<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/rusya-turkiye-su-35e-ilgi-duyarsa-moskova-degerlendirmeye-hazir"/>
    <meta property="og:site_name" content="CNN Türk"/>
    <meta property="article:published_time" content="2019-11-18T07:23:09+00:00"/>
    <meta property="og:title" content="Rusya: Türkiye Su-35'e ilgi duyarsa Moskova değerlendirmeye hazır"/>
    <meta property="og:description" content="Rusya Federal Askeri Teknik İşbirliği Servisi..."/>
  </head>
  <body>
    <article>
      <h1>Rusya: Türkiye Su-35'e ilgi duyarsa Moskova değerlendirmeye hazır</h1>
      <h2>Rusya Federal Askeri Teknik İşbirliği Servisi (FSVTS) Başkanı Dimitri Şugayev Türkiye'nin ilgilenmesi durumunda Su-35 seçeneğinin değerlendirilebileceğini ifade etti.</h2>
      <address>
        <time datetime="2019-11-18T07:23:09+00:00">18 Nov 2019, 07:23</time>
      </address>
      <p>Cumhurbaşkanı Erdoğan, 27 Ağustos'ta <a href="https://www.cnnturk.com/haberleri/rusya">Rusya</a> Devlet Başkanı Vladimir Putin ile yaptığı görüşmede Su-57 savaş uçağını da incelemişti. Bu ziyaret, <a href="https://www.cnnturk.com/haberleri/ankara">Ankara</a>'nın F-35'in muadili olarak görülen bu uçakları satın alabileceği yönünde bir mesaj olarak da algılanmıştı.</p>
      <p>Şugayev, "Su-57 savaş uçaklarının <a href="https://www.cnnturk.com/haberleri/turkiye">Türkiye</a>'ye muhtemel teslimatı ancak Rus ordusunun beşinci nesil savaş uçaklarıyla ilgili öncelikli talepleri karşılanırsa değerlendirilecek" dedi. Vladimir Putin de Mayıs ayındaki açıklamasında Rusya Savunma Bakanlığı'nın 2028'e kadar 76 adet Su-57 savaş uçağı tedarik edeceğini duyurmuştu.</p>
      <figure>
        <img src="https://i2.cnnturk.com/i/cnnturk/75/700x0/5dd246d3bf214413ecc1c76c"/>
      </figure>
      <p>
        <i>Fotoğraf: <a href="https://www.cnnturk.com/haberleri/aa">AA</a> </i>
      </p>
      <p>BBC'nin haberine göre Şugayev, Rusya'nın Türkiye'ye Su-57 yerine Su-35 savaş uçağı temin edebileceğini söyledi. Şugayev, "Türk tarafı ilgi duyduğunu dile getirirse, Rus tarafı Türkiye'ye Su-35 savaş uçağı tedarik etme seçeneğini değerlendirmeye hazır" dedi. Şugayev'e göre Rusya, Türkiye'ye kendi dördüncü ve beşinci nesil uçaklarını geliştirmesinde de yardım etmeyi değerlendiriyor.</p>
      <p>
        <b>Takviye S-400</b>
      </p>
      <p>FSVTS Başkanı, hava savunma sistemi S-400'ün Türkiye'de üretilmesine dair de henüz bir anlaşmaya varılmadığını ifade etti.</p>
      <p>Şugayev, "Şimdilik Türkiye'de müşterek S-400 üretim sistemi için bir düzen kurulmadı. Bunu yalnızca muhtemel bir işbirliği olarak görebiliriz. İkili anlaşmalarımız uyarınca Türkiye tedarik edilen malzemeleri 2030'a kadar ödeyebilir" diye konuştu.</p>
      <p>FSVTS Başkanı, Türkiye'nin gelecekte ek sistemler almasını umduklarını söyledi.</p>
      <p>Şugayev, "Türk tarafı takviye S-400 alıp almama konusunda kendi karar veriyor. Böyle bir durumun en kısa zamanda gerçekleşmesini ve tarafların bununla ilgili kontratı imzalamalarını umuyoruz" dedi.</p>
      <related>
        <h4>ilgili haberler</h4>
        <a href="https://www.cnnturk.com/dunya/kimden-gerilimi-tirmandiracak-adim-bu-kare-ile-duyurdular"/>
        <a href="https://www.cnnturk.com/dunya/son-dakika-irandaki-olaylarla-ilgili-turkiyeden-aciklama"/>
        <a href="https://www.cnnturk.com/dunya/unlu-aktorden-tepki-ceken-goruntuler-kizini-ellerinden-bagladi"/>
      </related>
    </article>
  </body>
</html>