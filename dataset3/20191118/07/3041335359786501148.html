<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/world/ipa-tesseris-nekroi-apo-enopli-epithesi-se-spiti/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T07:16:09+00:00"/>
    <meta property="og:title" content="ΗΠΑ : Τέσσερις νεκροί από ένοπλη επίθεση σε σπίτι"/>
    <meta property="og:description" content="Τέσσερις άνθρωποι σκοτώθηκαν και άλλοι έξι τραυματίστηκαν το απόγευμα της Κυριακής, όταν διαπράχθηκε επίθεση στην αυλή σπιτιού στο Φρέσνο, ανακοίνωσε η αστυνομία της πόλης της Πολιτείας της Καλιφόρνιας."/>
  </head>
  <body>
    <article>
      <h6 class="kicker">Στην Καλιφόρνια</h6>
      <h1>ΗΠΑ : Τέσσερις νεκροί από ένοπλη επίθεση σε σπίτι</h1>
      <h2>Τέσσερις άνθρωποι σκοτώθηκαν και άλλοι έξι τραυματίστηκαν το απόγευμα της Κυριακής, όταν διαπράχθηκε επίθεση στην αυλή σπιτιού στο Φρέσνο, ανακοίνωσε η αστυνομία της πόλης της Πολιτείας της Καλιφόρνιας.</h2>
      <address><time datetime="2019-11-18T07:16:09+00:00">18 Nov 2019, 07:16</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Τέσσερις άνθρωποι σκοτώθηκαν και άλλοι έξι τραυματίστηκαν το απόγευμα της Κυριακής, όταν διαπράχθηκε επίθεση στην αυλή σπιτιού στο Φρέσνο, ανακοίνωσε η αστυνομία της πόλης της Πολιτείας της Καλιφόρνιας, επιβεβαιώνοντας πληροφορίες τοπικών ΜΜΕ.</p>
      <h3>Πιθανότητα πολλών δραστών</h3>
      <p>Κατά τα πρώτα στοιχεία, σύμφωνα με τον Μάικλ Ριντ, εκπρόσωπο της αστυνομίας στο Φρέσνο, ένας ή πολλοί δράστες εισέβαλαν στον κήπο σπιτιού όπου είχαν συγκεντρωθεί περίπου 35 άνθρωποι και άνοιξε ή άνοιξαν πυρ. Ο δράστης ή οι δράστες διέφυγαν, ενώ δεν είναι σαφές ποιο ήταν το κίνητρο.</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <p>«Βρήκαμε πολλούς νεκρούς στον κήπο» της κατοικίας, είχε πει λίγο νωρίτερα ο αξιωματικός της αστυνομίας Μπιλ Ντούλι σε τοπικά μέσα ενημέρωσης, αποφεύγοντας να δώσει πιο συγκεκριμένο απολογισμό.</p>
      <figure>
        <iframe data-src="https://twitter.com/SharkNewsWires/status/1196291050022801413?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Δημοσιογραφικές πληροφορίες έκαναν λόγο λίγο νωρίτερα για τουλάχιστον τέσσερις νεκρούς, μέλη μιας οικογένειας και φίλων που είχαν συγκεντρωθεί για να δουν μαζί έναν αγώνα του αμερικανικού φούτμπολ όταν ο ύποπτος ή οι ύποπτοι μπήκαν στον χώρο κι άνοιξαν πυρ.</p>
      <p>Σύμφωνα με τον Ντούλι, η αστυνομία αναζητεί «υπόπτους» που έχουν διαφύγει μετά την επίθεση, που διαπράχθηκε περί τις 18:00 (τοπική ώρα· 04:00 σήμερα Δευτέρα ώρα Ελλάδας).</p>
      <figure>
        <iframe data-src="https://twitter.com/Ruptly/status/1196306372633063425?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Γείτονες έκαναν δεκάδες κλήσεις στον αριθμό της άμεσης δράσης για βοήθεια.</p>
      <p>Αστυνομικοί χτενίζουν τη γειτονιά για να πάρουν καταθέσεις μαρτύρων και να εξακριβώσουν εάν κάμερες κατέγραψαν την επίθεση.</p>
      <p>Ορισμένοι από τους τραυματίες μπόρεσαν να φθάσουν με τα δικά τους αυτοκίνητα σε νοσοκομείο του Φρέσνο, 322 χιλιόμετρα βόρεια του Λος Άντζελες. Άλλα θύματα διακομίστηκαν σε κοντινό ιατρικό κέντρο.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tanea.gr/2019/11/17/greece/epeteios-polytexneiou-oi-sygklonistikes-martyries-ton-protagoniston-sto-one-channel/">Eπέτειος Πολυτεχνείου – Οι συγκλονιστικές μαρτυρίες των πρωταγωνιστών στο One Channel</a>
      </p>
    </article>
  </body>
</html>