<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/tiktok-come-instagram-in-test-linserimento-di-link-per-gli-acquisti/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-18T07:53:00+00:00"/>
    <meta property="og:title" content="TikTok come Instagram, in test l’inserimento di link per gli acquisti | MobileLabs"/>
    <meta property="og:description" content="TikTok, come Instagram, ha cominciato a testare la possibilità di aggiungere link esterni nella biografia e all’interno dei video per indirizzare i visualizzatori verso le pagine di acquisto di prodotti e/o servizi."/>
  </head>
  <body>
    <article>
      <h1>TikTok come Instagram, in test l’inserimento di link per gli acquisti | MobileLabs</h1>
      <address>
        <time datetime="2019-11-18T07:53:00+00:00">18 Nov 2019, 07:53</time>
      </address>
      <p>Instagram e TikTok prendono ispirazione l’una dall’altra per evolvere. Se la prima ha cominciato a introdurre i videoclip su base musicale (<a href="https://www.tomshw.it/smartphone/instagram-lancia-reels-i-video-in-stile-tiktok/">Reels</a>) in Brasile, la seconda sta cominciando a testare una delle funzioni peculiari del social network di Zuckerberg. Parliamo della possibilità di <b>aggiungere link esterni nella biografia e all’interno dei video</b> per indirizzare i visualizzatori verso prodotti e/o servizi.</p>
      <p>A quanto pare, TikTok ha rilasciato la funzione a un gruppo ristretto di utenti statunitensi. Per il momento, dunque, <b>si tratta semplicemente di un test</b> ma non è escluso che presto possa essere resa disponibile a livello globale. Considerando il successo che l’app cinese sta riscuotendo <a href="https://www.tomshw.it/smartphone/tiktok-1-5-miliardi-download/">(ha raggiunto 1,5 miliardi di download</a>), sembra ovvio che gli sviluppatori pensino a un modo per far guadagnare i “TikToker” e per allargare il proprio bacino di utenti, che sarebbero attratti dalla possibilità di monetizzare.</p>
      <figure>
        <iframe data-src="https://twitter.com/iamfabianbern/status/1195048398329696256?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Il fatto poi di aver <b>avviato il test negli Stati Uniti</b> è un segno evidente delle grandi ambizioni di TikTok. La nuova funzione, inoltre, è stata chiaramente “ereditata” da Instagram che – di fatto – rappresenta il vero grande rivale. Uno dei vantaggi di Instagram è proprio la possibilità di guadagnare sponsorizzando prodotti e servizi e <b>aggiungendo il link all’acquisto</b> degli stessi. Se anche TikTok offrisse questa possibilità, attirerebbe ancor di più l’attenzione dei cosiddetti “<i>influencer e imprenditori digitali”.</i></p>
      <p>Il successo di TikTok è indiscutibile tanto da essere <b>finita sotto indagine negli USA</b>. Il Comitato per gli investimenti esteri degli Stati Uniti sta infatti verificando se l’applicazione, che fa capo al colosso cinese ByteDance, rappresenti o meno un pericolo per i dati dei cittadini americani. Insomma, pare proprio che <b>la sfida a Instagram sia ufficialmente partita!</b></p>
      <blockquote>Huawei P30 Pro è disponibile all’acquisto su Amazon a <b>635 euro</b>. Lo trovate a <a href="https://toms.it/9dOqU">questo link.</a></blockquote>
    </article>
  </body>
</html>