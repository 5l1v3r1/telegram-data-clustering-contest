<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/chiama-vigili-le-auto-parcheggiate-strada-ma-loro-beccano-lui-usava-pass-invalidi-della-madre-219420"/>
    <meta property="og:site_name" content="Oggi Treviso"/>
    <meta property="article:published_time" content="2019-11-18T07:27:47+00:00"/>
    <meta property="og:title" content="Chiama i vigili per le auto parcheggiate in strada, ma loro beccano lui: usava il pass invalidi della madre anziana"/>
    <meta property="og:description" content="TREVISO - Chiama la polizia locale per far rispettare il codice della strada ma poco dopo viene sorpreso ad utilizzare abusivamente il pass invalidi dell'anziana madre."/>
  </head>
  <body>
    <article>
      <h1>Chiama i vigili per le auto parcheggiate in strada, ma loro beccano lui: usava il pass invalidi della madre anziana</h1>
      <h2>E' successo in centro a Treviso, sanzionato un autista 50enne</h2>
      <address>
        <time datetime="2019-11-18T07:27:47+00:00">18 Nov 2019, 07:27</time>
      </address>
      <p><b>TREVISO - </b>Chiama la polizia locale per far rispettare il codice della strada ma poco dopo vien<b>e sorpreso ad utilizzare abusivamente il pass invalidi dell'anziana madre</b>.<br/><br/>È successo sabato mattina in centro a Treviso: un c<b>inquantenne residente a Roncade, dipendente di un’azienda di trasporti, </b>ha chiamato la centrale operativa dei vigili di Treviso in quanto l'autobus da lui condotto non riusciva a transitare su una strada dove erano parcheggiate in modo irregolare alcune autovetture, rendendo quindi difficoltoso il transito del mezzo. Gli agenti sono immediatamente intervenuti sanzionando alcune auto in sosta vietata, spostate poco dopo dagli stessi proprietari resisi conto del disagio creato. Poco più tardi, però gli operatori della polizia locale hanno rinvenuto un'autovettura che sostava su un parcheggio per disabili con esposto un regolare  pass.<br/><br/>Peccato però che la titolare del permesso fosse tranquillamente a casa propria a Roncade. Coincidenza vuole che il proprietario della vettura che esponeva abusivamente il pass fosse proprio l'autista che aveva chiesto l'intervento degli agenti per altre auto in sosta vietata. <br/><br/>“Si tratta del classico caso del cosiddetto furbetto del pass che utilizza il permesso per disabili intestato ad altri, parcheggiando abusivamente negli spazi  di sosta dedicati a questa categoria di utenti, senza però trasportare effettivamente il titolare che spesso è a casa, ignaro che il suo permesso sia utilizzato in modo irregolare”, spiega il <b>comandante Andrea Gallo. </b>“Grazie alla collaborazione della polizia locale di Roncade subito interpellata, è stato possibile verificare che la titolare del permesso, un'anziana signora di 80 anni, era  a casa a badare alla faccende domestiche  mentre il figlio aveva parcheggiato comodamente la propria macchina vicino alla sede di lavoro su uno stallo per disabili”.<br/><br/>Ogni giorno gli agenti impegnati nei controlli stradali, verificano che gli spazi per disabili siano utilizzati correttamente procedendo alla rimozione delle auto che sostano abusivamente. Ed è quello che è capitato all'autista che a fine turno è andato a recuperare la propria auto rimossa dovendo pagare oltre 100 euro di rimozione ed altri 40 euro di multa oltre al ritiro del pass riconsegnato al Comune di Roncade.</p>
    </article>
  </body>
</html>