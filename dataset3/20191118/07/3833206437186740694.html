<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Roditeli-obvinyavat-lekari-za-smurtta-na-deteto-si-914494"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T07:27:00+00:00"/>
    <meta property="og:title" content="Родители обвиняват лекари за смъртта на детето си"/>
    <meta property="og:description" content="Причината за смъртта на 3-годишното дете, чиито родители търсиха помощ в три столични болници, остав..."/>
  </head>
  <body>
    <article>
      <h1>Родители обвиняват лекари за смъртта на детето си</h1>
      <address>
        <time datetime="2019-11-18T07:27:00+00:00">18 Nov 2019, 07:27</time>
      </address>
      <p>Причината за смъртта на 3-годишното дете, чиито родители търсиха помощ в три столични болници, остава неясна. Проверката, която започна министерството, продължава.</p>
      <p>Снощи Националната референтна лаборатория е установила наличие на риновирус у момченцето. От лабораторията обаче не твърдят, че той е причината за фаталния край.</p>
      <p>Според родителите детето им е имало остра вирусна инфекция. Впоследствие и сепсис. Почерненото семейство разказа за преживяното пред bTV. Помолиха лицата им да останат скрити и екипът на телевизията уважи желанието им.</p>
      <p>Първо отишли в столичната педиатрия, където казват, че в продължение на два часа не им обърнали внимание.</p>
      <p>"Те ни казаха: Излезте, изчакайте, това не е приемен кабинет. Това е спешен кабинет. Излезте, изчакайте. И в един момент, аз виждам, че детето е в тежко състояние", разказват родителите. След това отиват в болница "Лозенец", където ги върнали за домашно лечение.</p>
      <p>"Отиваме в правителствена болница, нали там има професионалисти, те ни пращат вкъщи, че детето имало афти. Нито му направиха някакви изследвания, нито нищо", продължават своя разказ родителите.</p>
      <p>Детето обаче се влошило и се върнали в педиатрията. Там чакали близо 2 часа за хоспитализация. От лечебното заведение не приели детето, тъй като нямали свободни легла. През това време, според родителите, момченцето е колабирало, тръгнали към "Пирогов".</p>
      <p>"В приемния кабинет, на кушетката пред тях, моето дете умираше! Те това много добре го видяха. "Нямаме свободно легло". Спешното легло в болницата било резервирано за някакъв човек, за 15 (ноември), който трябвало да дойде. Неколкократно ни помолиха да си тръгнем, защото детето не е в тежко състояние, можело да се придвижва", разказват родители. Почти два часа продължават молбите към дежурната лекарка.</p>
      <p>"През сълзи я молех, само да видят какво му е на детето и да го вкарат някъде да видят какво му е", разказва разплаканата майка.</p>
      <p>"След като всичко приключи, въпросната лекарка излезе от вътре и ни каза: "Господине, съжалявам много. Вие бяхте прав. Аз не бях права да упорствам толкова за това легло. Това е една престъпна небрежност от страна на тая жена и една безмилостна жестокост. Това е. Нашето момченце си отиде, заради нея, заради нейното его".</p>
      <p>"Просто това забавяне доведе до смъртта на моето дете. Не знам как спи тази жена, след като направи това нещо, с нашия принц. Не може ти от една вирусна инфекция да починеш, ние в кой век живеем, това са глупости. Това е безмилостна жестокост, престъпление", смятат почернените родители.</p>
      <p>"Тя не беше тежка вирусна инфекция. И ние в тези часове, където е тръгнало отравянето на кръвта, просто загубихме още 2 часа в увещания, в които моето детенце можеше да бъде спасено", допълват семейството.</p>
      <p>Те вярват, че шанс за детето им е имало.</p>
      <p>"Въпросът е, че нас от 9 до 1 не ни приеха в нито една болница, отидохме в 1 при тия хора и загубихме още 2 часа в административни спорове", казва бащата на починалото дете.</p>
      <p>"Няма думи да опишем как се чувстваме, ние сме едни черупки, нашето детенце го няма, за нас животът няма да е същият", споделя бащата.</p>
      <p>"Цялата тази бюрокрация, безхаберие, арогантност. Нечовешко отношение. И в крайна сметка моето дете си отиде на 3 години. Заради забавен прием, не заради последвалите процедури".</p>
      <p>"Искам да има наказани, искам да няма други такива случаи, нищо няма да върне моето дете, искам да има правда, защото това беше 3-годишен ангел", категорична е майката.</p>
      <p>"Те ни убиха и нас", заключава бащата.</p>
      <p>Позицията на педиатрията остава непроменена: Няма забавяне на лечението, посочват от телевизията. От "Пирогов" вече заявиха, че детето е постъпило при тях в изключително тежко общо състояние. Медиците в Института за спешна помощ положили усилия, но детето издъхнало.</p>
      <p>"Детето се е наложило да изчака, но то не е било тежко. През това време приемахме, търсехме възможност да настаним друго тежко дете и в два часа това дете е прието в сравнително задоволително състояние. Но много бързо за два часа настъпва тежко влошаване на състоянието му", каза пред bTV Димитър Калайков вчера, зам.-директор на Специализираната детска болница "Проф. Иван Митев". Според него категорично не е имало забавяне при тях.</p>
      <p>Дали има забавяне в лечението ще стане ясно от назначените експертизи от министерство. Очаква се първите резултати да излязат в сряда. По разпореждане на министър <a href="https://www.plovdiv24.bg/novini/persons/5207.html">Кирил Ананиев</a> се извършват проверки в трите болници: "Проф. Иван Митев", "Лозенец" и "Пирогов".</p>
    </article>
  </body>
</html>