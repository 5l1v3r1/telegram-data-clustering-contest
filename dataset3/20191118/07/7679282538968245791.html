<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-assembly-elections-2019-twenty-one-millionaire-candidates-of-major-parties-in-field-for-first-phase-of-election-2855604.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T07:54:55+00:00"/>
    <meta property="og:title" content="झारखंड विधानसभा चुनाव 2019: पहले चरण में प्रमुख दलों के 21 करोड़पति प्रत्याशी"/>
    <meta property="og:description" content="पहले चरण में भाजपा और महागठबंधन के 26 उम्मीदवारों में से 21 करोड़पति हैं। 13 सीटों पर करोड़पति उम्मीदवारों की भरमार है। इसका खुलासा इन उम्मीदवारों की ओर से दिये गये शपथ-पत्र के ब्योरे से होता है।..."/>
  </head>
  <body>
    <article>
      <h1>झारखंड विधानसभा चुनाव 2019: पहले चरण में प्रमुख दलों के 21 करोड़पति प्रत्याशी</h1>
      <address><time datetime="2019-11-18T07:54:55+00:00">18 Nov 2019, 07:54</time> by <a rel="author">रांची, मुकेश बालयोगी</a></address>
      <p>पहले चरण में भाजपा और महागठबंधन के 26 उम्मीदवारों में से 21 करोड़पति हैं। 13 सीटों पर करोड़पति उम्मीदवारों की भरमार है। इसका खुलासा इन उम्मीदवारों की ओर से दिये गये शपथ-पत्र के ब्योरे से होता है। ब्योरे में प्रत्याशियों की पत्नियों की संपत्ति की घोषणा भी शामिल है।</p>
      <p>आठ सीटों पर आमने-सामने टकरा रहे भाजपा और विपक्ष दोनों के प्रत्याशी करोड़पति हैं। गढ़वा में भाजपा के सत्येंद्रनाथ तिवारी और झामुमो के मिथिलेश ठाकुर दो-दो हाथ कर रहे हैं। लातेहार में भाजपा के प्रकाश राम और झामुमो के बैद्यनाथ राम दोनों करोड़पति क्लब में हैं। लोहरदगा में भी भाजपा प्रत्याशी सुखदेव भगत और कांग्रेस के करोड़पति रामेश्वर उरांव आमने-सामने ताल ठोक रहे हैं।</p>
      <p>पांकी में सीधे मुकाबले में टकरा रहे भाजपा के शशिभूषण मेहता और कांग्रेस के देवेंद्र सिंह करोड़पति उम्मीदवारों की फौज में हैं। डालटनगंज में भाजपा के आलोक चौरसिया बनाम कांग्रेस के केएन त्रिपाठी, विश्रामपुर में रामचंद्र चंद्रवंशी बनाम चंद्रशेखर दूबे और हुसैनाबाद में कुशवाहा शिवपूजन मेहता बनाम संजय सिंह यादव की लड़ाई भी करोड़पतियों की ही लड़ाई है।</p>
      <p><b>महागठबंधन उम्मीदवार भाजपा प्रत्याशियों से डेढ़ गुना धनवान</b><br/>पहले चरण के विपक्षी महागठबंधन के उम्मीदवार संपत्ति में भाजपा के उम्मीदवारों से डेढ़ गुना आगे हैं। 13 सीटों पर महागठबंधन उम्मीदवारों की कुल घोषित संपत्ति 85 करोड़ 20 लाख है। जबकि इन सीटों पर भाजपा प्रत्याशियों की कुल चल-अचल संपत्ति 49 करोड़ 31 लाख की है। दूसरी तरफ महागठबंधन के 13  प्रत्याशियों की औसत संपत्ति छह करोड़ 55 लाख है।  भाजपा के उम्मीदवारों की औसत संपत्ति तीन करोड़ 79 लाख की है। जाहिर है कि भाजपा प्रत्याशी संपत्ति के मामले में विपक्षी उम्मीदवारों से पीछे हैं। हालांकि, पिछली बार भाजपा के खिलाफ लड़ने वाले कई उम्मीदवार इस बार भाजपा के टिकट पर चुनाव लड़ रहे हैं।</p>
      <p><b>रामेश्वर उरांव पहले चरण में सबसे अमीर</b><br/>भाजपा और महागठबंधन के कुल 26 उम्मीदवारों की सूची में प्रदेश कांग्रेस अध्यक्ष और लोहरदगा से प्रत्याशी रामेश्वर उरांव करोड़पति क्लब के चैंपियन हैं। उन्होंने 28 करोड़ की चल-अचल संपत्ति की घोषणा की है। रामेश्वर उरांव भारतीय पुलिस सेवा के अधिकारी रहे हैं। दूसरे नंबर पर पांकी से भाजपा प्रत्याशी शशिभूषण मेहता की संपत्ति है।</p>
      <p>उन्होंने अपनी चल-अचल संपत्ति लगभग 26 करोड़ 53 लाख रुपए की बताई है। पांकी के कांग्रेस प्रत्याशी देवेंद्र सिंह तीसरे नंबर पर हैं। उन्होंने कुल चल-अचल संपत्ति 13 करोड़ 90 लाख रुपए की घोषित की है। हुसैनाबाद के राजद उम्मीदवार संजर्य ंसह यादव 13 करोड़ 38 लाख रुपए और डालटनगंज से कांग्रेस के प्रत्याशी केएन त्रिपाठी 12 करोड़ 28 लाख की संपत्ति के साथ क्रमश: चौथे और पांचवें नंबर पर हैं।</p>
      <p><b>करोड़पति क्लब के टॉप-5<br/>उम्मीदवार        सीट       पार्टी       संपत्ति</b><br/>रामेश्वर उरांव      लोहरदगा   कांग्रेस     28 करोड़<br/>शशिभूषण मेहता    पांकी      भाजपा     26.53 करोड़<br/>देवेंद्र सिंह          पांकी     कांग्रेस     13.90 करोड़<br/>केएन त्रिपाठी       डालटनगंज  कांग्रेस     12.28 करोड़<br/>संजय सिंह यादव    हुसैनाबाद   राजद      13.38 करोड़</p>
      <p><b>सबसे कम पैसे वाले उम्मीदवार<br/>उम्मीदवार         सीट     पार्टी      संपत्ति</b><br/>सत्यानंद भोक्ता     चतरा    राजद     29.76 लाख<br/>मिसिर कुजूर       गुमला    भाजपा    45.90 लाख<br/>अशोक उरांव       बिशुनपुर   भाजपा    55 लाख<br/>रघुपाल सिंह       मनिका    भाजपा    55.89 लाख<br/>पुष्पा देवी          छतरपुर   भाजपा    86.72 लाख</p>
    </article>
  </body>
</html>