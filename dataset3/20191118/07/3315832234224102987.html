<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/dd93e3e2947a2bc0/un-urs-lovit-de-masina-care-s-a-ridicat-dupa-16-ore-de-agonie-a-fost-impuscat-pe-sosea-in-fata-tuturor.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T07:40:30+00:00"/>
    <meta property="og:title" content="Un urs lovit de maşină, care s-a ridicat după 16 ore de agonie, a fost împuşcat pe şosea în faţa tuturor"/>
    <meta property="og:description" content="Sfârşit dramatic pentru un urs care a supravieţuit 16 ore, după ce a fost lovit de o maşină, pe o şosea din Harghita, România. Animalul a fost tranchilizat de cinci ori şi împuşcat de faţă cu toată lumea, deşi autorităţile informaseră că îl vor duce în pădure, undeva şi acolo îl vor împuşca. Se pare că s-au răzgândit, aşa că l-au împuşcat în stradă, potrivit Observator.tv."/>
  </head>
  <body>
    <article>
      <h1>Un urs lovit de maşină, care s-a ridicat după 16 ore de agonie, a fost împuşcat pe şosea în faţa tuturor</h1>
      <address><time datetime="2019-11-18T07:40:30+00:00">18 Nov 2019, 07:40</time> by <a rel="author">Jurnal.md</a></address>
      <p>
        <b>Sfârşit dramatic pentru un urs care a supravieţuit 16 ore, după ce a fost lovit de o maşină, pe o şosea din Harghita, România. Animalul a fost tranchilizat de cinci ori şi împuşcat de faţă cu toată lumea, deşi autorităţile informaseră că îl vor duce în pădure, undeva şi acolo îl vor împuşca. Se pare că s-au răzgândit, aşa că l-au împuşcat în stradă, potrivit Observator.tv.</b>
      </p>
      <p>Ursul de 500 de kilograme, un exemplar extraordinar de urs brun a încercat să treacă, pe timpul nopţii, o şosea din Harghita. O maşină l-a surprins în timpul traversării, proiectându-l în afara carosabilului.</p>
      <p>În urma accidentului nimeni nu s-a ales cu traumatisme, însă un copil aflat în maşină a făcut atac de panică, după ce s-a speriat foarte tare.</p>
      <p>Ursul, însă, a suferit multiple fracturi şi a rămas pe câmp o perioadă.</p>
      <p>Autorităţile au sosit la faţa locului însă nu şi-a asumat nimeni tranchilizarea ursului rănit şi mişcarea lui de la locul accidentului, sau chiar eutanasierea animalului din cauza rănilor. Aşa că s-a făcut o cerere la ministerul Mediului pentru indicaţii privind modul de acţiune în acest caz.</p>
      <p>16 ore au trecut, până când ministrul a aflat de ce se întâmplase şi a dispus acţiuni. În tot acest timp, ursul rănit nu a murit, ba chiar s-a târât pe şosea, unde a suferit în continuare, fiind nevoie ca autorităţile să restricţioneze circulaţia pe un sens, dar pe urs tot nu l-au mutat de pe şosea.</p>
      <p>Într-un final, după 16 ore, dispoziţia pentru tranchilizare a fost dată, iar autorizaţia pentru uciderea animalului a fost emisă. Nu s-a pus niciun moment problema salvării ursului, pentru că medicul veterinar care l-a consultat a constatat că nu i se mai poate salva viaţa.</p>
      <p>Ursul a fost împuşcat în mijlocul şoselei, sub ochii uluiţi ai mulţimii.</p>
      <figure>
        <iframe src="https://www.youtube.com/embed/3ypbYEp84eg" width="560" height="315" data-service="Youtube" scrolling="no"/>
      </figure>
    </article>
  </body>
</html>