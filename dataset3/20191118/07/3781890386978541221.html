<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742247"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T07:00:00+00:00"/>
    <meta property="og:title" content="ศาลฮ่องกงชี้คำสั่ง ห้ามสวมหน้ากาก&quot;ขัดรัฐธรรมนูญ&quot;"/>
    <meta property="og:description" content="ศาลไฮคอร์ตของฮ่องกงมีคำพิพากษาว่า การใช้อำนาจพิเศษของคณะผู้บริหาร ห้ามประชาชนสวมหน้ากากในการชุมนุมนั้น “ไม่เป็นไปตามเบสิกลอว์”"/>
  </head>
  <body>
    <article>
      <h1>ศาลฮ่องกงชี้คำสั่ง ห้ามสวมหน้ากาก"ขัดรัฐธรรมนูญ"</h1>
      <address>
        <time datetime="2019-11-18T07:00:00+00:00">18 Nov 2019, 07:00</time>
      </address>
      <p>
        <b>ศาลไฮคอร์ตของฮ่องกงมีคำพิพากษาว่า การใช้อำนาจพิเศษของคณะผู้บริหาร ห้ามประชาชนสวมหน้ากากในการชุมนุมนั้น “ไม่เป็นไปตามเบสิกลอว์”</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 18 พ.ย.ว่าศาลไฮคอร์ตของฮ่องกงมีคำพิพากษาเมื่อวันจันทร์ ว่าการที่คณะผู้บริหารของนางแคร์รี แลม ใช้อำนาจพิเศษเป็นครั้งแรกในรอบ 52 ปี เมื่อวันที่5 ต.ค.ที่ผ่านมา สั่งห้ามผู้ประท้วงต่อต้านรัฐบาลสวมหน้ากากและเครื่องปิดบังใบหน้าทุกประเภท ตลอดจนการห้ามระบายสีบนใบหน้า โดยผู้ฝ่าฝืนอาจต้องรับโทษจำคุกสูงสุด 1 ปี พร้อมปรับเงินอีกสูงสุด 25,000 ดอลลาร์ฮ่องกงเป็นการใช้อำนาจของฝ่ายบริหารที่ไม่สอดคล้องกับ “พื้นฐานของเบสิกลอว์” และเป็นการมอบอำนาจให้แก่ตำรวจ“มากเกินไป”<br/> </p>
      <figure>
        <iframe data-src="https://twitter.com/SCMPHongKong/status/1196299753350422528?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อย่างไรก็ตาม คำพิพากษาของศาลไม่ได้ระบุชัดเจนว่า หากฮ่องกงเผชิญกับ “สถานการณ์ฉุกเฉิน” อำนาจดังกล่าวถือว่า “เป็นไปตามรัฐธรรมนูญ” หรือไม่ แต่ศาลประกาศคำพิพากษาดังกล่าวเพียงไม่กี่ชั่วโมง ก่อนผู้ประท้วง 2 คนเป็นกลุ่มแรกซึ่งเตรียมรับการไต่สวนจากศาลในข้อหาละเมิดอำนาจพิเศษเรื่องการสวมหน้ากาก ในช่วงบ่ายของวันเดียวกัน นอกจากนี้ ศาลยังมีกำหนดประกาศคำพิพากษาในวันพุธที่ 20 พ.ย.นี้ เกี่ยวกับระเบียบการยื่นคำร้องเรียกค่าชดเชยจากภาครัฐ หากถูกเจ้าหน้าที่จับกุมจากเรื่องนี้<br/> </p>
      <figure>
        <iframe data-src="https://twitter.com/SCMPHongKong/status/1196300132309815296?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อนึ่ง คำพิพากษาของศาลไฮคอร์ตเรื่องคำสั่งห้ามสวมหน้ากากที่ประกาศเมื่อวันจันทร์ เป็นเพียงคดีแรกจากทั้งหมด 6 คดีที่มีผู้ฟ้องร้องคณะผู้บริหาร และคดีนี้เป็นการยื่นฟ้องโดยกลุ่มสมาชิกสภานิติบัญญัติ ( เล็กโค ) จากพรรคฝ่ายค้าน25 คน ซึ่งปฏิเสธให้ความเห็นว่าเป็น “ชัยชนะ” หรือไม่ โดยนายเหลียง คว็อก-ฮุง กล่าวว่าตอนนี้ทุกฝ่ายควรจับตาสถานการณ์ที่มหาวิทยาลัยฮ่องกงโพลีเทคนิค ( โพลียู ) มากกว่า.<br/><br/><b>เครดิตภาพ : GETTY IMAGES</b></p>
    </article>
  </body>
</html>