<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-del-dia-Antoni-Bassas_0_2346365394.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T07:19:12+00:00"/>
    <meta property="og:title" content="Judici al MHP Torra per desobediència i l'INE recull la posició dels mòbils fins dijous: les claus del dia, amb Antoni Bassas (18/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>Judici al MHP Torra per desobediència i l'INE recull la posició dels mòbils fins dijous: les claus del dia, amb Antoni Bassas (18/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-18T07:19:12+00:00">18 Nov 2019, 07:19</time>
      </address>
      <p>Dilluns, 18 de novembre de 2019. <a href="https://www.ara.cat/meteo/">Avui només cauran ruixats aïllats al voltant de l'Empordà</a> i les Balears, però el dia estarà mig ennuvolat. <a href="https://www.ara.cat/societat/meteo/previsions/borrasca-important-setmana-arribara-divendres_0_2346365398.html">Aquest matí fa una mica menys de fred, però al migdia continuarem notant l'ambient d'hivern</a>.</p>
      <figure>
        <img src="https://www.ara.cat/2019/11/18/societat/meteo/Montseny-lleugerament-emblanquinat-CARME-MOLIST_2346375412_67462808_117x66.jpg"/>
      </figure>
      <p>
        <a href="https://www.ara.cat/societat/meteo/previsions/borrasca-important-setmana-arribara-divendres_0_2346365398.html">La borrasca més important de la setmana arribarà divendres</a>
      </p>
      <p><b>1.</b> El protagonista del dia és <a href="https://www.ara.cat/politica/judici-Torra-caducitat-legislatura_0_2346365355.html">el president Quim Torra, que avui serà jutjat per desobediència</a>, amb una petició d’un any i vuit mesos d’inhabilitació i multa de 30.000 euros per no haver retirat dins de termini la pancarta que demanava la llibertat dels presos polítics. <a href="https://www.ara.cat/politica/Quim-Torra-entrevista-Esther-Vera-relator-judici-psoe-eleccions-novembre-sentencia-proces-cdr_0_2345765494.html">En l’entrevista d’Esther Vera, el president va explicar a l’ARA</a> la seva determinació quan avui s’assegui davant del jutge al Tribunal Superior de Justícia de Catalunya: “ Jo creia que aquesta pancarta representava per a molts catalans una idea de justícia, de drets humans, i per respecte a la ciutadania vaig fer el que vaig fer. I jo vaig dilluns al judici a acusar l’Estat de vulneració de drets humans”.</p>
      <p>
        <a href="https://www.ara.cat/politica/Quim-Torra-entrevista-Esther-Vera-relator-judici-psoe-eleccions-novembre-sentencia-proces-cdr_0_2345765494.html">Quim Torra: “Vaig al judici a acusar l’Estat de vulneració de drets humans”</a>
      </p>
      <p>A l’ARA <a href="https://www.ara.cat/politica/judici-torra-escenaris-mandat_0_2346365353.html">us expliquem avui els escenaris que podem trobar-nos segons com vagi el judici</a>. Si el president Torra finalment és inhabilitat (cosa que podria passar d’aquí uns quants mesos), el vicepresident faria de president interí i en un termini de deu dies caldria sotmetre un altre candidat a investidura.</p>
      <figure>
        <img src="https://www.ara.cat/2019/11/18/politica/escenaris-que-condicionen-equador-mandat_2346375351_67455362_117x66.jpg"/>
      </figure>
      <p>
        <a href="https://www.ara.cat/politica/judici-torra-escenaris-mandat_0_2346365353.html">Els escenaris que condicionen l’equador del mandat</a>
      </p>
      <p><b>2.</b> Per cert, que avui encara podeu adquirir, amb l’ARA, <a href="https://www.ara.cat/politica/joaquim-forn-judici-proces-memories_0_2346365361.html">el llibre <i>Entre togues i reixes</i>, les memòries del judici del conseller Joaquim Forn</a>, l’home tranquil que li va aguantar la mirada a Pérez de los Cobos i va esbroncar Enric Millo per les càrregues policials de l’1 d’Octubre.</p>
      <p><b>3.</b> <a href="https://www.ara.cat/internacional/Hong-Kong-protestes-detinguts_0_2345765535.html">Hong Kong en flames</a>: desenes de detinguts, la policia ha volgut entrar a la universitat i s’hi ha trobat barricades on havien calat foc i bombes de petroli. La policia ha advertit que a partir d’ara obrirà foc contra aquells que es resisteixin a ser detinguts.</p>
      <p><b>4.</b> A Societat, <a href="https://www.ara.cat/societat/dones-bombers-superhomes-feminisme_0_2346365346.html">Maria Ortega explica que Bombers de Barcelona busquen deixar enrere els estereotips masculins</a> i es preparen per a l’entrada de més dones. El títol de la peça és “Els bombers no són superhomes”.</p>
      <figure>
        <img src="https://www.ara.cat/2019/11/17/societat/Latorre-Bombers-Barcelona-Veronique-Fouquier_2345775616_67460282_117x66.png"/>
      </figure>
      <p>
        <a href="https://www.ara.cat/societat/dones-bombers-superhomes-feminisme_0_2346365346.html">Els bombers no són superhomes</a>
      </p>
      <p><b>5.</b> Avui trobareu la crònica de <a href="https://www.ara.cat/cultura/Manel-Poble-Espanyol-concert-bona-gent_0_2345765517.html">Xavier Cervantes del concert que els Manel</a> van oferir dissabte al Poble Espanyol davant de tres mil persones que se sabien totes les lletres. Diu el nostre redactor que Manel encara és capaç de generar interès en les generacions més joves.</p>
      <figure>
        <img src="https://www.ara.cat/2019/11/17/cultura/Manel-durant-concert-Poble-Espanyol_2345775549_67451453_117x66.jpg"/>
      </figure>
      <p>
        <a href="https://www.ara.cat/cultura/Manel-Poble-Espanyol-concert-bona-gent_0_2345765517.html">Tot el poder per a la gent al concert de Manel</a>
      </p>
      <p><b>6.</b> I als Esports, <a href="https://www.ara.cat/esports/punt-mes-recuperar-confianca-Girona_0_2345765527.html">el Girona suma un punt en el seu desplaçament a Ponferrada</a> (1-1, gol de Marc Gual), i <a href="https://www.ara.cat/esports/No-nostra-guerra-pero-perjudicant-vaga-futbol_0_2345765440.html">seguiment total de la vaga indefinida del futbol femení de Primera</a>. En parla Paloma Fernández, capitana de l’Espanyol: “Volem un conveni, crec que ens el mereixem. Volem establir uns mínims, no només pel que fa a salaris i parcialitat, que és on hi ha el bloqueig i tothom s’ha quedat, sinó que volem abordar molts altres temes com la maternitat, la incapacitat i les vacances. Al final, hem hagut d’arribar a aquest punt i no s’ha jugat el partit”.</p>
      <figure>
        <img src="https://www.ara.cat/2019/11/17/esports/Espanyol-Granadilla-abandonant-Ciutat-Dani-Jarque_2345775439_67438849_117x66.jpg"/>
      </figure>
      <p>
        <a href="https://www.ara.cat/esports/No-nostra-guerra-pero-perjudicant-vaga-futbol_0_2345765440.html">“No és la nostra guerra però ens està perjudicant”</a>
      </p>
      <p>Avui a les 13 h hi ha una taula negociadora entre les parts.</p>
      <p><b>7.</b> I <a href="https://www.ara.cat/esports/Pique-prova-Copa-Davis-renovada_0_2345165671.html">avui a Madrid comença a disputar-se la Copa Davis segons el disseny que ha proposat Gerard Piqué</a> a través de la seva empresa Kosmos.</p>
      <p><b>8.</b> Recordeu que <a href="https://www.ara.cat/tecnologia/evitar-rastreig-ubicacio-mobils-ine_0_2345765559.html">des d’avui i fins dijous l’Institut Nacional d’Estadística estarà investigant sobre com ens movem</a>, i per això ha demanat a Telefónica, Orange i Vodafone que li proporcionin informació de la posició dels mòbils en àrees de 15.000 habitants de mitjana. Les companyies oferiran a l’INE la posició dels telèfons però no qui n'és el titular.</p>
      <figure>
        <img src="https://www.ara.cat/2018/06/26/internacional/telefon-mobil-generat-polemica-ultims_2040406099_54864357_117x66.jpg"/>
      </figure>
      <p>
        <a href="https://www.ara.cat/tecnologia/evitar-rastreig-ubicacio-mobils-ine_0_2345765559.html">L'INE comença aquest dilluns el rastreig de la ubicació dels mòbils: com evitar-ho</a>
      </p>
    </article>
  </body>
</html>