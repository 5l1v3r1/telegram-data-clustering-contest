<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/operaciya-z-pidtrimannya-miru-pristayko-rozpoviv-pro-alternativu-minskim-ugodam-640597.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T07:27:41+00:00"/>
    <meta property="og:title" content="«Операція з підтримання миру». Пристайко розповів про альтернативу мінським угодам"/>
    <meta property="og:description" content="Міністр припустив, що може відбутися зміна деяких пунктів мінських домовленостей"/>
  </head>
  <body>
    <article>
      <h1>«Операція з підтримання миру». Пристайко розповів про альтернативу мінським угодам</h1>
      <address>
        <time datetime="2019-11-18T07:27:41+00:00">18 Nov 2019, 07:27</time>
      </address>
      <h4>Міністр припустив, що може відбутися зміна деяких пунктів мінських домовленостей</h4>
      <p>Альтернативою мінських угод може бути операція з підтримання миру, яка взагалі не передбачена мінським процесом. Про це заявив глава Міністерства закордонних справ України Вадим Пристайко в інтерв'ю <a href="https://www.rbc.ua/ukr/news/vadim-pristayko-normandskom-formate-igraem-1573986829.html">РБК-Україна</a>.</p>
      <p>Пристайко зазначив, що в МЗС є «папка з варіантом номер два, на випадок якщо варіант номер один не працює». У ній написано, що якщо мінський процес не реалізується, треба мати інший напрям дій.</p>
      <p>«Я вже багато разів говорив, що це може бути операція з підтримання миру. Мінським процесом вона взагалі не передбачена. І навіть коли її лідери обговорюють, виникає справедливе питання: так ми виходимо з мінських угод? Тобто я не сказав нічого «анти-мінського», навпаки, лідери давно вже обговорюють можливість змін, які передбачають можливість місії з підтримання миру», - сказав він.</p>
      <p>У той же час він додав, що якщо цей варіант не спрацьовує, наприклад, Росія блокує рішення Радбезу ООН і місія не з'являється, тоді, очевидно, дипломатична система дістає третій варіант.</p>
      <p>«І у нас в запасі є ще кілька варіантів, які змальовувалися вже президенту в загальних рисах», - додав Пристайко.</p>
      <p>Нагадаємо, минулого тижня в інтерв'ю BBC <a href="https://www.bbc.com/ukrainian/features-50393138">Пристайко заявив</a>, що Київ допускає можливість виходу з мінських домовленостей.</p>
      <p>П'ятий президент України <a href="https://glavcom.ua/news/poroshenko-zhorstko-vidreaguvav-na-zayavu-pristayka-pro-vihid-ukrajini-iz-minskih-ugod-639937.html">Петро Порошенко вважає недоречними</a> слова глави МЗС Вадима Пристайка про вихід України із Мінських угод. </p>
      <related>
        <a href="https://glavcom.ua/country/politics/razumkov-rada-gotuvatime-zakon-pro-osobliviy-status-donbasu-pislya-normandskoji-zustrichi-640445.html"/>
        <a href="https://glavcom.ua/world/observe/rosija-vidhrestilasja-vid-planiv-povernuti-ukrajini-vijskovi-korabli-640390.html"/>
        <a href="https://glavcom.ua/world/observe/ssha-vidpovidalnist-za-progres-na-donbasi-zaraz-lezhit-povnistyu-na-rosiji-640041.html"/>
      </related>
    </article>
  </body>
</html>