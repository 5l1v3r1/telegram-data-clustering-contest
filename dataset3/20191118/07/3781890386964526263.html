<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742262"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T07:43:00+00:00"/>
    <meta property="og:title" content="ม็อบหาทางหนีออกจากโพลียู หลังตำรวจรุกรอบทิศ"/>
    <meta property="og:description" content="กลุ่มผู้ประท้วงชุดดำจำนวนหนึ่งพยายามหลบหนีออกจากมหาวิทยาลัยฮ่องกงโพลีเทคนิค ซึ่งสำเร็จบ้างไม่สำเร็จบ้าง หลังตำรวจปราบจลาจลปฏิบัติการจู่โจมมหาวิทยาลัยแห่งนี้ เพื่อกระชับพื้นที่คืนจากผู้ชุมนุม"/>
  </head>
  <body>
    <article>
      <h1>ม็อบหาทางหนีออกจากโพลียู หลังตำรวจรุกรอบทิศ</h1>
      <address>
        <time datetime="2019-11-18T07:43:00+00:00">18 Nov 2019, 07:43</time>
      </address>
      <p>
        <b>กลุ่มผู้ประท้วงชุดดำจำนวนหนึ่งพยายามหลบหนีออกจากมหาวิทยาลัยฮ่องกงโพลีเทคนิค ซึ่งสำเร็จบ้างไม่สำเร็จบ้าง หลังตำรวจปราบจลาจลปฏิบัติการจู่โจมมหาวิทยาลัยแห่งนี้ เพื่อกระชับพื้นที่คืนจากผู้ชุมนุม</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 18 พ.ย. ว่ามหาวิทยาลัยฮ่องกงโพลีเทคนิค ( โพลียู ) เผยแพร่คลิปแถลงการณ์ของนายเติ้น จิน-กวง อธิการบดี บนบัญชีสังคมออนไลน์ทุกแห่งของโพลียู เมื่อช่วงสายของวันจันทร์ตามเวลาท้องถิ่น ว่าทางมหาวิทยาลัย "บรรลุข้อตกลง" กับตำรวจ ซึ่งจะรับปฏิบัติการจู่โจม "เป็นการชั่วคราว" เพื่อเปิดโอกาสให้ผู้ที่ยังติดค้างอยู่ภายในสถาบันได้ออกจากพื้นที่ และเติ้งยืนยันว่าเขาจะเป็นผู้นำผู้ประท้วงทั้งหมดไปยังสถานีตำรวจด้วยตัวเอง เพื่อสร้างความเชื่อมั่นว่าทุกคนจะได้รับความยุติธรรม เมื่อเข้าสู่กระบวนการทางกฎหมาย<br/> </p>
      <figure>
        <iframe data-src="https://twitter.com/tictoc/status/1196310081165352960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <img src="https://www.dailynews.co.th/admin/upload/20191118/news_OpZKRbPUID151720_533.jpg?v=20191118158?v=9141"/>
      </figure>
      <figure>
        <iframe data-src="https://twitter.com/tictoc/status/1196330704344236032?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/tictoc/status/1196247706013818880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191118/news_KGTbXngNzk151707_533.jpg?v=20191118158?v=2918"/>
      </figure>
      <p>อย่างไรก็ตาม การแถลงของอธิการบดีแทบไม่มีผล เนื่องจากผู้ประท้วงส่วนใหญ่เชื่อว่า "เป็นกลลวง" ต่อมาตำรวจยืนยันว่า "ปฏิบัติการทลายแหล่งซ่องสุมและจับกุมผู้ก่อจลาจลยังคงดำเนินอยู่" ในขณะที่ปรากฏภาพและคลิปผู้ประท้วงชุดดำส่วนหนึ่งพากันปีนกำแพงหนีออกจากมหาวิทยาลัย ท่ามกลางควันจากแก๊สน้ำตาของตำรวจ ทั้งนี้ ผู้ประท้วงจำนวนไม่น้อยหลบหนีออกมาไม่สำเร็จ ส่วนผู้ที่หลบหนีออกมาได้ ถูกดับจับเมื่อมาถึงบริเวณถนนนาธานในย่านจิมซาจุ่ย ซึ่งอยู่ไม่ห่างจากโพลียู โดยเจ้าหน้าที่จับกุมผู้ประท้วงได้ประมาณ 100 คน กระนั้นยังคงมีผู้ประท้วงชุดดำบางส่วนเร้นรอดหลบหนีไปได้ แล้วเริ่มตั้งสิ่งกีดขวางบนถนนนาธานและถนนจอร์แดน ขณะที่ภายในโพลียูยังคงมีผู้ประท้วงจำนวนหนึ่งปักหลักต่อสู้กับตำรวจ</p>
      <figure>
        <img src="https://www.dailynews.co.th/admin/upload/20191118/news_jPwxEspWib145603_533.jpg?v=20191118158?v=3628"/>
      </figure>
      <p>สำหรับปฏิบัติการจู่โจมโพลียูของตำรวจปราบจลาจลเกิดขึ้นเมื่อช่วงรุ่งสางของวันจันทร์ หลังการปิดล้อมตลอดทั้งวันอาทิตย์ที่ผ่านมา และมีการปะทะกันอย่างดุเดือดในช่วงกลางคืน โดยผู้ประท้วงจุดไฟเผาประตูทางเข้าและพื้นที่หลายจุดในมหาวิทยาลัย ร่วมด้วยการขว้างระเบิดเพลิง ก้อนอิฐและยิงลูกธนูเพื่อขัดขวางการรุกคืบของตำรวจ ซึ่งระดมยิงแก๊สน้ำตาและกระสุนยาง และมีรายงานว่าเจ้าหน้าที่บางส่วนขึ้นไปปักหลักอยู่บนดาดฟ้าของพิพิธภัณฑ์ประวัติศาสตร์ที่อยู่ใกล้กัน เพื่อสังเกตการณ์ความเคลื่อนไหวของผู้ประท้วงแล้วยิงแก๊สน้ำตาด้วย</p>
      <figure>
        <img src="https://www.dailynews.co.th/admin/upload/20191118/news_QzPgOpYvdQ151655_533.jpg?v=20191118158?v=5856"/>
      </figure>
      <p> </p>
      <figure>
        <iframe data-src="https://twitter.com/tictoc/status/1196262133614268416?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191118/news_zIblqlpwel145639_533.jpg?v=20191118158?v=7474"/>
      </figure>
      <p>อนึ่ง โพลียูกลายเป็นฐานที่มั่นสำคัญที่สุดของกลุ่มผู้ประท้วงชุดดำ ซึ่งก่อเหตุ "ชัตดาวน์" ฮ่องกงตั้งแต่สัปดาห์ที่แล้ว เนื่องจากตั้งอยู่ใกล้กับอุโมงค์ทางลอดเชื่อมระหว่างฝั่งเกาลูนกับฝั่งฮ่องกง ที่ตำรวจต้องการยึดคืนเพื่อเปิดการจราจร.<br/><br/><b>เครดิตภาพ : AFP</b><br/> <br/> <br/> </p>
    </article>
  </body>
</html>