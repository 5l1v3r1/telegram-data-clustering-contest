<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904175/verheyen-spaart-lof-niet-voor-rode-duivels-zoals-het-allerbeste-barcelona-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-18T07:30:00+00:00"/>
    <meta property="og:title" content="Rode Duivels maken enorme indruk: 'Zoals het allerbeste Barcelona'"/>
    <meta property="og:description" content="De Rode Duivels wisten afgelopen weekend te overtuigen met een knappe 1-4 zege tegen Rusland. De nationale ploeg kende geen enkel probleem met de Russen. Dat zag ook Gert Verheyen, die onder de indruk was van onze Rode Duivels."/>
  </head>
  <body>
    <article>
      <h1>Rode Duivels maken enorme indruk: 'Zoals het allerbeste Barcelona'</h1>
      <address>
        <time datetime="2019-11-18T07:30:00+00:00">18 Nov 2019, 07:30</time>
      </address>
      <p>
        <b>De Rode Duivels wisten afgelopen weekend te overtuigen met een knappe 1-4 zege tegen Rusland. De nationale ploeg kende geen enkel probleem met de Russen. Dat zag ook Gert Verheyen, die onder de indruk was van onze Rode Duivels.</b>
      </p>
      <p>Vooral de manier waarop België scoorde, maakte indruk op hem. "Vier keer scoorden de Belgen uit balbezit. En uit die doelpunten spreekt grote klasse", vertelt de ex-Rode Duivel in <i>Het Nieuwsblad</i>.</p>
      <p>"In het moderne voetbal wordt er na het veroveren van de bal doorgaans in vier, vijf passes gescoord. Maar de 0-1 kwam er na tien passes van de Belgen, de 0-2 na vijftien passes en de 0-3 zelfs na 21 passes. Dat derde doelpunt was pure klasse. Gedurende een minuut tikten de Belgen rond - wat heel lang is - én alle elf spelers kwamen aan de bal. Ook Courtois dus", aldus Verheyen.</p>
      <p><b>Barça en Spanje<br/></b>Hij maakt de vergelijking met één van de beste en landen ooit. "Dat is zeer uitzonderlijk en een eigenschap van de allerbeste ploegen. Het Spanje in de tijd dat het Europees en wereldkampioen werd, had dat. Het beste Barcelona maakte ook dergelijke goals", spaart Verheyen de lof niet.</p>
      <p>"Weinig ploegen zijn zo balvast. Niet dat er puur op balbezit wordt gespeeld. België heeft een scherpe counter en laat de bal ook aan de tegenstander. Net als alle grote ploegen durven ze inzakken op de eigen helft, om ruimte in de rug te vermijden. Maar het is wel een kwaliteit als je dat kan zonder kansen weg te geven. En vóór de 0-4 gaven de Belgen niets weg", besluit hij.</p>
    </article>
  </body>
</html>