<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/18/negy-meter-magasbol-zuhant-le-egy-budapesti-cirkuszi-artista"/>
    <meta property="og:site_name" content="infostart"/>
    <meta property="article:published_time" content="2019-11-18T07:42:00+00:00"/>
    <meta property="og:title" content="Négy méter magasból zuhant le egy budapesti cirkuszi artista"/>
    <meta property="og:description" content="Az eset a hét végén történt az erdélyi Vajdahunyadon, előadás közben."/>
  </head>
  <body>
    <article>
      <h1>Négy méter magasból zuhant le egy budapesti cirkuszi artista</h1>
      <address><time datetime="2019-11-18T07:42:00+00:00">18 Nov 2019, 07:42</time> by <a rel="author">Infostart / MTI</a></address>
      <h3>Az eset a hét végén történt az erdélyi Vajdahunyadon, előadás közben.</h3>
      <p>Előadás közben lezuhant és súlyosan megsebesült egy budapesti cirkusz artistája az erdélyi Vajdahunyadon - közölte hétfői számában a Krónika napilap.</p>
      <p>A szombat délután történt cirkuszi balesetről több Hunyad megyei portál is telefonnal készített felvételt közölt. Ezeken az látszik, hogy az artistanő beül egy hevederbe, melynek egyik végét korábban egy kötélhez rögzítették. Miután mintegy négy méteres magasságba emelték, és az artista épp elkezdte volna a mutatványát,</p>
      <p>
        <mark>a textilgyűrű elvált a kötéltől, és az akrobata a mélybe zuhant.</mark>
      </p>
      <p>Az Agerpres hírügynökség híradása szerint a 19 éves nőt azonnal a helyi kórházba szállították, ahol meg is műtötték. Mindkét karja és az egyik lába is eltört. A kórház szóvivője szerint állapota jó, de a kórházban kell maradnia.</p>
      <p>A Hunyad megyei rendőrkapitányság szóvivője közölte: gondatlanságból elkövetett testi sértés miatt indítottak vizsgálatot az eset kapcsán.</p>
      <p>
        <i>Nyitókép: Pexels.com</i>
      </p>
    </article>
  </body>
</html>