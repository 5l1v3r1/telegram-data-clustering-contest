<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2820104-rosijskij-slidcij-u-spravi-ukrainskih-morakiv-poihav-do-okupovanoi-kerci-polozov.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T07:44:00+00:00"/>
    <meta property="og:title" content="Російський слідчий у справі українських моряків поїхав до окупованої Керчі - Полозов"/>
    <meta property="og:description" content="Російський слідчий у справі українських моряків перебуває зараз у окупованій Керчі, де дотепер залишалися захоплені російської ФСБ українські військові катери."/>
  </head>
  <body>
    <article>
      <h1>Російський слідчий у справі українських моряків поїхав до окупованої Керчі - Полозов</h1>
      <h2>Російський слідчий у справі українських моряків перебуває зараз у окупованій Керчі, де дотепер залишалися захоплені російської ФСБ українські військові катери.</h2>
      <address>
        <time datetime="2019-11-18T07:44:00+00:00">18 Nov 2019, 07:44</time>
      </address>
      <p>Про це розповів адвокат Микола Полозов, повідомляє проект <a href="https://ru.krymr.com/a/news-krym-polozov-sledovatel-v-kerchi/30277576.html">Крим.Реаліі.</a></p>
      <p>«Питання про передачу українських суден порушувалося ще кілька тижнів тому і про це ми говорили зі слідчим. Він говорив, що планує поїхати до <a href="https://www.ukrinform.ua/tag-kerc">Керчі</a> і братиме участь в якихось діях з оформлення передачі цих суден. Зараз слідчий виїхав туди, і це, ймовірно, свідчить про те, що передача суден все ж здійсниться », - сказав Полозов.</p>
      <p>Напередодні стало відомо, що захоплені українські військові катери "Бердянськ" і "Нікополь", а також буксир "Яни Капу" в супроводі російської берегової охорони 17 листопада вивели з акваторії "Генмолу" в Керчі.</p>
      <p>Прикордонне управління ФСБ РФ в анексованому Криму заявило, що передача кораблів українській стороні має відбутися 18 листопада.</p>
      <p>Як повідомлялося, раніше помічник Президента України Андрій Єрмак розповів про завершальний етап повернення в Україну трьох кораблів Військово-морських сил України, які захопила Росія в листопаді 2018 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2819909-ukrainski-korabli-pisla-peredaci-rf-jtimut-do-odesi-ne-mens-ak-43-godini-eksperti.html">Українські кораблі після передачі Росією йтимуть до Одеси не менш як 43 години — експерти</a>
      </blockquote>
      <p>25 листопада 2018 року російські силовики біля берегів анексованого Криму обстріляли і захопили три кораблі Військово-морських сил України: катери "Бердянськ" і "Нікополь" і буксир "Яни Капу", що прямували з Одеси до Маріуполя. У полон потрапили 24 українці, троє з них дістали поранення.</p>
      <p>Міжнародний трибунал з морського права 25 травня зобов'язав Росію негайно звільнити всіх моряків і дати їм можливість повернутися в Україну, а також повернути кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонених моряків.</p>
      <p>4 листопада МЗС України направило Росії ноту з проханням повідомити, де і коли українські військові можуть забрати захоплені в Керченській протоці кораблі.</p>
    </article>
  </body>
</html>