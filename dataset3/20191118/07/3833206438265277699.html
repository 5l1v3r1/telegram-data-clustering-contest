<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/914510.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T07:23:00+00:00"/>
    <meta property="og:title" content="Шах с пешката! Гриша Ганчев привлича освободен от Ботев?"/>
    <meta property="og:description" content="Освободен наскоро от Ботев (Пд) футболист може сензационно да премине в ЦСКА-София. Става въпрос за ..."/>
  </head>
  <body>
    <article>
      <h1>Шах с пешката! Гриша Ганчев привлича освободен от Ботев?</h1>
      <address>
        <time datetime="2019-11-18T07:23:00+00:00">18 Nov 2019, 07:23</time>
      </address>
      <p>Освободен наскоро от Ботев (Пд) футболист може сензационно да премине в ЦСКА-София. Става въпрос за бразилеца Еберт Кардосо, <b><a href="https://www.plovdiv24.bg/sport/sport/912037.html">който разтрогна с "канарчетата" преди десетина дни.</a></b> Той е на 26 години и прекара общо 10 месеца в Коматево.</p>
      <p><b>Plovdiv24.bg</b> разбра, че Еберт все още не си е тръгнал от Пловдив, като нашият обектив го засне да гледа <b><a href="https://www.plovdiv24.bg/sport/sport/914119.html">контролата на жълто-черните срещу Локомотив (ГО) в петък, завършила 3:1.</a></b></p>
      <p>Левият бек се познава с всеки от сънародниците си в ЦСКА-София - Бусато, Жеферсон, Евандро и Енрике. Той е бил съотборник с Жеферсон в академията на гранда Интернасионал, като и двамата са продукт на школата. За разлика от настоящия играч на ЦСКА обаче Еберт не успява да запише участие за представителния тим.</p>
      <p>Интересното е, че Кардосо е вариант за заместник именно на Жеферсон, твърди в днешния си брой "Тема спорт". Съществува вероятност левият бек да напусне "Армията" през зимата. Това би се случило, ако клубът получи адекватно предложение за правата му. Към него има интерес от Китай. Договорът на Жеферсон изтича в края на сезона и макар да заяви още през август, че иска да преподпише, това не е станало досега. Бразилецът е със статут на резерва след привличането на Мазику. В последно време влиза след почивката и действа като ляво крило. Представя се добре в по-предни позиции.</p>
    </article>
  </body>
</html>