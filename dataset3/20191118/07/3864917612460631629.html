<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-tourism/2820106-stolicnu-alinku-prikrasat-opisnanskou-keramikou.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T07:43:00+00:00"/>
    <meta property="og:title" content="Столичну ялинку прикрасять опішнянською керамікою"/>
    <meta property="og:description" content="Новорічну ялинку на Контрактовій площі в Києві прикрасять керамікою, що за стилем відповідатиме роботам майстрів зі столиці гончарства на Полтавщині – Опішні."/>
  </head>
  <body>
    <article>
      <h1>Столичну ялинку прикрасять опішнянською керамікою</h1>
      <h2>Новорічну ялинку на Контрактовій площі в Києві прикрасять керамікою, що за стилем відповідатиме роботам майстрів зі столиці гончарства на Полтавщині – Опішні.</h2>
      <address>
        <time datetime="2019-11-18T07:43:00+00:00">18 Nov 2019, 07:43</time>
      </address>
      <p>Про це повідомило інтернет-видання <a href="https://poltava.to/news/53317/">"Полтавщина"</a> з посиланням на маркетолога етнокультурного проєкту Folk Ukraine Олену Абрамович. </p>
      <p>"Макети ми робили повністю за опішнянською керамікою. Я їздила в Опішню на Полтавщину, все фотографувала, і за цими знімками наш дизайнер розробляв макети. Вони будуть в кольорі опішнянської кераміки – це пастельні кольори зеленого, коричневого, бежевого, жовтого. Все максимально схоже на кераміку майстрів Опішні. Розміри 50 см і 35 см. Це будуть тарілочки, глечики, свистунці, баранці. Тематика опішнянської кераміки буде тільки на Контрактовій площі в Києві", – розповіла Абрамович.</p>
      <p>За її словами, на ялинці буде 500-700 прикрас і 3 кілометри гірлянд. Поруч із ялинкою розмістять фотозону з великими артоб’єктами.</p>
      <figure>
        <img src="https://static.ukrinform.com/photos/2019_11/1574065722-539.jpg"/>
      </figure>
      <p>"Ця культурна спадщина є джерелом натхнення для багатьох українців. Ялинка буде прикрашена іграшками у традиційних формах опішнянської кераміки. Для гостей готують затишне зимове містечко в етностилі, фотозони із яскравими артоб’єктами у формі горщиків, глечиків, чаш, куманців і бочечок", – зазначається на сторінці <a href="https://www.facebook.com/pg/tourismopishne/posts/">"Опішня туристична" </a>в Facebook. </p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2818030-u-zamku-sentmiklos-oselitsa-svatij-mikolaj.html">У замку Сент-Міклош оселиться Святий Миколай</a>
      </blockquote>
      <figure>
        <img src="https://static.ukrinform.com/photos/2019_11/1574065722-731.jpg"/>
      </figure>
      <p>У столиці встановлять дві ялинки – на Софійській і Контрактовій площі.</p>
      <p>Як повідомляється на сторінці Folk Ukraine у Facebook, святкування на Контрактовій площі триватимуть з 14 грудня до 19 січня й проходитимуть у народних традиціях. Крім артоб’єктів в опішнянькому стилі на відвідувачів чекатимуть різдвяний ярмарок, народні гуляння, стрітартковзанка, резиденція Святого Миколая. На Софійській же площі справжня різдвяна казка пануватиме з 19 грудня до 13 січня. Там можна буде поринути в чарівний світ пригод Лускунчика, сфотографуватися з улюбленими героями казки серед яскравих вогників та прикрас.</p>
    </article>
  </body>
</html>