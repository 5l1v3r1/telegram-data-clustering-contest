<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/i-el-as-sta-exarcheia-kai-emeis-sta-spitia-ton-ypoyrgon-i-nea-stratigiki-ton-antiexoysiaston-provlimatizei-tin-kyvernisi/"/>
    <meta property="og:site_name" content="europost.gr"/>
    <meta property="article:published_time" content="2019-11-18T07:45:42+00:00"/>
    <meta property="og:title" content="«Η ΕΛ.ΑΣ στα Εξάρχεια και εμείς στα σπίτια των υπουργών!»: Η νέα «στρατηγική» των αντιεξουσιαστών προβληματίζει την κυβέρνηση!"/>
    <meta property="og:description" content="«Αφού οι μπάτσοι μπήκαν στα Εξάρχεια, εμείς θα διασκορπιστούμε σε όλη την Αθήνα και θα χτυπήσουμε πριν από όλα τα σπίτια των υπουργών της κυβέρνησης!» Αυτή είναι η νέα «στρατηγική» των αντιεξουσιαστών, όπως την περιέγραψε,"/>
  </head>
  <body>
    <article>
      <h1>«Η ΕΛ.ΑΣ στα Εξάρχεια και εμείς στα σπίτια των υπουργών!»: Η νέα «στρατηγική» των αντιεξουσιαστών προβληματίζει την κυβέρνηση!</h1>
      <address>
        <time datetime="2019-11-18T07:45:42+00:00">18 Nov 2019, 07:45</time>
      </address>
      <p>«Αφού οι μπάτσοι μπήκαν στα Εξάρχεια, εμείς θα διασκορπιστούμε σε όλη την Αθήνα και θα χτυπήσουμε πριν από όλα τα σπίτια των υπουργών της κυβέρνησης!» Αυτή είναι η νέα «στρατηγική» των αντιεξουσιαστών, όπως την περιέγραψε, χθες αργά το βράδυ, σε συνεργάτη του <b>europost.gr</b>, βετεράνος αντιεξουσιαστής, που μετείχε μέχρι σήμερα στην ομάδα των αναρχικών, που σχεδίαζε τα χτυπήματά τους, μέσα από το «στρατηγείο» στον παλαιό κινηματογράφο «VOX» στα Εξάρχεια.</p>
      <p>Η αρχή άλλωστε έγινε και είχε προειδοποιητικό, αλλά και συμβολικό, χαρακτήρα, με την «επίσκεψη» του Ρουβίκωνα στο σπίτι του Άδωνι Γεωργιάδη στο Μαρούσι, όπου πέταξαν τρικάκια με απειλητικό περιεχόμενο.</p>
      <p>Η ΕΛ.ΑΣ έχει λάβει γνώση αυτής της νέας «στρατηγικής» των αντιεξουσιαστών και έχει αυξήσει από την Κυριακή το απόγευμα, σε εντυπωσιακό βαθμό, τα μέτρα ασφαλείας, στα σπίτια όπου μένουν οι υπουργοί και οι υφυπουργοί της κυβέρνησης Μητσοτάκη. Αλλά και στα σπίτια και άλλων παραγόντων της οικονομικής, κοινωνικής και πολιτικής ζωής, όπως οι πρόεδροι και οι διευθύνοντες σύμβουλοι των μεγάλων τραπεζικών ομίλων κλπ.</p>
      <p>Δεν μπορεί ακόμη να αξιολογηθεί η προοπτική επιτυχίας ή αποτυχίας της νέας αυτής «στρατηγικής» των αντιεξουσιαστών, καθώς η διάχυση της αναρχικής βίας σε όλο το λεκανοπέδιο Αττικής δεν είναι καθόλου εύκολο πράγμα και προϋποθέτει την ύπαρξη ενός ή περισσοτέρων «κέντρων επιχειρήσεων», όπως στο παρελθόν το Οικονομικό Πανεπιστήμιο, το Πολυτεχνείο κλπ ΑΕΙ, μέσα στα οποία οι αναρχικές ομάδες κατασκεύαζαν και αποθήκευαν πολεμοφόδια και εξοπλισμούς. Στα ίδια ορμητήριά τους έβρισκαν καταφύγιο, όταν αναγκαζόντουσαν να υποχωρήσουν από διάφορες περιοχές του κέντρου της Αθήνας, μετά τις εφόδους της ΕΛ.ΑΣ.</p>
      <p>Τώρα, μπαίνει ένα τέλος στα ορμητήρια αυτά, καθώς και στα υπό κατάληψη κτίρια, τα οποία εχρησιμοποιούντω ως παράλληλα «στρατηγεία» από τους αντιεξουσιαστές.</p>
    </article>
  </body>
</html>