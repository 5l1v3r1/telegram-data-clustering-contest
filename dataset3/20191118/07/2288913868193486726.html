<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191118_04723147"/>
    <meta property="og:site_name" content="De Standaard"/>
    <meta property="article:published_time" content="2019-11-18T07:50:00+00:00"/>
    <meta property="og:title" content="NBA: Sacramento beëindigt zegereeks Boston, LeBron James maakt indruk met de Lakers"/>
    <meta property="og:description" content="Boston zag zondag een einde komen aan een reeks van tien zeges in de NBA. De Sacramento Kings trokken met 100-99 aan het langste eind tegen de Celtics."/>
  </head>
  <body>
    <article>
      <h1>NBA: Sacramento beëindigt zegereeks Boston, LeBron James maakt indruk met de Lakers</h1>
      <address>
        <time datetime="2019-11-18T07:50:00+00:00">18 Nov 2019, 07:50</time>
      </address>
      <p>
        <b>Boston zag zondag een einde komen aan een reeks van tien zeges in de NBA. De Sacramento Kings trokken met 100-99 aan het langste eind tegen de Celtics.</b>
      </p>
      <p>Uitblinker bij de Kings was Buddy Hield met 35 punten. Richaun Holmes zorgde er in het slot voor dat Sacramento de scalp van Boston pakte door twee vrijworpen binnen te gooien op 13 seconden van het einde.</p>
      <figure>
        <iframe data-src="https://twitter.com/nbastats/status/1196301482221559808?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De Celtics verloren zo voor de tweede keer dit seizoen, de eerste nederlaag dateert van de openingsspeeldag tegen Philadelphia. Ze blijven echter aan de leiding in de Eastern Conference, voor Miami en Milwaukee. Sacramento is tiende in de Western Conference.</p>
      <p>LeBron James loodste de Los Angeles Lakers met 122-101 voorbij de Atlanta Hawks, de elfde zege dit seizoen voor de Lakers. James was goed voor 33 punten, 12 assists en zeven rebounds. De LA Lakers staan op kop in de Western Conference, voor Houston.</p>
      <figure>
        <iframe data-src="https://twitter.com/NBA/status/1196292192496766976?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Golden State, dat de voorbije vijf jaar drie keer kampioen werd en twee keer vicekampioen, blijft op de sukkel. Het leed al zijn twaalfde nederlaag op veertien matchen, deze keer werd het 108-100 bij New Orleans. De Warriors moesten het wel opnieuw stellen zonder de geblesseerden Klay Thompson en Stephen Curry. JJ Redick gooide 26 punten door de korf voor de Pelicans.</p>
      <p>(belga)</p>
    </article>
  </body>
</html>