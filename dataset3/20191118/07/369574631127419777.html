<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/beloruska-opozice-neziskala-ve-volbach-zadny-poslanecky-mand/r~473bcb4e09d211ea84260cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-18T07:15:59+00:00"/>
    <meta property="og:title" content="Volby v Bělorusku ovládli prorežimní kandidáti. Opozice mluví o předem daném výsledku"/>
    <meta property="og:description" content="Opozice ve volbách do Poslanecké sněmovny nezískala ani jedno křeslo."/>
  </head>
  <body>
    <article>
      <h1>Volby v Bělorusku ovládli prorežimní kandidáti. Opozice mluví o předem daném výsledku</h1>
      <address>
        <time datetime="2019-11-18T07:15:59+00:00">18 Nov 2019, 07:15</time>
      </address>
      <p>Opozice přišla o své jediné dva mandáty ve 110členné Poslanecké sněmovně, dolní komoře Národního shromáždění.</p>
      <p>Volební komise zveřejnila seznam nově zvolených poslanců už v neděli. Všichni jsou zástupci stran a organizací podporujících stávající režim.</p>
      <p>"Výsledek byl dávno určený. Úřady vybraly schválené kandidáty. Změna moci prostřednictvím voleb není v <a href="https://www.aktualne.cz/wiki/zahranici/belorusko/r~i:wiki:2163/">Bělorusku</a> možná," řekl agentuře Reuters jeden z opozičních vůdců Mikalaj Statkevič.</p>
      <p>Víkendové volby se konaly s účastí opozičních kandidátů. Podle Západu mělo hlasování prověřit, nakolik upřímně míní autoritářský prezident svá slova o uvolnění tlaku vůči domácí opozici.</p>
      <p><a href="https://www.aktualne.cz/wiki/zahranici/alexandr-lukasenko/r~i:wiki:3356/">Lukašenko</a> se v poslední době snaží o sblížení s Evropskou unií, která často kritizuje nedostatek demokracie v postsovětské republice. Pětašedesátiletý Lukašenko vládne Bělorusku už čtvrt století a v neděli oznámil, že se chystá kandidovat i v prezidentských volbách v příštím roce.</p>
    </article>
  </body>
</html>