<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/finance/koinoniko-merisma-pote-tha-dothei-poioi-kai-posa-tha-paroun/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T07:02:46+00:00"/>
    <meta property="og:title" content="Κοινωνικό μέρισμα : Πότε θα δοθεί – Ποιοι και πόσα θα πάρουν"/>
    <meta property="og:description" content="Εντός της επόμενης εβδομάδας κλειδώνουν το ύψος και ο αριθμός των δικαιούχων για το κοινωνικό μέρισμα"/>
  </head>
  <body>
    <article>
      <h1>Κοινωνικό μέρισμα : Πότε θα δοθεί – Ποιοι και πόσα θα πάρουν</h1>
      <h2>Εντός της επόμενης εβδομάδας κλειδώνουν το ύψος και ο αριθμός των δικαιούχων για το κοινωνικό μέρισμα</h2>
      <address><time datetime="2019-11-18T07:02:46+00:00">18 Nov 2019, 07:02</time> by <a rel="author">ΤοΒΗΜΑ Team</a></address>
      <p>«Βαρόμετρο» για το <a href="https://www.tovima.gr/tag/%CE%BA%CE%BF%CE%B9%CE%BD%CF%89%CE%BD%CE%B9%CE%BA%CF%8C-%CE%BC%CE%AD%CF%81%CE%B9%CF%83%CE%BC%CE%B1/">κοινωνικό μέρισμα</a> θα αποτελέσει η εκτέλεση του προϋπολογισμού.</p>
      <p>Τη Δευτέρα, ανοίγει η αυλαία των εξελίξεων  με την ανακοίνωση των στοιχείων εκτέλεσης του προϋπολογισμού για το 10μηνο του τρέχοντος έτους και με τη σύσκεψη που αναμένεται να πραγματοποιηθεί στο Μέγαρο Μαξίμου με αντικείμενο την τελική μορφή του φορολογικού νομοσχεδίου και το κοινωνικό μέρισμα.</p>
      <p>
        <a href="https://www.in.gr/2019/11/18/economy/koinoniko-merisma-kleidonoun-oi-apofaseis-gia-poso/">Κοινωνικό μέρισμα : «Κλειδώνουν» οι αποφάσεις για το ποσό</a>
      </p>
      <p>Σύμφωνα με πληροφορίες, στα στοιχεία που θα παρουσιάσει σήμερα ο υφυπουργός Οικονομικών Θόδωρος Σκυλακάκης για την πορεία εκτέλεσης του προϋπολογισμού την περίοδο Ιανουαρίου-Οκτωβρίου 2019 θα εξακολουθήσει να καταγράφεται υπέρβαση του στόχου για το πρωτογενές πλεόνασμα, αλλά ο ρυθμός αύξησης των δημοσίων εσόδων αναμένεται να είναι μειωμένος σε σύγκριση με τους προηγούμενους μήνες.</p>
      <p>Η πρώτη αυτή εικόνα θα αποτελέσει τη βάση των συζητήσεων για το εκτιμώμενο τελικό ύψος του φετινού υπερπλεονάσματος και την αξιοποίησή του.</p>
      <h3>Το κοινωνικό μέρισμα</h3>
      <p>Τις επόμενες ημέρες το οικονομικό επιτελείο της κυβέρνησης θα έχει στα χέρια του αναλυτικότερα στοιχεία.</p>
      <p>Στο προσχέδιο προϋπολογισμού του 2020 η κυβέρνηση εκτιμά ότι το φετινό πρωτογενές πλεόνασμα θα διαμορφωθεί κοντά στο 3,7% του ΑΕΠ, ξεπερνώντας τον στόχο κατά 0,2% του ΑΕΠ ή περίπου 360 εκατ. ευρώ.</p>
      <p>Ο πρωθυπουργός Κυριάκος Μητσοτάκης έχει ξεκαθαρίσει ότι «δεν θα δώσουμε λίγα σε πολλούς».</p>
      <p>Όπως χαρακτηριστικά δήλωσε πριν από λίγες ημέρες ο κ. Μητσοτάκης, «έπειτα από 10 χρόνια κρίσης δεν θα ανεχθώ με τη νέα ανάπτυξη που έχουμε να δημιουργηθούν νέες ανισότητες. Θα υπάρχει υπερπλεόνασμα το 2019. Θα πάει στοχευμένα στους πιο αδύναμους. Θα δούμε πού. Δεν θα δώσουμε λίγα σε πολλούς. Θέλω αυτά που θα δώσω να πιάσουν τόπο».</p>
      <p>Ως προς το ύψος του ποσού που θα διατεθεί για το έκτακτο μέρισμα, αλλά και για τον τελικό κατάλογο των δικαιούχων, στο οικονομικό επιτελείο τηρούν σιγήν ιχθύος.</p>
      <p>Έχουν καλλιεργηθεί προσδοκίες, αλλά για το τελικό ύψος του ποσού ουδείς θέλει να ανοίξει τα χαρτιά του.</p>
      <h4>Ο σχεδιασμό για το κοινωνικό μέρισμα</h4>
      <p>Ο βασικός σχεδιασμός θέλει το μέρισμα να δοθεί ως έκτακτη ενίσχυση σε ευπαθείς ομάδες:</p>
      <p>– Στους χαμηλοσυνταξιούχους και πιθανώς σε αυτούς που παίρνουν μέχρι 600 ευρώ</p>
      <p>– Σε ανέργους και χαμηλόμισθους</p>
      <p>– Σε δικαιούχους του κοινωνικού επιδόματος αλληλεγγύης.</p>
      <p>
        <a href="https://www.tovima.gr/2019/11/18/world/ti-perilamvanei-i-protasi-tis-gallias-gia-ti-dieyrynsi/">Τι περιλαμβάνει η πρόταση της Γαλλίας για τη διεύρυνση</a>
      </p>
    </article>
  </body>
</html>