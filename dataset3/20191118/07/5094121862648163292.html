<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/sametove-posviceni-koncert-pruvod-i-videomapping-17-listopad-babis-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T07:41:00+00:00"/>
    <meta property="og:title" content="Sametové posvícení: Koncert, průvod i videomapping"/>
    <meta property="og:description" content="Lidé slavili jubilejní 30. výročí pádu komunistické diktatury v ulicích Prahy hudbou, satirou i hloubavými debatami. Na některé politiky včetně premiéra kolemjdoucí bučeli a pískali. "/>
  </head>
  <body>
    <article>
      <h1>Sametové posvícení: Koncert, průvod i videomapping</h1>
      <address><time datetime="2019-11-18T07:41:00+00:00">18 Nov 2019, 07:41</time> by <a rel="author">Jan Prokeš</a></address>
      <p>Sváteční nálada byla 17. listopadu viditelná nejen v centru. Třeba kolem Letné a v Holešovicích byly od brzkého odpoledne hospody a bary plné převážně mladších lidí. Řada z nich měla na klopě českou trikolóru. České a evropské prapory vlály také v některých oknech bytů nebo restaurací.</p>
      <p>I v debatách mezi blízkými bylo hodně politiky. „Těším se na budoucí listopadové oslavy, až vyměníme prezidenta,“ utrousila mladší žena v tramvaji ke své kamarádce. „No jo, ale kdo bude ten nástupce? Může to být Jaromír Soukup nebo taky Marek Eben. Toho bych brala. Mozek mu z hlavy přímo stříká,“ reagovala pohotově druhá mluvčí. Starší žena si zase na nábřeží Vltavy postěžovala, že se lídři Česka „klanějí Číňanům“. Do centra „sametového“ slavení, na Národní třídu, přišly i tři studentky humanitních věd z Tchajwanu, které jsou v Praze na stáži. Jedna z nich nesla v ruce transparent na podporu „souputníků“ z Hongkongu, kteří odmítají diktát komunistické vlády v Pekingu.</p>
      <figure>
        <img src="https://g.denik.cz/63/55/dsc09420x_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/lidri-teto-zeme-by-meli-prestat-lhat-a-krast-rika-ucastnice-demonstrace-20191117.html">Lídři této země by měli přestat lhát a krást, říká účastnice demonstrace Přečíst článek ›</a>
      </aside>
      <p>Premiér Andrej Babiš (ANO) přišel zapálit svíčku na Národní třídu krátce po sedmé ranní. Stejně jako už několikrát v minulosti při podobných příležitostech se Babiš dočkal pískání a hanlivých označení od hloučku opodál stojících lidí, kteří připomínali jeho někdejší spolupráci s komunistickým režimem. Premiér pak dopoledne pronesl v Národním muzeu projev, ve kterém ocenil statečnost exprezidenta Václava Havla a poděkoval všem za odvahu při „bourání“ komunistické nadvlády a vyjádřil vděk i lidem, kteří přivedli Česko do NATO a EU.</p>
      <h3>Babiš děkoval Havlovi</h3>
      <p>„Jak jistě víte, já jsem byl členem komunistické strany. Nejsem na to pyšný. Jak jsem mnohokrát řekl, nebyl jsem v té době tak statečný a angažovaný jako Havel. Navíc jsem nebyl v listopadu 1989 v Československu. Dnes jsem tady, zvolený premiérem naší země ve svobodných demokratických volbách, a proto chci alespoň zpětně vyjádřit vděk a pokoru,“ prohlásil mimo jiné šéf vlády, který dále v proslovu vyzval k toleranci mezi názorovými oponenty a označil Česko za zemi, která urazila od sametové revoluce ohromný kus cesty a v níž žijí „nejlepší lidé na světě“. Babiš a nezávisle na něm i bývalý šéf Senátu Milan Štěch zmínili také to, že dnes Česko patří mezi nejbezpečnější státy planety a má nejnižší nezaměstnanost v Evropě.</p>
      <figure>
        <img src="https://g.denik.cz/1/22/predsedove-top-09-ods-kdu-csl-a-starostu-uctili-u-hrobu-vaclava-havla-na-vinohradech-jeho-pamatku_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/symbol-svobody-predsedove-opozicnich-stran-uctili-havlovu-pamatku-20191117.html">Symbol svobody. Předsedové opozičních stran uctili Havlovu památku Přečíst článek ›</a>
      </aside>
      <p>Bučení a pískání čelili při pokládání svíček a květin i někteří další ministři Babišovy vlády včetně vicepremiéra a ministra vnitra Jana Hamáčka (ČSSD). Nejhlasitější odpor ovšem zakusil rektor Univerzity Karlovy Tomáš Zima, který promluvil na Albertově na shromáždění k uctění památky obětí a účastníků studentských protestů z let 1939 a 1989. Zimovi vytýkal dav jeho postoje ke spolupráci s Čínou a také údajnou pasivitu k problému klimatických změn. Pražského primátora Zdeňka Hřiba (Piráti) naopak přivítali lidé na Národní s potleskem. Lídři čtyř opozičních středo-pravicových stran pak přišli společně ke hrobu Václava Havla na Vinohradech.</p>
      <p>Epicentrem oslav jubilejního výročí bylo vedle Národní třídy Václavské náměstí, kde se také pohybovaly desítky tisíc lidí. Na podvečerním a večerním Koncertě pro budoucnost zahrála mimo jiných Vltava či MIG 21 a promluvili třeba Tomáš Halík nebo Michael Žantovský. K audiovizuálním vrcholům patřil tradiční satirický průvod postav v maskách a s hudebními nástroji, zvaný Sametové posvícení. Organizace Post Bellum předala večer v Národním divadle Ceny paměti národa pěti bývalým disidentům a politickým vězňům z pěti národů střední Evropy.</p>
      <figure>
        <img src="https://g.denik.cz/1/16/za-piskotu-protestujicich-babis-rano-polozil-kvetinu-na-narodni_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/buresi-ani-to-nezkousej-babis-dorazil-na-narodni-tridu-lide-ho-vypiskali-20191117.html">Bureši, ani to nezkoušej. Babiš dorazil na Národní třídu, lidé ho vypískali Přečíst článek ›</a>
      </aside>
    </article>
  </body>
</html>