<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/rassegna/ts-inter-icardi-company-sono-rimpianti-o-grandi-affari-l-analisi-323368"/>
    <meta property="og:site_name" content="FcInterNews.it"/>
    <meta property="article:published_time" content="2019-11-18T07:55:51+00:00"/>
    <meta property="og:title" content="TS - Inter, Icardi &amp; company sono rimpianti o grandi affari? L'analisi"/>
    <meta property="og:description" content="Rimpianti o grandi affari in vista della prossima estate? Questa la domanda delle domande che ronza nella testa di Marotta e Ausilio relativamente al rendimento che stanno avendo Mauro Icardi, Radja..."/>
  </head>
  <body>
    <article>
      <h1>TS - Inter, Icardi &amp; company sono rimpianti o grandi affari? L'analisi</h1>
      <address><time datetime="2019-11-18T07:55:51+00:00">18 Nov 2019, 07:55</time> by <a rel="author">Mattia Zangari</a></address>
      <p>Rimpianti o grandi affari in vista della prossima estate? Questa la domanda delle domande che ronza nella testa di Marotta e Ausilio relativamente al rendimento che stanno avendo Mauro Icardi, Radja Nainggolan, Ivan Perisic, Joao Mario e Dalbert, i giocatori ceduti in prestito in estate. Se da una parte le prestazioni - si legge su <i>Tuttosport</i> - di questi giocatori è sopra la sufficienza, dall'altro una loro cessione frutterebbe più di 110 milioni di euro. Senza contare Gabigol, capocannoniere del campionato brasiliano e destinato all’addio già a gennaio, con il Flamengo che dovrebbe versare nelle casse nerazzurre più di 20 milioni.</p>
      <p><b>ICARDI AI SALUTI? </b>A dire il vero - scrive il quotidiano torinese - nessuno dentro il club sembra rimpiangere Icardi, nonostante l’ex bomber abbia finora segnato col Psg 9 gol in 10 partite. Il rapporto fra l'ex capitano e il pianeta Inter era ormai spezzato, impossibile ricomporre una frattura creatasi non solo fra dirigenza e giocatore, ma anche nello spogliatoio con i compagni.</p>
      <p><b>IL RITORNO DEL NINJA I </b>sostenitori nerazzurri si stanno mordendo le mani per le prestazioni di <b>Nainggolan</b> a Cagliari, un giocatore che probabilmente anche Conte avrebbe tenuto con sé, ma che è stato sacrificato all’altare di uno spogliatoio più coeso. Il Cagliari potrebbe comprarlo? Difficile dirlo, non tanto per il prezzo del cartellino, quanto per l’ingaggio del belga, 4.5 milioni. Nainggolan sarebbe disposto a un drastico taglio per questioni di cuore? Chissà. Ma se Nainggolan dovesse tornare a Milano dopo una super stagione in Sardegna, l’Inter avrà comunque più possibilità di trovare acquirenti in giro per l’Europa.</p>
      <p><b>BRILLA JOAO MARIO</b> A completare il discorso, Perisic, Joao Mario e Dalbert. Il croato è al Bayern che ha un diritto di riscatto fissato a 20 milioni, non è un titolare fisso, ma quando gioca fa il suo. In primavera si capirà meglio il suo destino. Se dipendesse dal rendimento avuto in questi mesi, sarebbe invece certo l’acquisto del lusitano per 18 milioni da parte della Lokomotiv Mosca. Il laterale brasiliano, infine, è in prestito secco alla Fiorentina, ma dopo due stagioni negative a Milano, si è almeno rilanciato diventando un punto fermo dell’undici di Montella.</p>
      <p>
        <b>
          <a href="https://www.videointer.it/watch.php?vid=bc39eddb7">VIDEO - CHE PRODEZZA DI VANHEUSDEN: FA TUTTO IL CAMPO E PUNISCE LA GERMANIA</a>
        </b>
      </p>
    </article>
  </body>
</html>