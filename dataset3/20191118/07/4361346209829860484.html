<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/buszbaleset-kecskemeten-anyukaja-eljatszotta-adrienn-halalat/186801"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-18T07:30:00+00:00"/>
    <meta property="og:title" content="Buszbaleset Kecskeméten: Anyukája eljátszotta Adrienn halálát"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Buszbaleset Kecskeméten: Anyukája eljátszotta Adrienn halálát</mark>
      </h1>
      <address><time datetime="2019-11-18T07:30:00+00:00">18 Nov 2019, 07:30</time> by <a rel="author">L. B.</a></address>
      <p>
        <b>A lányát halálra gázoló buszsofőr székébe ült Julianna, hogy a saját szemével győződhessen meg róla: igazat állít-e a végzetes baleset okozója. </b>
        <b>A lányát halálra gázoló buszsofőr székébe ült Julianna, hogy a saját szemével győződhessen meg róla: igazat állít-e a végzetes baleset okozója.</b>
      </p>
      <p>Még az egész élet előtte állt, de egy felelőtlen buszsofőr mindent tönkretett: a mindössze 23 esztendős Holló Adriennt egy kecskeméti zebrán gázolták halálra. A tavaly februári tragédia ügyében már több tárgyalást is tartottak, a napokban pedig a helyszínen rekonstruálták a szörnyű eseményeket.</p>
      <p>– Ugyanazt a buszt vitték oda, amivel a kislányomat halálra gázolták – mondta a Borsnak Holló Sándorné Julianna, aki a helyszínen aktív részese lehetett a rendhagyó tárgyalásnak. – A mozgó buszon ott ült a bíró, az ügyész és a vádlott is. Engem is invitáltak, de lelkileg nem mertem bevállalni. Csak akkor szálltam fel és ültem be a sofőr székébe, amikor az álló busszal a gázolás pillanatát szimulálták a zebránál. Az egyik ügyész hölgy játszotta el a lányomat, a busz még a kabátjához is hozzáért – emlékezett vissza lapunknak a megtört édesanya.</p>
      <figure>
        <img src="http://media.borsonline.hu/cikk/20/192398/big-lead/650x360/2026601_screen-shot-2019-11-17-at-153920.jpg"/>
        <figcaption>A zebra melletti villanyoszlopon a mai napig ott van Adrienn fényképe</figcaption>
      </figure>
      <p>Mint mondja: a vádlott azt állítja, hogy nem látta Ad­riennt, ezért a védője is kezdeményezte a helyszíni rekonstrukciót. A buszt is azért hozták oda, hogy kiderüljön, Adrienn látható volt-e álló és mozgó helyzetben. Az édesanya szerint a sofőrnek egyértelműen és tisztán kellett látnia mindent.</p>
      <p>Az egyetlen gyermeküket elvesztő szülők minden egyes nap újra átélik lányuk tragédiáját. Az Adriennt elgázoló jármű ugyanis naponta többször is elmegy a családi házuk ablaka előtt.</p>
      <p>– A nyomozás elején már eljátszották egyszer az ütközést. Akkor egy bábú helyettesítette a lányunkat, amit akkor el is ütöttek. Rettegtem attól, hogy most is ilyen lesz. A vádlott eddig szóba sem állt velünk, de most sikerült beszélni vele. Azt mondja, nem tudja, hogy történhetett és sajnálja, hogy meghalt a lányunk – mesélte az édesanya, aki nagyon bízik benne, hogy első fokon hamarosan végre ítélet születik már. Leszögezte: a család a végtelenségig kiáll Adriennért. A következő tárgyalás december elején várható. Az ügyet egyébként a Szolnoki Járásbíróság tárgyalja, ahova Kecskemétről elfogultság miatt került át.</p>
    </article>
  </body>
</html>