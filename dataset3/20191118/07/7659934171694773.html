<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1996686/%E2%80%8Bingiliz-h%C3%BCk%C3%BCmeti-ve-ordusu-irak-ile-afganistandaki-sava%C5%9F-su%C3%A7lar%C4%B1n%C4%B1-%C3%B6rtbas"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-18T07:15:00+00:00"/>
    <meta property="og:title" content="​İngiliz hükümeti ve ordusu Irak ile Afganistan'daki savaş suçlarını örtbas etmekle suçlanıyor"/>
    <meta property="og:description" content="İngiltere hükümeti ve ordusunun, İngiliz askerlerinin Irak ve Afganistan’da sivillere karşı savaş suçları işlediğine ilişkin kanıtları gizlediği iddia edildi. BBC'de yer alan Panaroma programı ve Sunday Times gazetesinin yaptıkları ortak araştırma ka"/>
  </head>
  <body>
    <article>
      <h1>​İngiliz hükümeti ve ordusu Irak ile Afganistan'daki savaş suçlarını örtbas etmekle suçlanıyor</h1>
      <address>
        <time datetime="2019-11-18T07:15:00+00:00">18 Nov 2019, 07:15</time>
      </address>
      <p>İngiltere hükümeti ve ordusunun, İngiliz askerlerinin Irak ve Afganistan’da sivillere karşı savaş suçları işlediğine ilişkin kanıtları gizlediği iddia edildi.<br/><br/>BBC'de yer alan Panaroma programı ve Sunday Times gazetesinin yaptıkları ortak araştırma kapsamında görüştüğü askeri araştırmacılar, İngiliz askerlerinin aralarında çocukların da bulunduğu sivilleri öldürdüğü ve işkence yaptığına ilişkin sonucuna ulaşıldığını bildirdi.<br/><br/>Söz konusu iddialar, Irak Tarihi Suçlamalar Takımı (IHAT) ve Northmoor Operasyonu araştırmacıları tarafından ortaya çıkarıldı. Bu iki oluşum, hükümet tarafından İngiliz askerlerin Irak ve Afganistan'da işledikleri iddia edilen savaş suçlarını araştırmak amacıyla kurulmuştu ancak çalışmaları 2017 yılında sona ermişti.<br/><br/>İddialar arasında özel SAS (Special Air Service) biriminden bir askerin cinayet işlemesinin yanı sıra Black Watch birimi tarafından gözaltındaki kişilere dayak, işkence, cinsel taciz uyguladıkları hatta öldürdükleri yer alıyor.<br/><br/>İddia edilen savaş suçları kanıtını ortaya çıkaran askeri araştırmacılar, söz konusu kanıtların siyasi nedenlerle gizlendiğini ifade etti.<br/><br/>BBC’ye konuşan bir araştırmacı, “Savunma Bakanlığı’nın, kesinlikle gerekli olmadığı sürece, rütbesi ne olursa olsun herhangi bir askeri yargılamaya niyeti yoktu” dedi.<br/><br/>Savunma Bakanlığı ise iddiaların yanlış olduğunu belirterek, savcı ve araştırmacıların kararlarının ‘bağımsız’ olduğunu ve ‘dış denetim ile yasal tavsiye’ içerdiğini vurguladı.<br/><br/>Sunday Times gazetesine göre askeri araştırmacılar, üst düzey memurların kovuşturulmasında ciddi suçları kapsayan sahte evraklara da ulaştı. SAS biriminde üst düzey bir lider de, soruşturma bitmeden önce adaleti engellemeye çalışması nedeniyle savcılığa sevk edildi.<br/><br/>Bu sonuçlar, Uluslararası Ceza Mahkemesi'nde (UCM) savaş suçlarıyla ilgili soruşturma açılmasına yol açabilir.</p>
    </article>
  </body>
</html>