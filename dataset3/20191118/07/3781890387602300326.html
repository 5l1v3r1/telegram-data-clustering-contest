<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742257"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T07:30:00+00:00"/>
    <meta property="og:title" content="เที่ยวตามเทรน @มหาชัย สโลว์ไลฟ์ใกล้กรุง"/>
    <meta property="og:description" content="ผู้ว่าราชการจังหวัดสมุทรสาคร เชิญชวนนักท่องเที่ยวขึ้นรถไฟชิลชิลไปมหาชัย สัมผัสธรรมชาติและวิถีชุมชนริมชายฝั่งทะเลอ่าวไทย ใกล้กรุงเทพฯ แบบ”One Day Trip”"/>
  </head>
  <body>
    <article>
      <h1>เที่ยวตามเทรน @มหาชัย สโลว์ไลฟ์ใกล้กรุง</h1>
      <address>
        <time datetime="2019-11-18T07:30:00+00:00">18 Nov 2019, 07:30</time>
      </address>
      <p>
        <b>ผู้ว่าราชการจังหวัดสมุทรสาคร เชิญชวนนักท่องเที่ยวขึ้นรถไฟชิลชิลไปมหาชัย สัมผัสธรรมชาติและวิถีชุมชนริมชายฝั่งทะเลอ่าวไทย ใกล้กรุงเทพฯ แบบ”One Day Trip”</b>
      </p>
      <p><b>นายวีระศักดิ์ วิจิตร์แสงศรี ผู้ว่าราชการจังหวัดสมุทรสาคร เปิดเผยว่า </b> จังหวัดสมุทรสาครขอเชิญชวนนักท่องเที่ยวขึ้นรถไฟไปเที่ยวจังหวัดสมุทรสาคร ด้วยเส้นทางรถไฟวงเวียนใหญ่-มหาชัย ถือเป็นอีกทางเลือกหนึ่งสำหรับนักท่องเที่ยวที่ชอบการเดินทางในระยะทางไม่ไกลจากกรุงเทพหรือมีเวลาจำกัด  ซึ่งรถไฟจากสถานีวงเวียนใหญ่ถึงสถานีมหาชัย ใช้เวลาเพียง 1 ชั่วโมงเท่านั้น  เมื่อเดินทางมาถึงจะได้พบกับร้านอร่อยชื่อดังของจังหวัดที่มีอยู่มากมาย รวมไปถึงอาหารทะเลสดๆ และแปรรูปที่ตลาดสดมหาชัย ศูนย์กลางอาหารทะเลของประเทศไทยริมฝั่งแม่น้ำท่าจีน พร้อมกราบสักการะศาลเจ้าพ่อหลักเมืองสมุทรสาครเพื่อความเป็นสิริมงคล</p>
      <figure>
        <img src="https://www.dailynews.co.th/admin/upload/20191118/news_cMGfNbdZMb142937_533.jpg?v=20191119118?v=6739"/>
      </figure>
      <p>อีกทั้ง สามารถเดินทางด้วยเรือข้ามฝั่งไปยังท่าฉลอม แล้วนั่งรถไฟจากสถานีบ้านแหลมไปสิ้นสุดที่สถานีแม่กลอง ท่องเที่ยวต่อไปยังจังหวัดสมุทรสงคราม  หรือเลือกสัมผัสกับแหล่งท่องเที่ยวที่น่าสนใจต่างๆ ที่มีอยู่มากมาย เช่น วิถีชีวิตชาวประมงของชุมชนดั้งเดิม, กราบไหว้สิ่งศักดิ์สิทธิ์ที่วัดสุทธิวาต วราราม หรือ วัดช่องลม หนึ่งในพระอารามหลวงของจังหวัดที่มีจิตรกรรมฝาผนังอันสวยงาม, นมัสการศาลเจ้าแม่กวนอิม, ชมป่าชายเลนที่วัดแหลม, โรงเรียนนาเกลือที่เปิดให้ความรู้เกี่ยวกับการทำนาเกลือ เป็นแหล่งท่องเที่ยวเชิงอนุรักษ์ให้กับนักท่องเที่ยวรุ่นใหม่ที่สนใจในวิถีชีวิตแบบดั้งเดิมของชาวสมุทรสาครในอดีต เป็นต้น</p>
      <figure>
        <img src="https://www.dailynews.co.th/admin/upload/20191118/news_zIBWJyAChY142936_533.jpg?v=20191119118?v=9486"/>
      </figure>
      <p>ดังนั้นเพื่อเป็นการส่งเสริมการท่องเที่ยวของจังหวัดสมุทรสาครต่อยอดสู่การเป็นแหล่งท่องเที่ยว <b>”One Day Trip”</b> จึงได้มีการริเริ่มกิจกรรม ”<b>เพิ่มศักยภาพการท่องเที่ยวจังหวัดสมุทรสาคร”</b>  โดยพัฒนาในแบบ Creative Video Content นำเสนออัตลักษณ์และเสน่ห์ของจังหวัดผ่านเว็บไซต์,เฟสบุ๊คเพจ, บล็อกเกอร์, ยูทูบ, โดยแชร์เรื่องราวการเดินแบบง่ายๆ ทางรถไฟ ชวนคนไทยออกไปสัมผัสประสบการณ์ท่องเที่ยวในแบบที่แตกต่าง  เพื่อสร้างมุมมองพร้อมประสบการณ์ใหม่ในการเที่ยวไทยถึงถิ่นอย่างลึกซึ้งแบบวันเดียวก็เที่ยวได้ </p>
      <figure>
        <img src="https://www.dailynews.co.th/admin/upload/20191118/news_DjMgwipFyE142937_533.jpg?v=20191119118?v=1312"/>
      </figure>
      <p>โดยรถไฟสายวงเวียนใหญ่-มหาชัยให้บริการเดินรถไป-กลับทุกชั่วโมง สามารถโดยสารจากสถานีวงเวียนใหญ่ – มหาชัย ตั้งแต่เวลา 05.30 – 21.10 น.และจากสถานีมหาชัย-วงเวียนใหญ่ ตั้งแต่เวลา 04.30 – 19.00 น. ค่าโดยสารตลอดเส้นทาง 10 บาท  ทางรถไฟสายนี้เปิดให้บริการประชาชนมาเป็นเวลานานกว่า100 ปี นับเป็นทางรถไฟสายประวัติศาสตร์อีกสายหนึ่งของไทยที่ยังคงอยู่มาจนถึงปัจจุบัน สามารถติดตามการเที่ยวตามเทรน@มหาชัย <b>แบบ”One Day Trip”</b> ได้ที่  <a href="https://www.youtube.com/watch?v=u9NRFPopWOU&amp;t=300s%E2%80%8B%E2%80%8B%E2%80%8B%E2%80%8B%E2%80%8B%E2%80%8B%E2%80%8B">https://www.youtube.com/watch?v=u9NRFPopWOU&amp;t=300s</a><br/><br/> <br/> </p>
    </article>
  </body>
</html>