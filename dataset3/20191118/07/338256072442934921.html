<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58418-zamok-palanok-planuyut-onoviti-muzeyem-livarstva-ta-klkoma-vistavkami.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-18T07:28:00+00:00"/>
    <meta property="og:title" content="Замок &quot;Паланок&quot; планують оновити музеєм ливарства та кількома виставками"/>
    <meta property="og:description" content="В замку «Паланок» на наступний рік заплановане відкриття ще кількох виставок та музеїв, а також розширення дороги, що веде до пам’ятки, облаштування паркінгу та місця для відпочинку туристів. Наступного року в замку «Паланок», що в Мукачеві, планують відкрити ще кілька виставок та музеїв, а також розширити дорогу, що веде до пам’ятки.Як повідомляє управління туризму та курортів ДЕРТ Закарпатської ОДА, зокрема, відвідувачі вже за рік зможуть дізнатися про ливарну справу, яка процвітала в регіоні, у музеї ливарства, - пише Укрінформ.«Зараз вже є чимало експонатів, серед яких – старовинні терези, печі та багато інших чавунних виробів», - йдеться в повідомленні.За словами директора Мукачівського історичного музею Михайла Белеканича, ця колекція зібрана вже приблизно на 70%. До наступного року її поповнять та відкриють повноцінний музей.Крім того, в планах – розширення дороги, що веде до замку. Зараз по ній може проїхати лише один автомобіль. Окрім проїжджої частини трохи розширять і тротуари для пішоходів та встановлять…"/>
  </head>
  <body>
    <article>
      <h1>Замок "Паланок" планують оновити музеєм ливарства та кількома виставками</h1>
      <address>
        <time datetime="2019-11-18T07:28:00+00:00">18 Nov 2019, 07:28</time>
      </address>
      <p><b>В замку «Паланок» на наступний рік заплановане відкриття ще кількох виставок та музеїв, а також розширення дороги, що веде до пам’ятки, облаштування паркінгу та місця для відпочинку туристів. </b><br/><br/>Наступного року в замку «Паланок», що в Мукачеві, планують відкрити ще кілька виставок та музеїв, а також розширити дорогу, що веде до пам’ятки.<br/><br/>Як повідомляє <a href="http://zaktour.gov.ua/%D0%B2%D1%96%D0%B4%D0%BA%D1%80%D0%B8%D1%82%D1%82%D1%8F-%D0%B2%D0%B8%D1%81%D1%82%D0%B0%D0%B2%D0%BE%D0%BA-%D1%96-%D0%BC%D1%83%D0%B7%D0%B5%D1%97%D0%B2-%D0%BC%D1%83%D0%BA%D0%B0%D1%87%D1%96%D0%B2%D1%81/?fbclid=IwAR2VZ-Pic7vuITacijqkkOMg61JTQdYKlAotNuHYY-bDnSlyl1L5KSEHzfk">управління туризму та курортів ДЕРТ Закарпатської ОДА</a>, зокрема, відвідувачі вже за рік зможуть дізнатися про ливарну справу, яка процвітала в регіоні, у музеї ливарства, - пише <a href="https://www.ukrinform.ua/rubric-tourism/2818762-mukacivskij-zamok-nezabarom-onovitsa.html">Укрінформ</a>.<br/><br/>«Зараз вже є чимало експонатів, серед яких – старовинні терези, печі та багато інших чавунних виробів», - йдеться в повідомленні.<br/><br/>За словами директора Мукачівського історичного музею Михайла Белеканича, ця колекція зібрана вже приблизно на 70%. До наступного року її поповнять та відкриють повноцінний музей.<br/><br/>Крім того, в планах – розширення дороги, що веде до замку. Зараз по ній може проїхати лише один автомобіль. Окрім проїжджої частини трохи розширять і тротуари для пішоходів та встановлять нові надійні перила.<br/><br/>А замкову гору частково оточать частоколом. Дерев’яні загострені згори стовпи раніше називали паланком, від цього й пішла назва фортефікаційної споруди. Оточити весь замок частоколом, звісно, неможливо, але частково відтворити огорожу все ж планують.<br/><br/>Також каменем, який замінили на бруківку в нижньому замку, вимостять парковку для автомобілів, яка розташована в замковому рові.<br/><br/>А ще в майбутньому, для зручності туристів, під замковою горою облаштують великий паркінг з туалетами та смітниками. Там зможуть розміститися автобуси, а туристи – відпочити.<br/><br/><br/><br/><b><a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a></b></p>
    </article>
  </body>
</html>