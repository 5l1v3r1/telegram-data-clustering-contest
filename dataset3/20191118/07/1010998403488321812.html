<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/policijata-v-honkong-s-bojni-patroni-sreshtu-protestirashti-sas-smartonosni-orazhija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T07:26:00+00:00"/>
    <meta property="og:title" content="Полицията в Хонконг с бойни патрони срещу протестиращи със „смъртоносни оръжия”"/>
    <meta property="og:description" content="Решението е взето, след като полицай бе ранен със стрела в крака"/>
  </head>
  <body>
    <article>
      <h1>Полицията в Хонконг с бойни патрони срещу протестиращи със „смъртоносни оръжия”</h1>
      <h2>Решението е взето, след като полицай бе ранен със стрела в крака</h2>
      <address>
        <time datetime="2019-11-18T07:26:00+00:00">18 Nov 2019, 07:26</time>
      </address>
      <p>Не стихват протестите в Хонконг. Полиция щурмува кампус, окупиран от протестиращи студенти.Експлозии се чуха в района на Политехническия университет, след като частите за борба с масовите безредици нахлуха призори. </p>
      <p>Полицията в Хонконг заплаши да употреби бойни патрони срещу протестиращи, които използват смъртоносни оръжия или извършват други актове на насилие.</p>
      <p>По-рано протестиращи използваха лъкове и стрели и хвърляха запалителни бомби срещу полицията от един от окупираните университети, а силите на реда отвърнаха със сълзотворен газ и водни струи.</p>
      <figure>
        <img src="https://img.bg.sof.cmestatic.com/media/images/640x/Nov2019/2112025580.jpg"/>
        <figcaption>Снимка: Ройтерс</figcaption>
      </figure>
      <p>Няколко демонстранти хвърлиха стрели от покрива на Политехническия университет в една от най-драматичните сцени на сблъсъци от началото на петмесечните безредици. Полицията съобщи, че един офицер е бил ранен в крака от стрела и е бил откаран в болница.</p>
      <p>Сблъсъците продължиха вечерта в неделя, като протестиращите отвръщаха на полицейските водни струи със запалителни бомби.</p>
      <p>През цялата нощ полицията обстрелваше със сълзотворен газ и водни оръдия демонстрантите извън университета. Близо 200 недоволни от правителството са се барикадирали в университета от няколко дни, въоръжени със запалителни бомби, лъкове и стрели.</p>
    </article>
  </body>
</html>