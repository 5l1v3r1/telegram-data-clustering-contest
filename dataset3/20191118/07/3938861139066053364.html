<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sad-newspaper/_penki-otruyuyut-zemlyu/938187"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T07:36:00+00:00"/>
    <meta property="og:title" content="Пеньки отруюють землю"/>
    <meta property="og:description" content="&amp;mdash;&amp;ensp;Без реанімації сад не даватиме врожаю. Сигналом до омолодження є припинення росту дерев, &amp;mdash; розповідає Іван Мирончук, 50 років, кандидат біологічних наук з Коломиї Івано-Франківської області. &amp;mdash; Кора &amp;mdash; не індикатор віку. Скоріше сортова особливість. У молодого дерева ..."/>
  </head>
  <body>
    <article>
      <h1>Пеньки отруюють землю</h1>
      <address><time datetime="2019-11-18T07:36:00+00:00">18 Nov 2019, 07:36</time> by <a rel="author">Катерина РОМАНЧУК</a></address>
      <figure>
        <img src="https://static2.gazeta.ua/img2/cache/gallery/938/938187_1_w_1200.jpg?v=0"/>
        <figcaption>Для оновлення дерева обрізують. Видаляють старі гілки, залишають молоді<cite>Автор: www.prom.ua</cite></figcaption>
      </figure>
      <p>— Без реанімації сад не даватиме врожаю. Сигналом до омолодження є припинення росту дерев, — розповідає Іван Мирончук, 50 років, кандидат біологічних наук з Коломиї Івано-Франківської області. — Кора — не індикатор віку. Скоріше сортова особливість. У молодого дерева буває стовбур пошарпаний. Проте це не заважає йому щедро родити.</p>
      <p>Для оновлення дерева обрізують. Видаляють старі гілки, залишаючи молоді — однорічні. В регіонах, де рано настають морози, це краще відкласти до весни. Після осінньої обрізки підживлюють дерева суперфосфатом.</p>
      <p>— Він повільно розчиняється і поволі проникає в деревину. Калій та азот не підійдуть для осені, бо стимулюють ріст пагонів. Суперфосфат має потрапити прямо під корінь. Тому краще сипнути під стовбур жменю нітроамофоски й полити водою.</p>
      <p>Сонячні опіки й глибокі тріщини на стовбурі свідчать, що дерева не вдасться реанімувати. У них приглушені процеси відновлення, і замазки не допоможуть. Треба спиляти стовбур і викорчувати корінь.</p>
      <p>— Часом люди купують будинок зі старим садом. Якщо й зрізують дерева, пеньки залишають. Ставлять на них садових гномів. Такий декор дорого обходиться. Невикорчувані пеньки отруюють землю і притупляють ріст молодих дерев. Найшкідливіші — яблуневі. Хоча й вишні та сливи не варто залишати на ділянці.</p>
      <p>Щоб пеньок швидше пере­гнив, його розбивають сокирою й посипають аміачною селітрою.</p>
      <p>— Не вирубую дерева в садку, хоч які старі. Я їх живцюю. На третину підрубую стовбур біля коріння. Ставлю туди живця й мащу глиною, — ділиться Олександр Тараненко, 36 років, із села Мамаївці Кіцманського району Чернівецької області. — Маю шість оновлених дерев. По дві груші, яблуні та вишні. Якщо стовбур великий, на один пеньок можна вмістити два-три сорти. За рік-два живець приживеться і можна буде зрізати старе дерево.</p>
      <p>
        <b>Вишні лікують з осені</b>
      </p>
      <p>— Восени треба не тільки побілити, а й полікувати кісточкові дерева від кокомікозу. Це грибок, який в'їдається в кору. Від нього не закладаються бруньки наступного врожаю, — застерігає Іван Мирончук. — Вишні, персики й абрикоси вимерзають. Якщо й перезимують, дадуть менший врожай.</p>
      <p>Від кокомікозу дерева обробляють восени бордоською рідиною. Розчиняють в 5 л дощової води 300 г мідного купоросу. Окремо такою ж кількістю води заливають 400 г свіжогашеного вапна. Додають розведений купорос. Перемішують, щоб вийшла блакитна рідина.</p>
    </article>
  </body>
</html>