<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-mondo/hong-kong-irruzione-polizia-politecnico-occupato-3118204/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-18T07:41:30+00:00"/>
    <meta property="og:title" content="Hong Kong, guerra civile: battaglia al Politecnico con frecce, catapulte e proiettili veri"/>
    <meta property="og:description" content="HONG KONG – Irruzione della polizia all’alba nel PolyU di Hong Kong, il Politecnico trasformato in roccaforte dei manifestanti pro-democrazia. La notte di scontri durissimi tra gli studenti arroccati nella struttura e la polizia ha registrato un totale di 38 feriti, di cui 5 in condizioni gravi, secondo il bilancio stilato dalla Hospital Authority. Sono invece 18 le persone segnalate in condizioni stabili, mentre 6 sono state dimesse. Un totale di 24 persone, invece, sono state ricoverate tra la mezzanotte e le 7:30 del mattino locali, e tra questi c’è anche un uomo di 84 anni. Fonti dicono che i cecchini della polizia hanno sparato gas lacrimogeni dall’edificio del museo che si trova di fronte all’università, mentre gli agenti anti-sommossa correvano all’interno. Gli studenti hanno dato fuoco a un ingresso del Politecnico per cercare di rallentare l’attacco. L’incendio ha continuato a svilupparsi fino a diventare di imponenti dimensioni, ora il campus è in fiamme.Silvia Romano: dopo il rapimento in Kenya, è…"/>
  </head>
  <body>
    <article>
      <h1>Hong Kong, guerra civile: battaglia al Politecnico con frecce, catapulte e proiettili veri</h1>
      <address><time datetime="2019-11-18T07:41:30+00:00">18 Nov 2019, 07:41</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/hong-kong-ansa.jpg"/>
        <figcaption>Hong Kong, poliziotti anti-sommossa all’esterno del Politecnico occupato (Foto Ansa)</figcaption>
      </figure>
      <p>HONG KONG – Irruzione della polizia all’alba nel <b>PolyU di Hong Kong</b>, il Politecnico trasformato in roccaforte dei manifestanti pro-democrazia. La notte di scontri durissimi tra gli studenti arroccati nella struttura e la polizia ha registrato un totale di 38 feriti, di cui 5 in condizioni gravi, secondo il bilancio stilato dalla Hospital Authority. Sono invece 18 le persone segnalate in condizioni stabili, mentre 6 sono state dimesse. Un totale di 24 persone, invece, sono state ricoverate tra la mezzanotte e le 7:30 del mattino locali, e tra questi c’è anche un uomo di 84 anni.</p>
      <p>Fonti dicono che i cecchini della polizia hanno sparato <b>gas lacrimogeni</b> dall’edificio del museo che si trova di fronte all’università, mentre gli agenti anti-sommossa correvano all’interno. <b>Gli studenti hanno dato fuoco a un ingresso</b> del Politecnico per cercare di rallentare l’attacco. L’incendio ha continuato a svilupparsi fino a diventare di imponenti dimensioni, ora il campus è in fiamme.</p>
      <figure>
        <a href="https://www.blitzquotidiano.it/cronaca-mondo/silvia-romano-somalia-al-shabaab-3118461/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-mondo/silvia-romano-somalia-al-shabaab-3118461/">
          <img src="https://static.blitzquotidiano.it/wp/wp-content/uploads/2019/11/silvia-romano_ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-mondo/silvia-romano-somalia-al-shabaab-3118461/">Silvia Romano: dopo il rapimento in Kenya, è nelle mani di Al-Shabaab in Somalia</a>
      </h3>
      <figure>
        <a href="https://www.blitzquotidiano.it/cronaca-mondo/fresno-california-giardino-party-3118222/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-mondo/fresno-california-giardino-party-3118222/">
          <img src="https://static.blitzquotidiano.it/wp/wp-content/uploads/2019/11/california_usa_ansa-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-mondo/fresno-california-giardino-party-3118222/">Fresno (California), entrano in giardino e fanno strage al party, 4 morti. Caccia ai killer</a>
      </h3>
      <p>Sino al momento del blitz, le forze dell’ordine si erano limitate a bersagliare con lacrimogeni e idranti gli studenti assiepati all’esterno del campus, che rispondevano o a colpi di <b>molotov, catapulte e frecce.</b> Scaduto l’ultimatum, la polizia ha eretto attorno al Politecnico un cordone per impedire che i manifestanti riuscissero a trovare una via di fuga dall’imminente operazione.</p>
      <p>Poco prima le 7:00 locali (la mezzanotte in Italia), il rettore dell’ateneo Teng Jin-Guang ha reso noto di aver raggiunto una tregua con la polizia a patto che gli studenti fermassero gli attacchi. Ma l’evacuazione pacifica è saltata quando la polizia ha ripreso a lanciare i lacrimogeni, spingendo molti studenti a tornare indietro.</p>
      <p>Intanto i manifestanti al di fuori del campus sotto assedio stanno cominciando a riorganizzarsi: a Nathan Road, la via principale di Kowloon, alcuni gruppi sono comparsi per la strada per ripristinare i blocchi stradali, e nuove scene di tensione tra polizia e manifestanti sono state riprese sempre sul Kowloon, in quello che appare un tentativo di distrarre la polizia dall’assedio al PolyU. </p>
      <p>Squadre della polizia nell’area di Jordan sulla penisola di Kowloon sono state avvistate con<b> fucili d’assalto M4.</b> Lo riferisce la Cnn. Nell’area sono in corso scontri da questa mattina, tra manifestanti e polizia: le armi degli agenti vestiti di nero e in tenuta anti-sommossa, scrive l’emittente Usa, non sembrano avere il marchio di colore arancione che contrassegna le armi di potenza di fuoco inferiore a quella letale. Non è chiaro se le armi siano caricate con proiettili non di gomma, o con quale tipo di munizioni lo siano. La scorsa notte la polizia, in un video messaggio su Facebook, aveva avvisato i manifestanti che avrebbe potuto fare ricorso alla “forza minima necessaria” per ripristinare l’ordine, tra cui anche il ricorso ad armi da fuoco.</p>
      <p>Fonte: Ansa</p>
      <p> </p>
    </article>
  </body>
</html>