<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.illibraio.it/friendship-tour-scrittori-brexit-1256969/"/>
    <meta property="og:site_name" content="Il Libraio"/>
    <meta property="article:published_time" content="2019-11-18T07:44:28+00:00"/>
    <meta property="og:title" content="“Friendship tour”, scrittori e scrittrici in viaggio contro la Brexit"/>
    <meta property="og:description" content="A Milano, in occasione di Bookcity, la prima tappa del Friendship tour, che vede protagonisti autori e autrici del calibro di Ken Follett, Lee Child, Jojo Moyes e Kate Mosse"/>
  </head>
  <body>
    <article>
      <h1>“Friendship tour”, scrittori e scrittrici in viaggio contro la Brexit</h1>
      <address><time datetime="2019-11-18T07:44:28+00:00">18 Nov 2019, 07:44</time> by <a rel="author" href="https://www.illibraio.it/author/amelia-cartia-2/" target="_blank">Amelia Cartia</a></address>
      <p>
        <i>"Le storie possono fungere da ponte". A Milano, in occasione di Bookcity, la prima tappa del Friendship tour, che vede protagonisti autori e autrici del calibro di Ken Follett, Lee Child, Jojo Moyes e Kate Mosse</i>
      </p>
      <p>“Scrivi un romanzo, un editore te lo pubblica, e sei felice. Lo traducono, lo vendi in giro per il mondo, e sei ancora più felice. Poi una mattina il tuo Paese dice ai tuoi lettori europei “Non ci piacete più, non vi vogliamo’ E tu: ‘no ehi, io sono felice di avere i miei lettori europei, non voglio la <b>Brexit</b>!”. Mi imbarazza tantissimo che il mio Paese voglia rifiutare il suo posto in Europa e che gli inglesi dicano che stanno bene da soli. Io no: sappiatelo”. <b>Ken Follett</b> è un simpatico signore dal capo imbiancato, elegantissimo nel suo completo very British da domenica mattina: non ha molto – in sé – dello stile <i>thrill</i> che gli ha fatto vendere centinaia di milioni di copie in tutto il mondo. Anzi: ride, inaugurando a <b>Milano</b>, in occasione di <b>Bookcity,</b> la prima tappa del <b><i>Friendship tour </i></b>che vedrà l’autore de <i>I pilastri della Terra </i>(in Italia pubblicato da Mondadori) muoversi tra Madrid, Berlino e Parigi insieme ai colleghi <a href="https://www.illibraio.it/autori/lee-child/"><b>Lee Child</b></a> (Longanesi), <b>Jojo Moyes</b> (Mondadori) e <b>Kate Mosse</b> (Newton Compton).</p>
      <related>
        <a href="https://www.illibraio.it/libri-brexit-992499/"/>
      </related>
      <p>Quello di Milano è stato <b>un incontro politico</b> oltre – e forse prima – che letterario, ma anche sentimentale: <b>un forte e chiaro no al divorzio non consensuale</b>, e tuttora parecchio ballerino, tra la Gran Bretagna e il suo continente. “La mattina dopo il referendum – ha detto Jojo Moyes – <b>mi sono svegliata e ho pianto: io sono nata europea, e come tale sono cresciuta</b>. Con questo tour voglio dire che questa scelta politica di uscire dall’Unione Europea non rappresenta tanti di noi. Sono britannica, ma la vostra storia è la nostra storia”. </p>
      <related>
        <a href="https://www.illibraio.it/lee-child-jack-reacher-762184/"/>
      </related>
      <p>Quella ritratta dai quattro autori è <b>un’Europa culla di una cultura interdipendente</b>, dove Proust è funzionale a Goethe ed entrambi contribuiscono a formare Agatha Cristhie. C’è poi il tema<b> ideologico della chiusura</b>, nella riflessione di queste quattro rockstar degli scaffali, che si intreccia con i concetti di<b> identità</b>, di difesa e di diversità:<b> là dove la Brexit intende separare, la cultura può unire</b>; là dove esiste una barriera, l’<b>amicizia</b> è l’antidoto. Amicizia tra le persone, amicizia tra gli Stati. “Il lavoro del romanziere – spiega Kate Mosse – nasce dal cuore, e le storie possono creare dei ponti tra le persone, tra le culture. In Gran Bretagna davvero la gente non ne può più di ascoltare discorsi politici, e non vuole certo stare in conflitto. I libri, gli spettacoli, i film, possono entrare in gioco quando ci sono momenti di difficoltà:<b> le storie in generale possono fungere da ponte, noi narratori possiamo avvicinarci al cuore delle persone</b>, possiamo raccontare la storia del mondo reale spiegando che non ci sono una destra e una sinistra estremiste, e che la gente non vuole le guerre”. Torna, il timore della guerra, anche nelle parole di Lee Child, che ricorda nientemeno che <b>Winston Churcill</b>. “Era – dice Child – molto all’antica, passò la maggior parte del secolo a difendere la supremazia britannica, ma fece in parlamento un memorabile discorso nel quale si diceva convinto della necessità di creare <b>gli Stati Uniti d’Europa</b>“. </p>
      <p>Scettici circa la possibilità che l’attuale situazione di stallo possa portare a un <b>nuovo referendum</b>, i quattro autori tengono il punto del patriottismo europeista. <b>Se i politici non leggono (libri ma neanche giornali), lamentano i quattro autori, è facile che il discorso pubblico scenda di livello e viri verso i diversi estremismi</b>. Ma non è in una polemica che intende risolversi il tour. “Io difendo i politici” ha infatti detto Follett. “Ma – ha aggiunto – è facile immaginare come potrà finire la storia se alimentiamo le divisioni: la Catalogna lascerà la Spagna, nel Regno Unito a separarsi saranno Scozia e Irlanda. E in Italia mi pare ci sia un forte divario fra nord e sud. <b>Ci troveremo così con un nucleo dio Paesi liberali e ricchi che sanno sempre più ricchi, e una periferia di Paesi periferici sempre più poveri e arrabbiati</b>, inclini alle posizioni estreme”.</p>
      <related>
        <a href="https://www.illibraio.it/ken-follett-amelie-nothomb-967783/"/>
      </related>
      <p>Qual è dunque l’antidoto? Lo stesso di sempre, <i>of course</i>. <b>Le parole per dire l’unione: amicizia, amore, comunità</b>. Il 31 ottobre, giorno che era stato indicato come data di attuazione della Brexit, altri scrittori inglesi tra cui <a href="https://www.illibraio.it/autori/j-k-rowling/"><b>J.K. Rowling</b> </a>avevano firmato una <i>Love letter to Europe</i>. E oggi quattro tra i più amati autori britannici partono in tour per far visita ai Paesi di un’Unione che non vogliono lasciare. Per dire all’Europa – come avrebbe cantato un inglese di sangue straniero che per nome aveva scelto la bandiera della sua monarchica isola –  <i>“Someone still loves you”.</i></p>
    </article>
  </body>
</html>