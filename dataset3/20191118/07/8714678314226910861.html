<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/design/2019/11/trykkeri-gigant-bygger-seg-innenfor-design---werp-blir-byraleder-og-sikter-mot-100-mill.-i-omsetning/"/>
    <meta property="og:site_name" content="Kampanje"/>
    <meta property="article:published_time" content="2019-11-18T07:16:26+00:00"/>
    <meta property="og:title" content="Trykkeri-gigant satser mer på design og sikter mot 100 mill. i nye inntekter - Werp blir byråleder"/>
    <meta property="og:description" content="- Når vi satser, så satser vi med begge beina og er svært ambisiøse, sier konsernsjef."/>
  </head>
  <body>
    <article>
      <h1>Trykkeri-gigant satser mer på design og sikter mot 100 mill. i nye inntekter - Werp blir byråleder</h1>
      <address><time datetime="2019-11-18T07:16:26+00:00">18 Nov 2019, 07:16</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>- Når vi satser, så satser vi med begge beina og er svært ambisiøse, sier konsernsjef.</b>
      </p>
      <p>Kommunikasjonshuset 07 Media har de siste årene innlemmet en rekke selskaper i en satsing som spenner over alt fra trykk, grafisk produksjon og etter hvert også design. Konsernet omsetter i 2019 for rundt 420 millioner kroner, hvorav rundt 70 prosent av omsetningen ligger på tradisjonell trykkerivirksomhet og grafisk.</p>
      <p>Nå sier konsernsjef <b>Kjetil Amundsen</b> at selskapet vil bli en større innenfor design og teknologi.</p>
      <p>- Det er ingen hemmelighet at vi over flere år har sett et fallende volum innen trykk og vi har sett det som høyst nødvendig å transformere vår forretningsstrategi til i større grad å adressere morgendagens realitet, sier Amundsen til Kampanje.</p>
      <p>For å få mer fart i butikken som ifølge Finansavisen lørdag har tapt nærmere 30 millioner kroner de siste ti årene akkumulert, lanseres nå 07 Design.</p>
      <p>- Når vi satser, så satser vi med begge beina og er svært ambisiøse. Hvor raskt vi skal vokse er vanskelig å si, men at vi om noen år kan runde 100 millioner i 07 Design ser jeg på som høyst sannsynlig, sier han.</p>
      <p><b>Werp blir byråleder</b><br/>Den som skal lede satsingen er<b> Gjyri Helen Werp</b>, som kom til 07-gruppen tidligere i år etter et kort opphold i Tine. <a href="https://kampanje.com/link/11e776d03e2549b283cfd9643b89581d.aspx">Hun startet i 07 Media som Chief Experience Officer</a>, men blir også designsjef «med ansvar for å bygge opp forretningsområdet design som en selvstendig enhet i konsernet.»</p>
      <p>- Jeg har to roller i 07 Media nå. Det blir med andre ord nok å gjøre fremover, sier Werp.</p>
      <p>Hun gleder seg til å ta på seg begge rollene og bli byråleder for 07 Design.</p>
      <p>- Begge rollene handler om å bygge merkevare, bidra til å transformere virksomheten og spesifikt skape vekst i de kreative og hodebaserte tjenestene til 07, sier hun.</p>
      <figure>
        <img src="https://kampanje.com/globalassets/design/07-media/gjyri-helen-werp-foto-marika-morkestol.jpg"/>
        <figcaption>
          <b>- Trives i høy sjø: <br/></b>
          <i>Gjyri Helen Werp mer ansvar når hun skal bygge opp designsatsingen til 07 Media og samle rundt 35 ansatte. - Noen kommer fra byråsiden, andre fra tradisjonell grafisk produksjon. Det blir utfordrende, men jeg trives best i litt høy sjø, sier Werp.</i>
        </figcaption>
      </figure>
      <p><b>- Et komplett designbyrå </b><br/>I dag så omsetter 07 Media designtjenester for rundt 60 millioner kroner.</p>
      <p>- 07 Design blir et komplett designbyrå som leverer alt fra strategi, visuell identitet, merkevarebygging og design av bøker, magasiner, tidsskrift, kampanjer, webdesign til expo og messe. Heldigvis har jeg lang erfaring fra mediebransjen med både ledelse av kreativ virksomhet, snuoperasjoner og endringsprosesser, så jeg vet hva jeg går til, sier Werp.</p>
      <p>I fjor kjøpte 07-selskapet blant annet opp designbyrået Kord for å bygge opp den nye virksomheten. Nå skal Kord-navnet fases ut og den tidligere bladdirektøren og KK-redaktøren, har fått jobben med å samle og lede en helt ny avdeling som samler alle designerne på huset. </p>
      <p>- Jeg er godt forberedt på at det kommer til å knake i sammenføyningen når jeg nå skal samle nærmere 35 dyktige designere og grafikere med ulik erfaring, kultur og spisskompetanse under ett tak, og skape felles mål og strategi, sier hun.</p>
      <p><b>- Stor og krevende oppgave</b><br/>På kundelisten står alt fra innovative startups til nasjonale selskaper, store kulturinstitusjoner og myndigheter. </p>
      <p>- Oppgaven er stor og krevende, men veldig spennende. Både organisasjonsmessig og ikke minst kulturelt, da vi skal «fusjonere» tradisjonell kultur fra grafisk bransje med moderne byråkultur. I tillegg til at det blir både utfordrende, blir dette også en av styrkene våre, sier hun.</p>
      <p>Hun kaller prosessen en transformasjon.</p>
      <p>- Nok en gang skal jeg lede en transformasjon hvor 07 sakte skal gå fra å være et trykkeri med tech- og designtjenester i ryggen til å bli til å bli et komplett designbyrå med trykkeri i ryggen, sier Werp.</p>
      <p>Hun har tidligere erfaring fra både forlagsbransjen og Egmont og Aller samt et kortere opphold i Tine. Hun sier hun har erfaring med å lede transformasjonsprosesser fra tidligere jobber.</p>
      <p>- Jeg har relativt god erfaring med transformasjon fra mediebransjen gjennom å ha loset Norges største kvinnemagasin, KK, fra et tradisjonsrikt printprodukt til å bli blant Norges største merkevarer på nett, sier Werp.</p>
      <p>
        <b>Her ser du tallene til 07 Media for 2018. Alle tall i MNOK. </b>
      </p>
      <table bordered="">
        <tr>
          <td>07 Media</td>
          <td>2018</td>
          <td>2017</td>
          <td>Endring i prosent</td>
        </tr>
        <tr>
          <td>Omsetning</td>
          <td>429,0</td>
          <td>422,2</td>
          <td>- 1,6</td>
        </tr>
        <tr>
          <td>Driftsresultat</td>
          <td>- 2,5</td>
          <td>- 6,4</td>
          <td>-</td>
        </tr>
        <tr>
          <td>Resultat før skatt</td>
          <td>-0,9</td>
          <td>- 6,5</td>
          <td>-</td>
        </tr>
      </table>
      <p> </p>
    </article>
  </body>
</html>