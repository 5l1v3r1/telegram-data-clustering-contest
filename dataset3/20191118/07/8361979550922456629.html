<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/ukroboronprom-zorya-mashproekt-otrimalo-novogo-kerivnika-novini-ukrajini-50054089.html"/>
    <meta property="og:site_name" content="НВ"/>
    <meta property="article:published_time" content="2019-11-18T07:52:00+00:00"/>
    <meta property="og:title" content="Кадровий відбір. Оборонне підприємство Зоря-Машпроект очолить топ-менеджер бельгійської компанії"/>
    <meta property="og:description" content="Держпідприємство Зоря-Машпроект, що входить до складу Укроборонпрому, очолить топ-менеджер Sibelco Денис Гордієнко."/>
  </head>
  <body>
    <article>
      <h1>Кадровий відбір. Оборонне підприємство Зоря-Машпроект очолить топ-менеджер бельгійської компанії</h1>
      <h2>Держпідприємство Зоря-Машпроект, що входить до складу Укроборонпрому, очолить топ-менеджер Sibelco Денис Гордієнко.</h2>
      <address>
        <time datetime="2019-11-18T07:52:00+00:00">18 Nov 2019, 07:52</time>
      </address>
      <p>Переможцем відбору на посаду генерального директора одного з найбільших державних підприємств Зоря-Машпроект, що входить до складу держконцерну <a href="https://nv.ua/tags/ukroboronprom.html">Укроборонпром</a>, став Денис Гордієнко, повідомили у концерні.</p>
      <p>Таке рішення ухвалив номінаційний комітет, до складу якого входило керівництво Укроборонпрому, представники посольств G7, незалежних антикорупційних громадських організацій НАКО та State Watch, представники профільного комітету Верховної Ради та Ради нацбезпеки і оборони.</p>
      <p>«Ми запровадили нову модель відбору керівників на стратегічні підприємства-учасники Укроборонпрому… Ми шукаємо керівників з досвідом управління великими колективами, роботи у галузі машинобудування та здатністю робити зміни. Вперше запропонувати свої навички могли кандидати ззовні - з інших компаній, у тому числі й міжнародних», — прокоментував завершення першого відбору гендиректор Укроборонпрому Айварас Абромавичус.</p>
      <p>Читайте також:<br/><a href="https://nv.ua/ukr/biz/markets/noviy-top-menedzher-ukroboronpromu-eks-golova-microsoft-ukrajina-novini-ukrajini-50053804.html">&amp;nbspЗаступником директора Укроборонпрому стала екс-очільниця Microsoft Україна Надія Васильєва</a></p>
      <p>«Серед семи кандидатів короткого списку, який був сформований із 48 заяв на відповідну посаду, Денис Гордієнко найбільше відповідав висунутим вимогам та представив гідну стратегію розвитку підприємства. По закінченню відбору й відповідно до його нових правил він пройшов перевірку на поліграфі та відповідними спецслужбами на наявність корупційних ризиків та зв’язків з представниками країни-агресора», — повідомили у держконцерні.</p>
      <p>Денис Гордієнко займав ряд керівних посад у групі Sibelco — глобальній компанії на ринку промислових мінералів, заснованої у 1872 році у Бельгії. Він займався розвитком експортних продажів, керував комерційними командами, був гендиректором українського підрозділу, після чого три роки працював у штаб-квартирі компанії в Бельгії, керуючи командою HR, а пізніше стратегією розвитку одного з глобальних бізнес-сегментів.</p>
      <p>
        <i>Державне підприємство Науково-виробничий комплекс газотурбобудування Зоря-Машпроект — відомий в світі розробник і виробник газотурбінного устаткування, монополіст на ринку країн колишнього СРСР у сфері розробки і виробництва газових турбін для кораблів військового флоту. Істотну частку в структурі портфеля замовлень підприємства також становить обладнання для потреб енергетики та газотранспортного сектора. Майже вся продукція підприємства постачається на експорт. Серед найбільших партнерів — Індія, КНР, Польща, В'єтнам.</i>
      </p>
    </article>
  </body>
</html>