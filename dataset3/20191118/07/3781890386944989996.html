<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742271"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T07:49:00+00:00"/>
    <meta property="og:title" content="สื่อจีนลั่น &quot;หมดเวลาประนีประนอม&quot; กับม็อบฮ่องกง"/>
    <meta property="og:description" content="บทบรรณาธิการของ “พีเพิลส์ เดลี” หนึ่งในหนังสือพิมพ์กระบอกเสียงของพรรคคอมมิวนิสต์จีน ประกาศว่า 'ไม่มีพื้นที่” สำหรับอ่อนข้อให้กับ “ความดิ้นรน” ของฝ่ายประท้วงต่อต้านคณะผู้บริหารฮ่องกง และตอนนี้มาถึงจุดที่ทุกฝ่ายต้องเลือกแล้ว ระหว่าง 'การรักษาหรือทำลาย' หลักการหนึ่งประเทศ สองระบบ"/>
  </head>
  <body>
    <article>
      <h1>สื่อจีนลั่น "หมดเวลาประนีประนอม" กับม็อบฮ่องกง</h1>
      <address>
        <time datetime="2019-11-18T07:49:00+00:00">18 Nov 2019, 07:49</time>
      </address>
      <p>
        <b>บทบรรณาธิการของ “พีเพิลส์ เดลี” หนึ่งในหนังสือพิมพ์กระบอกเสียงของพรรคคอมมิวนิสต์จีน ประกาศว่า "ไม่มีพื้นที่” สำหรับอ่อนข้อให้กับ “ความดิ้นรน” ของฝ่ายประท้วงต่อต้านคณะผู้บริหารฮ่องกง และตอนนี้มาถึงจุดที่ทุกฝ่ายต้องเลือกแล้ว ระหว่าง "การรักษาหรือทำลาย" หลักการหนึ่งประเทศ สองระบบ</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 18 พ.ย.ว่าบทบรรณาธิการของ “พีเพิลส์ เดลี” หนึ่งในหนังสือพิมพ์กระบอกเสียงของพรรคคอมมิวนิสต์จีน  มีสาระสำคัญว่าอนาคตของฮ่องกงมาถึง “จุดวิกฤติ” และ “ไม่มีพื้นที่” สำหรับการประนีประนอมให้กับ “ความกระเสือกกระสน” ของฝ่ายประท้วงต่อต้านคณะผู้บริหาร สถานการณ์ประท้วงในฮ่องกงตอนนี้อยู่ในช่วงเวลาที่ทุกฝ่ายต้องตัดสินแล้วว่า “จะปกป้องหรือทำลาย” หลักการหนึ่งประเทศ สองระบบ ที่เป็นพื้นฐานการปกครองของฮ่องกงตั้งแต่ปี 2540 และเกี่ยวข้องกับความมั่นคงของแผ่นดินใหญ่ด้วย</p>
      <figure>
        <img src="https://www.dailynews.co.th/admin/upload/20191118/news_nHHZRIAPhu150030_533.jpg?v=20191118166?v=9069"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1196334810618220545?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1196331233271152640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191118/news_NLziiuCSeg150112_533.jpg?v=20191118166?v=7400"/>
      </figure>
      <p> <br/>ทั้งนี้ เนื้อหาของบทบรรณาธิการระบุด้วยว่า รัฐบาลปักกิ่งไม่ลังเลที่จะ “บดขยี้” ความพยายามใดก็ตามซึ่งท้าทายอำนาจอธิปไตย ความมั่นคงและเอกภาพของจีน และ “การแทรกแซง” เป็นได้เพียงจินตนาการที่ไม่มีทางประสบความสำเร็จ เนื่องจากแผ่นดินใหญ่มีความมุ่งมั่นต่อการพิทักษ์รักษาหลักการหนึ่งประเทศ สองระบบ ให้คงอยู่ต่อไป และทิ้งท้ายด้วยคำกล่าวของประธานาธิบดีสี จิ้นผิง ผู้นำจีน ซึ่งพูดนอกรอบการประชุมสุดยอดผู้นำกลุ่มประเทศ “บริคส์” ที่กรุงบราซิเลีย เมืองหลวงของบราซิล เมื่อสัปดาห์ที่แล้ว ว่าการประท้วงรุนแรงในฮ่องกงที่เป็นฝีมือของ "กลุ่มอาชญากรป่าเถื่อน" นั้น ถือเป็น "เจตนาท้าทายอย่างร้ายแรง" ต่อพื้นฐานของหลักการหนึ่งประเทศ สองระบบ และสถานการณ์รุนแรงและความวุ่นวายในฮ่องกง "ต้องยุติโดยเร็วที่สุด"<br/> </p>
      <figure>
        <iframe data-src="https://twitter.com/SCMPHongKong/status/1196329478894415872?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191118/news_snWFICPRxR150130_533.jpg?v=20191118166?v=9244"/>
      </figure>
      <figure>
        <img src="https://www.dailynews.co.th/admin/upload/20191118/news_CuBKsoXwdI150139_533.jpg?v=20191118166?v=5935"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1196321892690300929?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191118/news_EufPJUNlWs151127_533.jpg?v=20191118166?v=9739"/>
      </figure>
      <p> <br/>บทบรรณาธิการดังกล่าวของพีเพิลส์ เดลี เผยแพร่ออนไลน์ก่อนเมื่อวันอาทิตย์ ก่อนตีพิมพ์ลงหนังสือพิมพ์ในวันต่อมา ซึ่งเป็นช่วงเวลาเดียวกับที่ตำรวจปราบจลาจลของฮ่องกงปฏิบัติการจู่โจม “ฐานที่มั่น” ของผู้ประท้วงชุดดำ ภายในมหาวิทยาลัยฮ่องกงโพลีเทคนิค ( โพลียู ) บนฝั่งเกาลูน เพื่อกระชับพื้นที่สถานศึกษา และเพื่อยึดคืนอุโมงค์ทางลอดเชื่อมระหว่างฝั่งเกาลูนกับฝั่งฮ่องกง ที่ตำรวจต้องการยึดคืนเพื่อเปิดการจราจร.<br/><br/><b>เครดิตภาพ : AFP</b><br/> <br/> </p>
    </article>
  </body>
</html>