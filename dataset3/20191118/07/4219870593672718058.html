<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:830793-Ako-je-dobro-Srbima-u-Hrvatskoj-dobro-je-i-Hrvatima-Predsednik-SNV-upozorava-na-nerazumni-strah-od-cirilice"/>
    <meta property="og:site_name" content="Вечерње новости"/>
    <meta property="article:published_time" content="2019-11-18T07:03:00+00:00"/>
    <meta property="og:title" content="“Ako je dobro Srbima u Hrvatskoj dobro je i Hrvatima”: Predsednik SNV upozorava na nerazumni strah od ćirilice"/>
    <meta property="og:description" content="U Vukovaru onemogućen svaki dijalog između vlasti i srpske zajednice. Cilj prekrajanja istorije da se ustaški pokret i NDH dekriminalizuju"/>
  </head>
  <body>
    <article>
      <h1>“Ako je dobro Srbima u Hrvatskoj dobro je i Hrvatima”: Predsednik SNV upozorava na nerazumni strah od ćirilice</h1>
      <address><time datetime="2019-11-18T07:03:00+00:00">18 Nov 2019, 07:03</time> by <a rel="author">J. KERBLER</a></address>
      <p>
        <b>U Vukovaru onemogućen svaki dijalog između vlasti i srpske zajednice. Cilj prekrajanja istorije da se ustaški pokret i NDH dekriminalizuju</b>
      </p>
      <p>SITUACIJA u Vukovaru u političkom i međunacionalnom smislu nije dobra, a poruke koje čujemo sve su lošije kako vreme prolazi. Od sednice Gradskog veća, održane pre mesec dana, dodatno je narušena atmosfera odlukama koje onemogućuju svaki dijalog između vlasti i političkih predstavnika srpske zajednice.</p>
      <related>
        <a href="https://www.novosti.rs/vesti/planeta.300.html:830776-Supruga-mu-ima-srpsko-poreklo-a-on-bi-da-prekopa-Jasenovac-Ko-je-Miroslav-Skoro-i-kako-je-zapalio-hrvatsku-desnicu"/>
      </related>
      <p>Ovako, za "Novosti", uoči današnjeg programa "Kolone sećanja" u Vukovaru, koja se održava u znak sećanja na ulazak jedinica JNA 1991. u ovaj grad, govori Boris Milošević, odnedavno predsednik Srpskog narodnog veća. Pravnika iz Šibenika dočekali su svi problemi na koje nailaze Srbi u Hrvatskoj već godinama, u trenutku kada se međunacionalni odnosi u nekim gradovima u Hrvatskoj, poput Vukovara, još više komplikuju.</p>
      <related>
        <a href="http://www.novosti.rs/vesti/sport.294.html:830679-Selektor-Hrvatske-posle-plasmana-na-EP-Ovo-je-za-Vukovar-i-Skabrnju"/>
      </related>
      <p>- Imali smo periode napretka u međunacionalnim odnosima, pogotovo nakon Sanaderove čestitke pravoslavnog Božića 2004. Međutim, ulaskom Hrvatske u EU situacija se pogoršala. Tada počinje referendumska kampanja protiv ćirilice kao neprijateljskog pisma. Država je u tom pogledu potpuno zakazala - ističe Milošević.</p>
      <p>
        <i>
          <b>* Šta bi trebalo uraditi da napokon počne da se primenjuje ustavni zakon koji reguliše i upotrebu ćiriličkog pisma?</b>
        </i>
      </p>
      <p>- Taj strah od ćirilice je zapravo strah od Srba i on je u potpunosti iracionalan. Često ističem da ako je u Hrvatskoj dobro Srbima, sigurno je dobro i većinskom hrvatskom narodu. Hrvatska je još 1997. pri ratifikaciji Evropske povelje o regionalnim ili manjinskim jezicima dala izjavu da će štititi, i podsticati upotrebu srpskog jezika. Nažalost, u praksi je malo toga učinjeno. Deo hrvatskog društva ne prihvata da ćirilica treba da bude deo javnog prostora, ali mi ne smemo da odustanemo, već idemo korak po korak u primeni zakona.</p>
      <p>
        <i>
          <b>* Da li se ćirilica igde upotrebljava, u gradovima i mestima gde žive Srbi?</b>
        </i>
      </p>
      <p>- Upotreba srpskog jezika i ćiriličkog pisma zakonska je obaveza u 23 opštine i grada. Zakon je propisao na koji način se to realizuje, od materijala za sednice veća, do naziva ulica. Ipak, još nemamo nijedno mesto u Hrvatskoj gde je sve u potpunosti ispoštovano.</p>
      <p>
        <i>
          <b>* Revizionizam i pokušaji prekrajanja istorije sve su češći u Hrvatskoj?</b>
        </i>
      </p>
      <p>- Prisutan je preko raznih lažnih istraživača koje podržavaju pojedini društveni krugovi, a dobijaju novac za svoje delovanje i od države. Cilj je da se ustaški pokret i država NDH dekriminalizuju u što je većoj meri moguće, a da se antifašistički partizanski pokret kriminalizuje. Srbi koji su ustali na oružje protiv zločinačke NDH i fašizma se prikazuju isključivo kao četnici koji su "ustali protiv hrvatske države". I mesta zločina se brišu, primer je logor Slana na ostrvu Pagu. Tamo nema nikakvog obeležja da je bio logor jer tablu neko stalno razbija.</p>
      <figure>
        <img src="http://www.novosti.rs/upload/images/2019b//11/17n/05-strah1-%20FOTO%20-TANJUG%20%20-DRAGAN%20-KUJUNDZIC.jpg"/>
      </figure>
      <p>
        <i>
          <b>* Mnogi preostali Srbi u Hrvatskoj žive u veoma teškim uslovima, koliko im SNV pomaže?</b>
        </i>
      </p>
      <p>- Srpsko narodno veće pruža podršku svojim sunarodnicima kroz mnogobrojne programe. Pružamo besplatnu pravnu pomoć u borbi za ostvarivanje zagarantovanih prava, izrađujemo i sprovodimo projekte važne za zajednicu kroz fondove EU. Imamo i socijalni, ali i program kapitalnih investicija kojim ulažemo u obnovu društvenih domova i objekata važnih za srpsku zajednicu. Mladima dajemo podršku kroz stipendije putem društva "Privrednik" i kroz Političku akademiju SNV čime ih ohrabrujemo da se aktivnije uključe u zajednicu. Programa i aktivnosti je mnogo, ali problema nažalost još više.</p>
      <figure>
        <img src="http://www.novosti.rs/upload/images/2019b//11/17n/05-strah3.jpg"/>
      </figure>
      <p>
        <b>NISU SVI ZA GOVOR MRŽNjE</b>
      </p>
      <p>POSTOJE li i neki pozitivni primeri koji Srbima u Hrvatskoj ulivaju nadu da je suživot moguć?</p>
      <p>- Koliko god da je prisutan govor mržnje u javnom prostoru, on ipak nije prihvaćen od većine stanovništva. I "crni" primeri, poput napada na dva sezonska radnika srpske nacionalnosti na Braču, imaju pozitivnu stranu priče. Kolege Hrvati stali su u njihovu odbranu i bili im zaštita od napadača.</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.300.html:806073-Boris-Milosevic-novi-predsednik-SNV-u-Hrvatskoj"/>
      </related>
    </article>
  </body>
</html>