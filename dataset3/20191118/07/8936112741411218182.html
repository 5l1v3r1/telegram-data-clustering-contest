<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/stefanos-tsitsipas-zwyciezca-turnieju-atp-finals,986231.html"/>
    <meta property="og:site_name" content="TVN24"/>
    <meta property="article:published_time" content="2019-11-18T07:59:00+00:00"/>
    <meta property="og:title" content="Życiowy sukces Tsitsipasa. &quot;Mecz był jak rollercoaster&quot;"/>
    <meta property="og:description" content="Stefanos Tsitsipas, zwycięzca turnieju ATP Finals, jest nie tylko pierwszym Grekiem, który wygrał kończącą sezon imprezę masters, ale także pierwszym tenisistą z tego kraju biorącym w niej udział."/>
  </head>
  <body>
    <article>
      <h1>Życiowy sukces Tsitsipasa. "Mecz był jak rollercoaster"</h1>
      <address>
        <time datetime="2019-11-18T07:59:00+00:00">18 Nov 2019, 07:59</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/eb45eebf-33bf-4dbe-90ec-983494cf270c-480p.mp4" autoplay="" loop=""/>
        <figcaption>Stefanos Tsitsipas walczył z Dominikiem Thiemem w finale Foto: Getty Images | Video: Eurosport</figcaption>
      </figure>
      <h3>Stefanos Tsitsipas, zwycięzca turnieju ATP Finals, jest nie tylko pierwszym Grekiem, który wygrał kończącą sezon imprezę masters, ale także pierwszym tenisistą z tego kraju biorącym w niej udział.</h3>
      <p>Tsitsipas pokonał w finale w Londynie Dominica Thiema z Austrii 6:7 (6-8), 6:2, 7:6 (7-4). Sytuacja zmieniała się kilkakrotnie. Był to siódmy pojedynek tych tenisistów. Po raz trzeci lepszy okazał się Grek, który zrewanżował się przeciwnikowi m.in. za porażkę w październikowym finale w Pekinie.<br/><br/>- Ten mecz był jak rollercoaster. Po raz pierwszy wystąpiłem w finale tak dużej imprezy, co sprawiło, że grałem nerwowo, a to z kolei rodziło we mnie frustrację. O wszystkim decydował tie-break i ulżyło mi, że całościowo zagrałem tak dobrze, walczyłem i dałem z siebie wszystko na korcie. Nie mam pojęcia, dlaczego tak dobrze zaczęło mi iść w drugim secie. Może mój umysł się uspokoił i nie myślałem wówczas za dużo. Nie pozwoliłem wówczas zbytnio Dominikowi na grę. Dostałem mnóstwo energii od publiczności. Dała mi ona wiarę, że mogę zrobić na korcie to, co chcę - podkreślił szczęśliwy zwycięzca.</p>
      <h3>Jednoręczny bekhend</h3>
      <related>
        <a href="https://eurosport.tvn24.pl/tenis,115/tsitsipas-krolem-londynu-debiutant-wygral-atp-finals,986204.html"/>
      </related>
      <p>Statystycy doszukali się, że po raz pierwszy od 13 lat w finale mastersa zmierzyli się dwaj zawodnicy dysponujący jednoręcznym bekhendem. W 2006 roku rywalizowali w nim Szwajcar Roger Federer (Grek pokonał go teraz w półfinale) i Amerykanin James Blake. W przeszłości taka sytuacja miała miejsce też m.in. w 1976 roku, gdy Hiszpan Manuel Orantes pokonał w meczu o tytuł Wojciecha Fibaka.<br/><br/>Poprzednio zaś 14 lat temu w decydującym spotkaniu późniejszy triumfator przegrał pierwszego seta. Wyczyn Argentyńczyka Davida Nalbandiana z 2005 roku był nawet jeszcze efektowniejszy, bo odrobił stratę 0:2 (wówczas grano do trzech wygrany partii).<br/><br/>W poprzednim sezonie Tsitsipas triumfował w Next Gen ATP Finals, czyli turnieju masters dla zawodników do lat 21. Teraz był pierwszym Grekiem w seniorskich zawodach tej rangi i najmłodszym uczestnikiem tegorocznej edycji. Został jest najmłodszym zwycięzcą tego prestiżowego turnieju od 2001 roku, gdy z sukcesu cieszył się 20-letni wówczas Australijczyk Lleyton Hewitt. To czwarta edycja z rzędu zaś, w której zwyciężył tenisista występujący po raz pierwszy w jej finale.</p>
      <h3>Jedna z rewelacji</h3>
      <p>Tsitsipas, który jest jedną z największych rewelacji tego sezonu, ma w dorobku cztery wygrane turnieje ATP. W tym roku wcześniej świętował sukces w Estoril i Marsylii.<br/><br/>Thiem uchodzi za specjalistę od kortów ziemnych, ale w tym sezonie udowodnił, że na twardej nawierzchni również radzi sobie bardzo dobrze. Po raz siódmy w tym roku zagrał w finale, a po raz czwarty na betonie. Triumfował w Indian Wells, Pekinie i Wiedniu. W mastersie wystąpił po raz czwarty. W latach 2016-18 odpadł w fazie grupowej.<br/><br/>Tsitsipas zarobił za występ w Londynie 2,7 mln dol. oraz zagwarantował sobie 1300 punktów rankingowych. Austriak dostał czek na 1,3 mln USD i 800 pkt.<br/><br/>W deblowej rywalizacji triumfowali Francuzi Pierre-Hugues Herbert i Nicolas Mahut, którzy w półfinale wyeliminowali Łukasza Kubota i Marcelo Melo.<br/><br/><b>Wynik finału:</b><br/><br/>Stefanos Tsitsipas (Grecja, 6) - Dominic Thiem (Austria, 5) 6:7 (6-8), 6:2, 7:6 (7-4).(PAP)</p>
      <p>Autor: TG / Źródło: PAP</p>
    </article>
  </body>
</html>