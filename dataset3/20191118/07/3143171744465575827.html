<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/luniversita-di-messina-al-consiglio-deuropa-per-parlare-di-intelligenza-artificiale.html"/>
    <meta property="og:site_name" content="Tempostretto"/>
    <meta property="article:published_time" content="2019-11-18T07:00:35+00:00"/>
    <meta property="og:title" content="L’Università di Messina al Consiglio d’Europa per parlare di Intelligenza Artificiale"/>
    <meta property="og:description" content="Dal 4 al 6 dicembre, arriva al Consiglio d’Europa dall’Università di Messina il professore Alessio Plebe, del Dipartimento di Scienze cognitive, psicologiche, pedagogiche e degli studi culturali, per parlare di intelligenza artificiale."/>
  </head>
  <body>
    <article>
      <h1>L’Università di Messina al Consiglio d’Europa per parlare di Intelligenza Artificiale</h1>
      <address><time datetime="2019-11-18T07:00:35+00:00">18 Nov 2019, 07:00</time> by <a rel="author" href="https://www.tempostretto.it/author/emanuela-giorgianni" target="_blank">Emanuela Giorgianni</a></address>
      <p>
        <i>Dal 4 al 6 dicembre, arriva al Consiglio d’Europa dall’Università di Messina il professore Alessio Plebe, del Dipartimento di Scienze cognitive, psicologiche, pedagogiche e degli studi culturali, per parlare di intelligenza artificiale.</i>
      </p>
      <p>Boston, Cambridge e Helsinki, esperti da tutte le parti del mondo si riuniscono, dal 4 al 6 dicembre, a Strasburgo al <b>Consiglio d’Europa</b> (il primo giorno al Palais de l’Europe, gli altri due all’European Youth Centre), in occasione della conferenza “L’Intelligenza Artificiale e il suo impatto sui giovani”, e tra di essi è presente anche Messina. <br/>A rappresentarla è il professor <b>Alessio Plebe</b>, del Dipartimento di Scienze cognitive, psicologiche, pedagogiche e degli studi culturali dell’Università di Messina, professionista da 27 anni nell’ambito delle intelligenze artificiali.</p>
      <p>A proporlo e volerlo fortemente è stato <b>Fabrizio Provenzano</b>, stagista messinese presso l’Istituzione Europea che si occupa di Democrazia, Stato di Diritto e Difesa dei Diritti Umani, il quale interessandosi, in tale circostanza, della ricerca degli esperti nel settore, della selezione di alcuni partecipanti e di strategia comunicativa, ha scelto di valorizzare  l’eccellenza della sua città.</p>
      <p>Durante la conferenza saranno diverse le tematiche affrontate, quali la comprensione e la costruzione di una base comune riguardante la relazione e le interazioni quotidiane tra Intelligenza Artificiale e giovani; la riflessione sul ruolo, l’impatto e le opportunità dell’Intelligenza Artificiale nel settore giovanile, specialmente in relazione alla partecipazione democratica di tutti i giovani nelle politiche e nel mondo del lavoro; l’identificazione dei settori; proponendo, così, soluzioni da trasmettere al Consiglio d’Europa e al suo settore giovanile, per incentivare il ruolo dell’Intelligenza Artificiale e la sua potenzialità.</p>
      <p>L’intervento di Plebe verterà, appunto, sull’importante <b>influenza che l’intelligenza artificiale può avere sul futuro dei giovani</b>, in particolare intorno al delicato tema inerente l’accesso ai loro diritti sociali e al mondo del lavoro.</p>
      <p>A riguardo, così, scrive il professore in uno dei suoi articoli: “Una delle promesse più ambiziose dell’Intelligenza Artificiale riguarda la progressiva liberazione dal lavoro, soprattutto dalle tipologie di lavoro meno gratificanti e più faticose. Di contro, si assiste in questi anni a un paradosso: la proliferazione di un nuovo lavoro emerso proprio dalle esigenze dell’IA, una tipologia di lavoro al cui confronto potrebbe sembrare piacevole persino passare giornate a serrare bulloni o raccogliere cotone”.</p>
      <p>Un grande orgoglio per la nostra città.</p>
    </article>
  </body>
</html>