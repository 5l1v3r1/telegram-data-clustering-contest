<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2820090-lucenko-kaze-so-povernuv-derzavi-4-milardi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T07:36:00+00:00"/>
    <meta property="og:title" content="Луценко каже, що повернув державі $4 мільярди"/>
    <meta property="og:description" content="Колишній генеральний прокурор Юрій Луценко заявив, що за час перебування його на посаді державі було повернуто 4 мільярди доларів."/>
  </head>
  <body>
    <article>
      <h1>Луценко каже, що повернув державі $4 мільярди</h1>
      <h2>Колишній генеральний прокурор Юрій Луценко заявив, що за час перебування його на посаді державі було повернуто 4 мільярди доларів.</h2>
      <address>
        <time datetime="2019-11-18T07:36:00+00:00">18 Nov 2019, 07:36</time>
      </address>
      <p>Про це він зазначив у інтерв’ю <a href="https://www.pravda.com.ua/articles/2019/11/18/7232239/">“Українській правді”</a>.</p>
      <p>“За мої часи генеральна прокуратура разом з колегами з МВС, СБУ, ДФС повернули державі 4 мільярди доларів статків, грошима або майном. 4 мільярди доларів. Із них півтора мільярда доларів грошей – злочинної організації Януковича,” - сказав він.</p>
      <p>При цьому, за його словами, він мав намір повернути ще сім мільярдів доларів, які оточення колишнього президента Віктора Януковича заховало у США.</p>
      <p>“Ще 7 мільярдів доларів цієї ж організації були виведені з України на територію Сполучених Штатів Америки... Це гроші злочинної організації Януковича. Коли ми спецконфіскували півтора мільярда, вони були пропущені через понад 10 різних офшорів, які пов'язані між собою одними й тими ж особами. Деякі офшори також були присутніми і у виведенні 7 мільярдів. Це означає, що діяла та ж сама організація, тими ж самими методами, а подекуди й тими ж інструментами”, - зазначив він.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2819374-jovanovic-ukrainskij-isteblisment-spodivavsa-so-mene-zvilnat.html">Йованович: Український істеблішмент сподівався, що мене звільнять</a>
      </blockquote>
      <p>Луценко розповів, що з метою повернення семи мільярдів доларів звернувся до “уповноважених осіб США”, але не отримав відповіді.</p>
      <p>Після цього він звернувся до посольства США з пропозицією організувати зустріч із генеральним прокурором США.</p>
      <p>“У показах Марі Йованович Конгресу є пряма брехня. Вона стверджує, що я хотів цієї зустрічі, але відмовився надати документи про те, що саме я хочу обговорити в Штатах. Я взяв ці документи”, - стверджує <a href="https://www.ukrinform.ua/tag-lucenko">Луценко.</a></p>
      <p>Він зазначив, що направив у посольство відповідний лист, датований 28 жовтня 2017 року.</p>
      <p>“І Марі Йованович сказала неправду Конгресу США, коли сказала, що я не надав інформації, з чим я хочу зустрітися з генеральним прокурором США”, - запевняє колишній генпрокурор.</p>
    </article>
  </body>
</html>