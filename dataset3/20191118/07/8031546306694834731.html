<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109007-Podzar-izbuhna-do-sgradata-na-universitet-v-Honkong"/>
    <meta property="og:site_name" content="Канал 3"/>
    <meta property="article:published_time" content="2019-11-18T07:32:00+00:00"/>
    <meta property="og:title" content="Пожар избухна до сградата на университет в Хонконг"/>
    <meta property="og:description" content="Няколко души са арестувани, а в отговор на щурма, протестиращите започнаха да хвърлят коктейли Молотов"/>
  </head>
  <body>
    <article>
      <h1>Пожар избухна до сградата на университет в Хонконг</h1>
      <h2>Няколко души са арестувани, а в отговор на щурма, протестиращите започнаха да хвърлят коктейли Молотов</h2>
      <address>
        <time datetime="2019-11-18T07:32:00+00:00">18 Nov 2019, 07:32</time>
      </address>
      <p><b>Огромен пожар избухна близо до сградата на Политехническия университет в Хонконг в резултат на сблъсъци между протестиращите и полицията, съобщава местната телевизия RTHK.<br/></b> </p>
      <p>Съобщава се, че полицията е влязла в района на университета около 5.30 часа сутринта местно време след продължителни сблъсъци с демонстрантите, които окупираха сградата в продължение на няколко дни. Няколко души са арестувани, а в отговор на щурма, протестиращите започнаха да хвърлят коктейли Молотов, което най-вероятно е предизвикало пожара.</p>
      <p> </p>
      <p>До момента не е ясно дали има жертви и пострадали.</p>
      <p> <br/> </p>
      <p>По-рано днес в изявление полицията съобщи, че радикални антиправителствени демонстранти са подпалили моста, свързващ кампуса на Политехническия университет с метростанцията. Органите на реда са използвали сълзотворен газ, за да разпръснат множеството.</p>
      <p> </p>
      <p>В последните дни сблъсъците се засилиха в Хонконг, протестиращите промениха тактиката и започнаха да заемат университетски кампуси. От съображения за сигурност всички училища са затворени и няма да отворят в понеделник.</p>
      <p> </p>
      <p>Масови протести, провокирани от разглеждането на законопроекта за екстрадиция, се провеждат в Хонконг от началото на юни. От тогава досега са задържани повече от 3600 души, най-младият от които е на 12 години. Над 1500 са хоспитализирани с различни наранявания. Ранени са повече от 400 полицаи. </p>
      <related>
        <h4>Още по темата</h4>
        <a href="http://kanal3.bg/news/world/azia/108577-Brutalno-ot-Honkong%253A-Policay-prostrelya-maskiran%252C-protestirashti-podpaliha-madz-%2528SNIMKI%2529"/>
        <a href="http://kanal3.bg/news/world/azia/107429-Salzotvoren-gaz-sreshtu-demonstranti-v-Honkong"/>
        <a href="http://kanal3.bg/news/world/106882-Oradiya-sas-sinya-voda-sreshtu-protestirashtite-v-Honkong"/>
      </related>
    </article>
  </body>
</html>