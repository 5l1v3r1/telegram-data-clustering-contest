<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232259/"/>
    <meta property="og:site_name" content="Українська правда"/>
    <meta property="article:published_time" content="2019-11-18T07:43:50+00:00"/>
    <meta property="og:title" content="Луценко розповів, як Тимошенко пропонувала звести його з Джуліані"/>
    <meta property="og:description" content="Ексгенпрокурор Юрій Луценко заявляє, що восени 2017 року лідерка “Батьківщини” Юлія Тимошенко пропонувала посприяти його зустрічі з адвокатом президента США Дональда Трампа Руді Джуліані, але познайомився він з ним пізніше і за інших обставин."/>
  </head>
  <body>
    <article>
      <h1>Луценко розповів, як Тимошенко пропонувала звести його з Джуліані</h1>
      <address>
        <time datetime="2019-11-18T07:43:50+00:00">18 Nov 2019, 07:43</time>
      </address>
      <p>Ексгенпрокурор Юрій Луценко заявляє, що восени 2017 року лідерка "Батьківщини" Юлія Тимошенко пропонувала посприяти його зустрічі з адвокатом президента США Дональда Трампа Руді Джуліані, але познайомився він з ним пізніше і за інших обставин.</p>
      <p><b>Джерело:</b> <a href="https://www.pravda.com.ua/articles/2019/11/18/7232239/">інтерв’ю</a> Луценка "Українській правді"</p>
      <p><b>Пряма мова:</b> "До мене якось завітала Юлія Тимошенко, яка зустрічалася з Джуліані, і, крім іншого, він її спитав, чи не знає вона, яка ситуація навколо компанії "Burisma" в Україні. Юлія Володимирівна, звичайно, сказала: <i>"Та тут в мене знайомий генпрокурор, я все організую".</i> </p>
      <p>Потім вона прийшла до мене і каже: <i>"Якщо ти хочеш, то можна людям допомогти. Якщо що, то моя людина там у Вашингтоні тобі допоможе". </i>Я кажу:<i> "Юлічка, дякую, я якось сам справлюся, я – генеральний прокурор, я не користуюся партійними активістами". </i></p>
      <p>На цьому все закінчилося. Але, звичайно, я запам'ятав інтерес пана Джуліані".</p>
      <p><b>Про те, як познайомився з Джуліані:</b> "У готелі Hyatt під егідою Пінчука була чергова якась міжнародна конференція. І там я зустрівся з паном Соросом і Джуліані. </p>
      <p>Тоді я був новообраним генеральним прокурором, у мене тоді була годинна зустріч і з тим, і з тим. Я розповів загальні речі, що я планую робити на своїй посаді".</p>
      <p><b>Деталі:</b> Луценко уточнив, що Пінчук їх не знайомив, мовляв, самі познайомились на конференції олігарха.</p>
      <p>Ексгенпрокурор відзначив, що них з Джуліані вийшла "цікава дискусія", бо адвокат Трампа і ексмер Нью-Йорка свого часу також був федеральним прокурором.  </p>
      <p>За словами Луценка, на тій зустрічі, зокрема, обговорювали питання, як активізувати спільно слідство у справі 7 мільярдів, виведених з України злочинною організацією президента-втікача Віктора Януковича.  </p>
      <p>Джуліані, за словами Луценка, цікавила справа "Бурізми".</p>
      <p>Також ексгенпрокурор розповів, що уже після його знайомства з Джуліані до нього приходив тодішній прокурор Криму <a href="http://www.pravda.com.ua/authors/5beeb56a4b445/">Гюндуз Мамедов</a> і передавав побажання Джуліані зустрітися з Луценком у Нью-Йорку. Мовляв, Мамедов якось познайомився з одним із двох радників Джуліані – <a href="https://www.pravda.com.ua/articles/2019/10/10/7228742/">Фруманом або Парнасом</a> – і хтось з них передав через нього це запрошення.</p>
      <p>Луценко також розповів, як після того кілька разів з різних обставин його зустрічі з Джуліані зривалися.</p>
      <p>
        <i>
          <b>Читайте також: </b>
        </i>
      </p>
      <p>
        <a href="https://www.pravda.com.ua/articles/2019/09/26/7227327/">
          <b>
            <i>Байден, Злочевський та Манафорт. Як давня українська історія може погубити Трампа</i>
          </b>
        </a>
      </p>
      <p>
        <a href="https://www.pravda.com.ua/articles/2019/09/25/7227329/">
          <b>
            <i>Чи шантажував Трамп Зеленського. Повний текст розмови</i>
          </b>
        </a>
      </p>
      <p>
        <i>
          <b>
            <a href="https://www.eurointegration.com.ua/articles/2019/11/13/7102978/">Імпічмент йде до фіналу: чи несе "Українагейт" реальну загрозу для Дональда Трампа</a>
          </b>
        </i>
      </p>
      <p> <b>Передісторія:</b></p>
      <ul>
        <li>На початку вересня видання "The Washington Post" повідомило, що президент США Дональд <a href="https://www.pravda.com.ua/news/2019/09/7/7225581/">Трамп схиляв </a>президента України Володимира Зеленського відкрити справу щодо сина свого конкурента на виборах-2020 Джо Байдена.</li>
        <li>Увагу до цього посилило рішення адміністрації Трампа видати <a href="https://www.eurointegration.com.ua/news/2019/09/12/7100679/">військову допомогу </a>Україні після <a href="https://www.eurointegration.com.ua/news/2019/08/29/7100180/">затримки</a>, яка засмутила членів Конгресу з обох партій.</li>
        <li>25 вересня Білий дім оприлюднив текст <a href="https://www.pravda.com.ua/news/2019/09/25/7227320/">телефонної розмови </a>між президентом США Дональдом Трампом і президентом України Володимиром Зеленським, через яку в США розпочали процедуру <a href="https://www.pravda.com.ua/news/2019/09/24/7227246/">імпічменту</a>.</li>
        <li>З тексту розмови випливає, що Трамп схиляв президента України Володимира Зеленського розпочати розслідування проти політичного опонента колишнього віцепрезидента Джо Байдена.</li>
        <li>Зеленський публічно заперечує, що президент США чинив на нього тиск.  "На мене ніхто не тиснув", - заявив він журналістам під час зустрічі з Трампом в Нью-Йорку.</li>
        <li>13 листопада розпочався етап публічних слухань в контексті розслідування імпічменту президента.</li>
        <li>5 листопада екс-послиня США в Україні <a href="https://www.pravda.com.ua/news/2019/11/5/7231003/">Марі Йованович </a>під час свідчень перед Конгресом заявила, що ексгенпрокурору Юрію Луценку не подобалось, що посольство закликало до реформи Генпрокуратури.</li>
        <li>8 листопада заступник помічника держсекретаря США у справах Європи і Євразії <a href="https://www.pravda.com.ua/news/2019/11/8/7231330/">Джордж Кент </a>під час свідчень у Конгресі заявив, що ексгенпрокурор Юрій Луценко обіцяв помститись колишній послині США в Україні Марі Йованович. Також він сказав, що до кампанії проти дипломатки залучали "порохоботів".</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/18/7232265/"/>
        <a href="https://www.pravda.com.ua/articles/2019/11/18/7232239/"/>
        <a href="https://www.pravda.com.ua/news/2019/11/16/7232150/"/>
      </related>
    </article>
  </body>
</html>