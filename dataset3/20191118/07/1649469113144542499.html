<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/svietimas/bbc-pristate-dokumentini-filma-apie-mykolo-romerio-universiteta/"/>
    <meta property="og:site_name" content="Made in vilnius"/>
    <meta property="article:published_time" content="2019-11-18T07:36:57+00:00"/>
    <meta property="og:title" content="BBC pristatė dokumentinį filmą apie Mykolo Romerio universitetą"/>
    <meta property="og:description" content="Tarptautinė universitetų asociacija (International Association of Universities, IAU), vienijanti daugiau kaip 600 pasaulio universitetų, su Jungtinės Karalystės nacionalinio transliuotojo BBC Worldwide padaliniu „StoryWorks“ sukūrė dokumentinių filmų ciklą „Aiming Higher“, kuriame pasakojama apie pasaulio universitetus, kurie  savo veikloje praktiškai įgyvendina darnaus vystymosi tikslus, ir jų vaidmenį, svarbą šiuolaikinei visuomenei ir jos..."/>
  </head>
  <body>
    <article>
      <h1>BBC pristatė dokumentinį filmą apie Mykolo Romerio universitetą</h1>
      <address><time datetime="2019-11-18T07:36:57+00:00">18 Nov 2019, 07:36</time> by <a rel="author">Made in Vilnius</a></address>
      <p>Tarptautinė universitetų asociacija (International Association of Universities, IAU), vienijanti daugiau kaip 600 pasaulio universitetų, su Jungtinės Karalystės nacionalinio transliuotojo BBC Worldwide padaliniu „StoryWorks“ sukūrė dokumentinių filmų ciklą „Aiming Higher“, kuriame pasakojama apie pasaulio universitetus, kurie savo veikloje praktiškai įgyvendina darnaus vystymosi tikslus, ir jų vaidmenį, svarbą šiuolaikinei visuomenei ir jos raidai. Kūrybinė BBC komanda aplankė 30 skirtingų pasaulio universitetų, tarp kurių – ir vienintelis universitetas iš Lietuvos – Mykolo Romerio universitetas.</p>
      <p>Projektas „Aiming Higher“ buvo pristatytas lapkričio 15-17 dienomis Meksikos Puebla mieste vykusios tradicinės tarptautinės IAU konferencijos „Aukštojo mokslo transformacija ateičiai“ („Transforming Higer Education for the Future“) dalyviams.</p>
      <p>Tarptautinė universitetų asociacija yra įvardinusi keturias strategines globalaus aukštojo mokslo raidos kryptis, kurioms skiria ypatingą dėmesį – tai tarptautiškumas, technologijos, lyderystė ir darnus vystymasis. Filmuose atskleista, kaip šių tikslų siekia skirtingi universitetai iš viso pasaulio, kokia jų geroji praktika ir patirtis. Filmas apie Mykolo Romerio universitetą priskirtas temai „Leadership“ („Lyderystė“).</p>
      <p>Pasak BBC padalinio „StoryWorks“ partnerystės programų direktoriaus Simono Shelley (Global Director of Programme Partnership), jų tikslas buvo parodyti, kad pasaulio universitetų vaidmuo pasitelkus mokslo tyrinėjimus ir pasiekimus socialinės lyderystės, atsakomybės skatinimui, įvairių problemų sprendimui yra labai svarbus.</p>
      <p>Pasak Mykolo Romerio universiteto rektorės profesorės Ingos Žalėnienės, Jungtinėse Tautose jau 2015 metais buvo patvirtinta Darnaus vystymosi tikslų įgyvendinimo strategija, kurioje aukštojo mokslo vaidmuo yra pagrindinis edukuojant ateities kartas, ugdant jų kritinį mąstymą, vykdant mokslinius tyrimus kompleksiniam problemų sprendimui, įtraukiant vietines bendruomenes, įgyvendinant tvarumo politiką universitetų miesteliuose.</p>
      <p>„Tarptautinės akademinės bendruomenės išties telkiasi ir aktyviai imasi lyderystės siekdamos spręsti didžiuosius globalios visuomenės iššūkius, tokius kaip klimato kaita, kibernetinis saugumas, demokratijos procesų, teisės viršenybės skatinimas ir puoselėjimas, socialinės atskirties mažinimas, pabėgėlių integracija ir kitos, – sako I. Žalėnienė. – Mūsų universitetas ne vienerius metus aktyviai dalyvauja Tarptautinės universitetų asociacijos, kitų teminių tarptautinių universitetinių tinklų mokslinėje, studijų veikloje. Palaipsniui ir nuosekliai pradedame įgyvendinti ir darnaus vystymosi strategiją, integruojami darnaus vystymosi tikslus į studijas, mokslinius tyrimus, vykdome įvairius socialinius projektus ir iniciatyvas bei reaguojame į visuomenei kylančius iššūkius ir buriame bendruomenes. Džiugu, kad apie Lietuvos aukštąjį mokslą sužinos milijoninė žiūrovų auditorija visame pasaulyje“.</p>
      <p>BBC kūrybinė komanda apsilankė Mykolo Romerio universitete vykusioje tarptautinėje socialinių inovacijų konferencijoje SOCIN, susipažino su vieninteliu Lietuvoje socialinių inovacijų laboratorijų tinklu MRU LAB.</p>
      <p>Susipažinti su „Aiming Higher” pristatomais universitetais ir pažiūrėti filmą apie Mykolo Romerio universitetą galima projekto puslapyje <b><a href="http://www.iau-aiminghigher.org/">www.iau-aiminghigher.org</a></b></p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>8 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/svietimas/vilniuje-duris-atvere-dyslexia-centras/"/>
        <a href="https://madeinvilnius.lt/naujienos/svietimas/vilniaus-mokslininkai-prisidejo-prie-naujo-paveldimo-kruties-vezio-geno-atradimo/"/>
        <a href="https://madeinvilnius.lt/naujienos/svietimas/vgtu-studente-prisideda-prie-nasa-kuriamo-jutiklio-nustatysiancio-zmogaus-hidratacijos-lygi/"/>
        <a href="https://madeinvilnius.lt/naujienos/svietimas/triju-lietuvos-universitetu-vizija-bendri-diplomai-su-partneriais-es/"/>
        <a href="https://madeinvilnius.lt/naujienos/svietimas/vilniaus-ir-siauliu-universitetai-susitare-del-prijungimo-salygu/"/>
        <a href="https://madeinvilnius.lt/naujienos/svietimas/vilniaus-universiteto-mokslininkai-dirbtini-intelekta-pasitelke-e-vertyklei-ketina-konkuruoti-su-google/"/>
      </related>
    </article>
  </body>
</html>