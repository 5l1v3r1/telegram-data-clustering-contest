<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/il-metodo-conte-parlano-i-7-uomini-dello-staff-tecnico-siamo-murati-ad-appiano-ecco-come-lavoriamo-323353"/>
    <meta property="og:site_name" content="FcInterNews.it"/>
    <meta property="article:published_time" content="2019-11-18T07:15:22+00:00"/>
    <meta property="og:title" content="Il metodo Conte, parlano i 7 uomini dello staff tecnico: &quot;Siamo 'murati' ad Appiano, ecco come lavoriamo&quot;"/>
    <meta property="og:description" content="Porte di Appiano Gentile aperte per la Gazzetta dello Sport, che è entrata nel mondo di Antonio Conte attraverso il racconto dei sette collaboratori che lavorano alla macchina Inter...."/>
  </head>
  <body>
    <article>
      <h1>Il metodo Conte, parlano i 7 uomini dello staff tecnico: "Siamo 'murati' ad Appiano, ecco come lavoriamo"</h1>
      <address><time datetime="2019-11-18T07:15:22+00:00">18 Nov 2019, 07:15</time> by <a rel="author">Mattia Zangari</a></address>
      <p>Porte di Appiano Gentile aperte per la<i> Gazzetta dello Sport, </i>che è entrata nel mondo di Antonio <b>Conte</b> attraverso il racconto dei sette collaboratori che lavorano alla macchina Inter. "Antonio è perfezionista ed esigente sul lavoro. E lo è ovviamente anche con noi. Pretende di vederci coinvolti sempre, abbiamo l’obbligo di proporre le soluzioni ai problemi, non solo di presentarli. La verità è che qui siamo tutti allenatori, poi lui avalla quel che pensiamo noi oppure apporta dei correttivi", il primo messaggio che mandano in coro.<br/>"Quanto lavoriamo? Siamo murati ad Appiano - aggiungono e sorridono -. Il Torino? Macché, quello l’abbiamo già studiato, ora stiamo spiando lo Slavia". Ecco uno per uno tutti gli interventi degli uomini dello staff del tecnico nerazzurro: </p>
      <p>Paolo <b>Vanoli</b>, 47 anni, collaboratore tecnico di Conte. "Quando si lavora in uno staff c’è prima il noi. Io lavoro nello specifico sulla fase difensiva, ma tutti dobbiamo sapere cosa fare". E l’aiuto dei video è fondamentale: "Facciamo delle sessioni di gruppo e alcune personalizzate, in cui mostriamo al singolo giocatore i suoi stessi movimenti, così da correggerli. E poi, per esempio, al difensore evidenziamo l’attaccante da marcare, così da entrare in campo già preparato". Video che Lazaro deve aver divorato: "Se gli ho mostrato immagini di altri esterni destri di Conte? No, ho preferito fargli vedere i suoi allenamenti, ogni giocatore ha le sue caratteristiche ed è giusto lavorare su quelle". Chiusura sul mercato: "Da fuori si può non capire perché arriva questo o quel giocatore. Ma noi la squadra la costruiamo così, solo con uomini funzionali al nostro modello". </p>
      <p>Cristian <b>Stellini</b>, 45 anni, è il <b>vice</b> di Antonio Conte che con lui sceglie la formazione: "È come una plastica modellabile, in ogni momento può cambiare. E più di una volta l’undici da schierare è nato già durante la gara precedente". E ancora: "La programmazione del lavoro settimanale la facciamo per tempo. Ma sì, è vero che solo al termine della giornata confermiamo ai giocatori il tipo di lavoro del giorno dopo, in base a come è andato l’allenamento". Un segreto? "Noi veramente usiamo già il tablet in panchina, anche se l’occhio umano è ancora vincente. Abbiamo un metodo molto preciso, chi ci sceglie sa come lavoriamo, la differenza tra essere giocatori ed essere grandi giocatori nasce in allenamento". E invece nasce dagli uomini di Conte anche il mercato: "Noi studiamo il potenziale acquisto, proviamo a immaginarlo all’interno del sistema di Antonio. Facciamo una fotografia, poi Conte e il club decidono".</p>
      <p>Costantino <b>Coratti</b>, 52 anni, preparatore atletico. "Come si riescono a gestire periodi con 7 partite in 20 giorni? Arrivandoci preparati, impostando il lavoro in anticipo, prevedendo le situazioni. Le soste? In questa ad esempio lavoriamo con solo cinque titolari. E in qualche modo dobbiamo tutelarci. Così a tutti i ragazzi che vanno in nazionale consegniamo dei lavori specifici che devono svolgere lontano da qui, a prescindere dalle sedute decise dai vari ct. E’ l’unica via per evitare di perdere giorni fondamentali per i nostri programmi". </p>
      <p>Adriano <b>Bonaiuti</b>, 52 anni, è il preparatore dei portieri, l’uomo di fiducia di Handanovic con cui lavora sin dai tempi di Udine: "Io faccio un lavoro specifico, ma è cambiato l’allenatore e quindi ci siamo adeguati a quello che chiede Conte, alle nuove situazioni tattiche, al modulo. E Antonio in questo è un vero stratega. Samir è un portiere di altissimo livello, lavorare con lui significa provare a migliorare i particolari. Con il mister<br/>si lavora molto sui video: Handanovic studia i movimenti naturali degli avversari per capirne i segreti, le situazioni che si possono creare in campo. Tra noi c’è grande fiducia e questo serve anche quando dobbiamo gestire gli errori: la conoscenza della persona che hai davanti aiuta, sai come si comporta nei momenti belli o difficili. Ho avuto la fortuna di aver giocato ad alti livelli: so se l’errore è banale e succede solo una volta o se è tecnico e si deve lavorare di più. Per Handa è importante il ruolo di Padelli: se hai un secondo scarso c’è il calo anche del primo, perché non<br/>va mai a grattare sul fondo per migliorarsi". </p>
      <p><b>Antonio Pintus</b>, 57 anni, è l'uomo che comanda la preparazione atletica. "La difficoltà è che giochiamo sempre: per questo il lavoro individuale è fondamentale. I muscoli restano freschi dopo 7 partite in 20 giorni se sei preparato: per me la migliore prevenzione è la preparazione. Quando entri nella centrifuga devi cercare di recuperare il più velocemente possibile. Contano il defaticante, le terapie di scarico muscolare,<br/>il lavoro posturale, i massaggi, il reintegro delle energie perse grazie a un’alimentazione corretta. Per me e Antonio la forza è un aspetto molto molto importante. Io non seguo le mode e sono d’accordo con il mister: per raggiungere gli obiettivi di allenamento bisogna allenarsi bene. Rispetto all’anno scorso molti giocatori anche grazie al nutrizionista Matteo Pincella hanno migliorato l’aspetto della massa grassa<br/>e perso peso. Mi ricordo che Morientes quando arrivammo in finale di Champions con il Monaco perse tanti chili perché l’avevo messo sotto torchio...".</p>
      <p>Julio <b>Tous</b>, 48 anni, spagnolo ex Barça e con Conte dai tempi della Juventus, è il preparatore specializzato nel lavoro in palestra: "La potenza di un giocatore è tutto, se non hai quello non puoi giocare al calcio di oggi. Una volta alla settimana facciamo una seduta di gruppo, poi si punta sul lavoro individuale: quando i giocatori sono fuori da Appiano seguono una tabella anche a casa, magari con gli elastici. Uno con cui facciamo tanto lavoro personalizzato è Lukaku: lui cerca sempre di fare qualcosa in più. Per gestire i suoi muscoli il controllo è la cosa più importante: a Romelu la forza avanza, se puntassi su quella perderemmo tempo; mi interessa più farlo lavorare sull’anticipo, per fargli fare un movimento un decimo di secondo prima. Ha 48 di piede e se c’è uno sbilanciamento per lui è molto più difficile. Stiamo lavorando per renderlo ancora più capace di gestire quel corpo enorme. Io fatico quando devo prenderlo: ti sfonda, quando facciamo la lotta non lo tengo, è difficile trovare un compagno che può spostarlo, forse l’unico in grado di farlo è Skriniar".</p>
    </article>
  </body>
</html>