<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-polozov-kerch-korabli/30277635.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T07:07:58+00:00"/>
    <meta property="og:title" content="Полозов: російський слідчий у справі українських моряків поїхав до Керчі оформляти відправку захоплених катерів"/>
    <meta property="og:description" content="Слідчий у справі українських моряків перебуває зараз в окупованій Керчі, де досі залишалися захоплені російською ФСБ українські військові катери. Про це заявив російський адвокат Микола Полозов сказав"/>
  </head>
  <body>
    <article>
      <h1>Полозов: російський слідчий у справі українських моряків поїхав до Керчі оформляти відправку захоплених катерів</h1>
      <address>
        <time datetime="2019-11-18T07:07:58+00:00">18 Nov 2019, 07:07</time>
      </address>
      <p>Слідчий у справі українських моряків перебуває зараз в окупованій Керчі, де досі залишалися захоплені російською ФСБ українські військові катери. Про це заявив російський адвокат Микола Полозов сказав в ранковому ефірі проєкту Радіо Свобода <a href="https://www.radiosvoboda.org/a/news-mzs-rosiya-korabli/30276773.html">Радіо Крим.Реалії</a>.</p>
      <p>«Питання про передачу українських суден піднімали ще кілька тижнів тому, і про це ми говорили зі слідчим. Він говорив, що планує поїхати до Керчі і братиме участь в якихось діях з оформлення передачі цих суден. Зараз слідчий виїхав туди і це, ймовірно, свідчить про те, що передача суден все ж здійсниться», – сказав він.</p>
      <p>До цього Полозов повідомляв про те, що Росія після повернення Україні захоплених біля берегів Криму військових кораблів повинна припинити кримінальну справу проти українських моряків.</p>
      <figure>
        <video src="https://flashvideo.rferl.org/Videoroot/Pangeavideo/2019/05/5/54/5495b2d1-da7e-4a7c-ae3f-f61ff134c64f_mobile.mp4?download=1"/>
      </figure>
      <p>17 листопада пресслужба прикордонного управління ФСБ Росії в анексованому Криму повідомила російським ЗМІ, що захоплені Росією три українських військових судна передадуть Україні <a href="https://www.radiosvoboda.org/a/news-zakhopleni-korabli-povernut-18-lystopada-fsb/30276597.html">18 листопада</a>.​</p>
      <p>Згідно з повідомленням, три українських судна – буксир «Яни Капу» і малі броньовані артилерійські катери «Нікополь» і «Бердянськ» – відбуксирували з порту Керч до «погодженого місця». Де саме будуть передані кораблі наразі невідомо.</p>
      <p>17 листопада кореспондент проєкту Радіо Свобода <a href="https://ru.krymr.com/a/kerchensky-krisis-vernet-li-rossia-korabli-ukraine/30276357.html">Крим.Реалії</a> повідомив, що судна в керченському порту почали готувати до відправлення. Згодом вони в супроводі російської берегової охорони <a href="https://www.radiosvoboda.org/a/news-ukrainski-korabli-vyvodyat-z-kerchi/30276302.html">вийшли</a> в Керченську протоку в бік Чорного моря.</p>
      <p>Раніше помічник президента України Володимира Зеленського Андрій Єрмак <a href="https://www.radiosvoboda.org/a/news-ukrajina-rosija-povernennia-korabliv/30275671.html">розповів</a><b> </b>про завершальний етап повернення в Україну трьох кораблів Військово-морських сил України, які захопила Росія із застосуванням зброї разом з екіпажами в листопаді 2018 року.</p>
      <p>Росія <a href="https://www.radiosvoboda.org/a/29620112.html">захопила три кораблі</a> ВМС України, малі броньовані артилерійські катери «Бердянськ» і «Нікополь» і буксир «Яни Капу», і 24 українських військовослужбовців – моряків і працівників СБУ 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями на кшталт «незаконного перетину російського кордону».</p>
      <p>Міжнародний трибунал із морського права наказав Росії негайно звільнити військових і повернути кораблі. Москва відмовилася це зробити.</p>
      <p>Кораблі не повернені досі, а моряків урешті передали Україні не безумовно, за рішенням трибуналу, а в рамках <a href="https://www.radiosvoboda.org/a/news-spysok-zvilnenykh-rosieu-ukraintsiv/30151572.html">обміну утримуваними</a>. При цьому Росія <a href="https://www.radiosvoboda.org/a/news-moriaky-kvartyry-odesa/30195651.html">відпустила моряків </a>формально під «особисте зобов’язання» за першим викликом з’явитися до Росії на суд над ними у справі, яку там так і не закрили.</p>
    </article>
  </body>
</html>