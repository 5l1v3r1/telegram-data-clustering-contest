<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/18/negyen-kenyszeritettek-prostituciora-a-dunaujvarosi-not"/>
    <meta property="og:site_name" content="infostart"/>
    <meta property="article:published_time" content="2019-11-18T07:57:00+00:00"/>
    <meta property="og:title" content="Négyen kényszerítették prostitúcióra a dunaújvárosi nőt"/>
    <meta property="og:description" content="A 37 éves S. I.-t és társait a múlt héten kapták el."/>
  </head>
  <body>
    <article>
      <h1>Négyen kényszerítették prostitúcióra a dunaújvárosi nőt</h1>
      <address><time datetime="2019-11-18T07:57:00+00:00">18 Nov 2019, 07:57</time> by <a rel="author">Infostart / MTI</a></address>
      <h3>A 37 éves S. I.-t és társait a múlt héten kapták el.</h3>
      <p>Prostitúcióra kényszerített egy dunaújvárosi nőt egy 37 éves enyingi férfi és három társa - közölte a rendőrség hétfőn a honlapján.</p>
      <p>A közlemény szerint S. I. rendszeresen beszámoltatta a nőt a jövedelméről, amit készpénzben vagy banki utalással kellett neki elküldenie. Ebben az általa beszervezett három bűntársa segítette, akik saját bankszámlájukról vették fel az oda utalt, prostitúcióval megkeresett pénzt, majd átadtak a férfinak.</p>
      <p>S. I.-t és társait november 13-án fogták el, otthonaikban tartott kutatásokon bizonyítási eszközöket foglaltak le.</p>
      <p>Az enyingi férfit elfogását követően előállították, és bűnszervezetben, üzletszerűen elkövetett kerítés és kitartottság megalapozott gyanúja miatt gyanúsítottként hallgatták ki, majd bűnügyi őrizetbe vették. A bíróság november 15-én rendelte el letartóztatását.</p>
    </article>
  </body>
</html>