<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597846/synantisi-me-ton-papa-tha-exei-o-proedros-anastasiadis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T07:29:00+00:00"/>
    <meta property="og:title" content="Συνάντηση με τον Πάπα θα έχει ο Πρόεδρος Αναστασιάδης"/>
    <meta property="og:description" content="Διήμερη επίσημη επίσκεψη στο Βατικανό πραγματοποιεί σήμερα και αύριο ο Πρόεδρος της Δημοκρατίας, Νίκος Αναστασιάδης, ο οποίος θα έχει συνάντηση με τον Πάπα..."/>
  </head>
  <body>
    <article>
      <h1>Συνάντηση με τον Πάπα θα έχει ο Πρόεδρος Αναστασιάδης</h1>
      <address><time datetime="2019-11-18T07:29:00+00:00">18 Nov 2019, 07:29</time> by <a rel="author">SigmaLive</a></address>
      <p>Διήμερη επίσημη επίσκεψη στο Βατικανό πραγματοποιεί σήμερα και αύριο ο Πρόεδρος της Δημοκρατίας, Νίκος Αναστασιάδης, ο οποίος θα έχει συνάντηση με τον Πάπα Φραγκίσκο και άλλους αξιωματούχους της Αγίας Έδρας.</p>
      <p>Η συνάντηση του Προέδρου Αναστασιάδη με τον Ποντίφικα θα πραγματοποιηθεί σήμερα το πρωί, στο Βατικανό, όπου ο Πρόεδρος και η συνοδεία του θα τύχουν επίσημης υποδοχής. Ακολούθως, ο Πρόεδρος της Δημοκρατίας θα έχει συνάντηση με τον Πρωθυπουργό της Αγίας Έδρας, Καρδινάλιο Πιέτρο Παρολίν, και τον Υπουργό Εξωτερικών, Αρχιεπίσκοπο Πολ Ρίτσιαρντ Γκάλαχερ.</p>
      <p>Όπως ανακοινώθηκε από την Προεδρία, ανάμεσα στα θέματα που θα απασχολήσουν τις συναντήσεις του Προέδρου της Δημοκρατίας με τον Πάπα Φραγκίσκο και με τον Πρωθυπουργό Παρολίν είναι το Κυπριακό, ζητήματα διμερούς συνεργασίας, καθώς και οι εξελίξεις στην περιοχή της Ανατολικής Μεσογείου.</p>
      <p>Κατά την επίσκεψή του στο Βατικανό, ο Πρόεδρος της Δημοκρατίας θα παρακαθίσει σε επίσημο δείπνο στο οποίο θα παρακαθίσουν, επίσης, ο Πρωθυπουργός της Αγίας Έδρας και άλλοι αξιωματούχοι του Βατικανού καθώς και τα μέλη της κυπριακής αντιπροσωπείας.</p>
      <p>Τον Πρόεδρο της Δημοκρατίας θα συνοδεύουν, εκτός από τη σύζυγό του Άντρη Αναστασιάδη, ο Υπουργός Ενέργειας Γιώργος Λακκοτρύπης, ο Κυβερνητικός Εκπρόσωπος Πρόδρομος Προδρόμου και ο Πρέσβης της Δημοκρατίας στην Αγία Έδρα Γιώργος Πουλίδης.</p>
      <p>Μετά την ολοκλήρωση της επίσκεψής του στο Βατικανό, ο Πρόεδρος Αναστασιάδης θα μεταβεί στο Ζάγκρεμπ της Κροατίας, όπου θα συμμετάσχει στο Εκλογικό Συνέδριο του Ευρωπαϊκού Λαϊκού Κόμματος κατά τη διάρκεια των εργασιών του οποίου θα προβεί σε παρέμβαση.</p>
      <p>Πηγή: ΚΥΠΕ </p>
    </article>
  </body>
</html>