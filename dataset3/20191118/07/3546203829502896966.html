<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1285500426_Vodniyat_rejim_v_Pernik_se_vavejda_ot_ponedelnik"/>
    <meta property="og:site_name" content="webcafé"/>
    <meta property="article:published_time" content="2019-11-18T07:59:00+00:00"/>
    <meta property="og:title" content="Водният режим в Перник се въвежда от понеделник"/>
    <meta property="og:description" content="От понеделник се въвежда воден режим в град Перник и околните села, съобщават от news.bg. В града и региона ще има вода едва през 10 часа от денонощието заради пресъхването на язовир &quot;Студена&quot;."/>
  </head>
  <body>
    <article>
      <h1>Водният режим в Перник се въвежда от понеделник</h1>
      <address><time datetime="2019-11-18T07:59:00+00:00">18 Nov 2019, 07:59</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/14/cheshma1411/1170x779.jpg"/>
        <figcaption>Вода ще има в часовия пояс от 5 до 10 часа сутринта и след това от 17 до 22 часа вечерта<cite>Снимка: © iStock / Getty</cite></figcaption>
      </figure>
      <p>От понеделник се въвежда воден режим в град Перник и околните села, съобщават от news.bg. В града и региона ще има вода едва през 10 часа от денонощието заради пресъхването на язовир "Студена".</p>
      <p>Вода ще има в часовия пояс от 5 до 10 часа сутринта и след това от 17 до 22 часа вечерта. Според изчисленията при такъв график водата в язовира ще стигне за пет месеца.</p>
      <p>Кметът на Перник - Станислав Владимиров - изказа надеждата си за благоприятна прогноза за времето, но допълни и че ще бъде много стриктен в съблюдаването на водния режим.</p>
      <p>Владимиров каза още, че ще бъде осигурена юридическа помощ за всеки, който няма достъп до питейна вода в часовите пояси, в които ВиК обяви, че ще има течаща вода.</p>
      <p>От Здравната инспекция пък задължиха училищата и детските градини да осигурят необходимите количества питейна вода, която може да е минерална, изворна или трапезна.</p>
      <p>Учебните заведения трябва да разполагат и със специални съдове за вода, снабдени с кранчета за измиване на ръцете, както и с достатъчни количества вода за санитарните възли.</p>
      <p>Кметът уточни, че червените лампи за воден режим в града са светели още от началото на годината и причината за създалата се ситуация е некомпетентното управление на ВиК - Перник.</p>
      <p>От своя страна перничани готвят протест на 20 ноември, като организацията протича в социалните мрежи. Сред исканията са да се потърси съдебна отговорност на виновните за кризата с водата.</p>
      <p>Водният режим се очаква да засегне около 60 хил. души.</p>
      <related>
        <a href="https://www.webcafe.bg/webcafe/caffeine/id_1471985163"/>
        <a href="https://www.webcafe.bg/newscafe/bulgaria/id_733272664"/>
        <a href="https://www.webcafe.bg/newscafe/obshtestvo/id_768461763"/>
      </related>
    </article>
  </body>
</html>