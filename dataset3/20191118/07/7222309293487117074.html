<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/ingen-losning-i-postkonflikten-stodstrejker-inleds/"/>
    <meta property="og:site_name" content="HBL"/>
    <meta property="article:published_time" content="2019-11-18T07:33:00+00:00"/>
    <meta property="og:title" content="Sympatistrejkerna har inletts – även Pam varslar om åtgärder, här är hela listan"/>
    <meta property="og:description" content="Förhandlingarna i postkonflikten fortsätter på måndag klockan 12."/>
  </head>
  <body>
    <article>
      <h1>Sympatistrejkerna har inletts – även Pam varslar om åtgärder, här är hela listan</h1>
      <h2>Förhandlingarna i postkonflikten fortsätter på måndag klockan 12.</h2>
      <address><time datetime="2019-11-18T07:33:00+00:00">18 Nov 2019, 07:33</time> by <a rel="author">SPT</a></address>
      <p>
        <b>Uppdaterat om strejken:</b>
      </p>
      <p>
        <a href="https://www.hbl.fi/artikel/akts-sympatistrejk-galler-snart-ocksa-kollektivtrafiken/">AKT:s sympatistrejk gäller snart också kollektivtrafiken</a>
      </p>
      <p>
        <a href="https://www.hbl.fi/artikel/parterna-ar-faordiga-infor-postforhandlingarna-vi-strejkar-tills-vi-nar-en-losning/">Parterna är fåordiga inför postförhandlingarna: "Vi strejkar tills vi når en lösning"</a>
      </p>
      <p>Söndagens förhandlingar i poststrejken ledde inte till resultat. På måndag inleds sympatistrejkerna.</p>
      <p>Sjömansunionens sympatistrejk ser ut att sätta stopp för postgången till skärgården från och med måndag.</p>
      <p>På fredagen meddelade unionen att förbindelsebåtar, färjor, passagerarbåtar och fraktfartyg inte tar emot Postens transporter, om konflikten mellan Post- och logistikunionen PAU och servicebranschens arbetsgivare Palta inte får sin lösning under söndagens förhandlingar.</p>
      <p>Sympatistrejken gäller även utrikestransporter, skriver unionen på sin <a href="https://www.smu.fi/pa-svenska/uutiset/merimies-unionin-tukitoimenpiteet-postilakon-johdosta/">webbplats</a>. Unionen hotar dessutom att utvidga sina sympatistrejker på torsdag.</p>
      <p>Även frakttrafiken på järnvägarna kan komma att påverkas av sympatistrejker från och med måndag. Persontrafiken påverkas däremot inte.</p>
      <p>
        <b>Pam slutar hantera post</b>
      </p>
      <p>Servicefacket Pam meddelar också om sympatiåtgärder från och med nästa vecka om parterna inte når en lösning. Pam:s medlemmar kommer inte att hantera postutdelning vid Postens servicepunkter som finns bland annat i affärer, kiosker och bensinstationer.</p>
      <p>– Finlands framgång byggs inte på hållbar grund om det görs genom att försämra småinkomsttagares löner. Därför ger vi vårt stöd åt PAU, säger Pams ordförande <b>Annika Rönni-Sällinen</b> i ett pressmeddelande.</p>
      <figure>
        <img src="https://doeho6k8shw5z.cloudfront.net/imengine/image.php?uuid=ba32e0d1-6e28-47a6-94b1-aae1b7b8abc3&amp;type=preview&amp;source=ba32e0d1-6e28-47a6-94b1-aae1b7b8abc3&amp;function=hardcrop&amp;width=1200&amp;height=675&amp;q=80"/>
        <figcaption>"Jag är postiljon inte slav", stod det på den här mannens skylt under PAU:s demonstration utanför Postens huvudkontor i Ilmala i Helsingfors i tisdags.<cite>Bild: Markku Ulander/Lehtikuva</cite></figcaption>
      </figure>
      <p>Stridsåtgärder på grund av posttvisten</p>
      <p>Post- och logistikunionen, PAU</p>
      <p>PAU:s pågående strejk berör omkring 9 000 anställda inom postutdelningen, posthanteringen och posttransporten.</p>
      <p>Postfacket har strejkat från och med måndagen den 11 november. Strejken avslutas den 24 november, men PAU har redan varslat om en ny två veckor lång strejk som kan börja den 25 november. Den nya strejken skulle omfatta postutdelningen, posthanteringen, posttransporten och försäljningen i hela landet. Strejk nummer två skulle omfatta även tjänstemän och personal inom kundtjänsten, och beröra 10 000 anställda.</p>
      <p>Bil- och transportbranschens arbetarförbund, AKT</p>
      <p>Måndagen den 18 november inledde AKT sin sympatistrejk. Strejken pågår till söndagen den 24 november klockan 22. Under strejken ska logistikbranschen avhålla sig från att behandla Postens försändelser.</p>
      <p>På tisdagen den 19 november träder även ett övertidsförbud och ett förbud mot att byta skift i kraft och pågår till den 8.12 klockan 24. Förbudet gäller bland annat lastbilsförare, busschaufförer och terminalpersonal.</p>
      <p>Onsdagen den 20 november börjar ATK:s stödåtgärder också gälla hamnpersonal i oljehamnar, kabinpersonal, resebyråbranschen och Airpros och Avaintas lyftkransförare.</p>
      <p>Finlands Sjömansunion, FSU</p>
      <p>Måndagen den 18 november inledde Sjömansunionen en sympatistrejk. Fartygen lämnar Postens trasporter stående i hamnarna. Det här gäller förbindelsefartygen, inrikesfärjorna, lastfartygen, passagerarfartygen och de kombinerade frakt– och passagerarfartygen.</p>
      <p>Torsdagen den 21 november slutar Sjömansunionen hantera last. På bildäcken tar man inte längre emot långtradare, tankbilar eller lösa släp. Personbilar och bussar får däremot transporteras på bildäcken. Det här gäller utrikesfartens kombinerade frakt- och passagerarfartyg och passagerarfartygen.</p>
      <p>Från och med torsdagen följer unionens medlemmar som jobbar ombord på isbrytare och som arbetar i isbrytaruppgifter inte med ut till sjöss. De ska däremot fortsätta med sina arbetsuppgifter på land.</p>
      <p>Måndagen den 25 november blir utrikesfartens lastfartyg, passagerarfartyg och kombinerade last- och passagerarfartyg, under finsk flagg som anländer till finsk hamn efter klockan 6, liggande i hamn. Unionens medlemmar följer inte längre med fartygen ut till sjöss.</p>
      <p>Järnvägsunionen, RAU</p>
      <p>Tisdagen den 19 november klockan 21 inleder Järnvägsunionen en blockad som pågår i ett dygn.</p>
      <p>Luftfartsunionen, IAU</p>
      <p>Luftfartsunionen sympatistrejkar med PAU mellan den 11 och den 24 november. Under strejken deltar inte unionens medlemmar i hanteringen av post på flygplatserna.</p>
      <p>Förbundet för den offentliga sektorn och välfärdsområdena, JHL</p>
      <p>JHL:s medlemmar som jobbar inom postutdelningen, posthanteringen och posttransporten strejkar med PAU mellan den 11 och den 24 november.</p>
      <p>Från och med måndagen den 18 november tar JHL:s medlemmar som jobbar på Finnferries färjor inte emot Postens försändelser.</p>
      <p>Tisdagen den 19 november klockan 6 slutar JHL:s medlemmar som är anställda vid godtrafikens bangårdar att jobba. De strejkar till klockan 22 samma dag.</p>
      <p>De som underhåller godtrafikens vagnpark inleder sin strejk följande dag, onsdagen den 20 november klockan 7, och strejkar till klockan 23 samma dag.</p>
      <p>Servicefacket Pam</p>
      <p>Pam stöder PAU genom att förbjuda behandlingen av paket och brev som vid Postens servicepunkter i två veckor från och med måndagen 25.11. Posten har sammanlagt cirka 750 servicepunkter bland annat i butiker, kiosker, på bensinstationer, kaféer och apotek.</p>
      <related>
        <a href="https://www.hbl.fi/artikel/segslitna-forhandlingar-mellan-parterna-i-poststrejken-har-ar-listan-over-stodstrejkerna-som-hotar/"/>
        <a href="https://www.hbl.fi/artikel/sondagen-innebar-nytt-mote-mellan-parterna-i-poststrejken-akt-hotar-med-nya-stodatgarder/"/>
      </related>
    </article>
  </body>
</html>