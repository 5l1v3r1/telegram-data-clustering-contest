<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232260/"/>
    <meta property="og:site_name" content="Українська правда"/>
    <meta property="article:published_time" content="2019-11-18T07:51:33+00:00"/>
    <meta property="og:title" content="Слідчий у справі моряків поїхав до Керчі оформляти повернення українських катерів"/>
    <meta property="og:description" content="Пряма мова адвоката Полозова: “Питання про передачу українських суден піднімали ще кілька тижнів тому, і про це ми говорили зі слідчим. Він говорив, що планує поїхати до Керчі і братиме участь в якихось діях з оформлення передачі цих суден. Зараз слідчий виїхав туди і це, ймовірно, свідчить про те, що передача суден все ж здійсниться”."/>
  </head>
  <body>
    <article>
      <h1>Слідчий у справі моряків поїхав до Керчі оформляти повернення українських катерів</h1>
      <address>
        <time datetime="2019-11-18T07:51:33+00:00">18 Nov 2019, 07:51</time>
      </address>
      <p>Слідчий у справі українських моряків перебуває зараз в окупованій Керчі, де досі залишалися захоплені російською ФСБ українські військові катери.</p>
      <p><b>Джерело:</b> коментар російського адвоката Миколи Полозова в ранковому ефірі проєкту Радіо Свобода Радіо <a href="https://www.radiosvoboda.org/a/news-mzs-rosiya-korabli/30276773.html">Крим.Реалії.</a></p>
      <p><b>Пряма мова Полозова</b>: "Питання про передачу українських суден піднімали ще кілька тижнів тому, і про це ми говорили зі слідчим. Він говорив, що планує поїхати до Керчі і братиме участь в якихось діях з оформлення передачі цих суден. Зараз слідчий виїхав туди і це, ймовірно, свідчить про те, що передача суден все ж здійсниться".</p>
      <p><b>Деталі:</b> Раніше Полозов повідомляв, що Росія після повернення Україні захоплених біля берегів Криму військових кораблів повинна припинити кримінальну справу проти українських моряків.</p>
      <p><b>Цьому передувало</b>: 17 листопада пресслужба прикордонного управління ФСБ Росії в анексованому Криму повідомила, що захоплені Росією три українських військових судна – буксир "Яни Капу" і малі броньовані артилерійські катери "Нікополь" і "Бердянськ" – уже відбуксирували з порту Керч і передадуть Україні 18 листопада.​</p>
      <p>У неділю судна в керченському порту почали готувати до відправлення. Згодом вони в супроводі російської берегової охорони вийшли в Керченську протоку в бік Чорного моря.</p>
      <p>Водночас, українські буксири "Сапфір", "Титан" і "Гайдамака" перебувають у Чорному морі біля берегів Криму.</p>
      <related>
        <a href="https://www.pravda.com.ua/news/2019/10/29/7230392/"/>
        <a href="https://www.pravda.com.ua/news/2019/10/8/7228464/"/>
        <a href="https://www.eurointegration.com.ua/news/2019/08/8/7099444/"/>
      </related>
    </article>
  </body>
</html>