<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/lista-har-ar-sveriges-langsta-och-dyraste-rattegangar"/>
    <meta property="og:site_name" content="SVT Nyheter"/>
    <meta property="article:published_time" content="2019-11-18T07:51:35+00:00"/>
    <meta property="og:title" content="Lista: Här är Sveriges längsta och dyraste rättegångar"/>
    <meta property="og:description" content="Rättegången mot den misstänkta – och tidigare dömda – nätpedofilen är en av de största i sitt slag. Här är några andra av de längsta och dyraste rättegångarna i svensk rättshistoria."/>
  </head>
  <body>
    <article>
      <h1>Lista: Här är Sveriges längsta och dyraste rättegångar</h1>
      <address><time datetime="2019-11-18T07:51:35+00:00">18 Nov 2019, 07:51</time> by <a rel="author">Johan Wikén</a></address>
      <p>
        <b>Rättegången mot den misstänkta – och tidigare dömda – nätpedofilen är en av de största i sitt slag. Här är några andra av de längsta och dyraste rättegångarna i svensk rättshistoria.</b>
      </p>
      <h3>Södertäljenätverket</h3>
      <p>2011 inleddes rättegången mot närmare 20 män i det så kallade Södertäljenätverket. Det kriminella nätverket åtalades för flera mord, människorov och utpressning. Rättegången pågick i över ett halvår med totalt 62 förhandlingsdagar. En nämndeman ansågs dock vara jävig och <a href="https://via.tt.se/pressmeddelande/ater-fallande-domar-for-tilltalade-i-det-sa-kallade-sodertaljenatverket?publisherId=3235540&amp;releaseId=3253464">rättegången togs om.</a> Den nya rättegången i Södertälje tingsrätt pågick i över ett halvår med 72 förhandlingsdagar. Målet beräknas ha kostat runt <a href="https://www.sydsvenskan.se/2012-10-05/sodertaljemalet-maste-tas-om">200 miljoner kronor.</a></p>
      <h3>Kasinomålet i Uppsala</h3>
      <p>Över 100 personer åtalades i <a href="https://www.svt.se/nyheter/lokalt/uppsala/huvudforhandlingarna-i-kasinomalet-ar-over-da-meddelas-domen">det så kallade kasinomålet</a> som handlar om grova bedrägerier och grova penningtvättbrott. Enligt åtalet handlar det om svindlerier på närmare 50 miljoner kronor och den utpekade huvudmannen har tidigare dömts för bedrägerier. Rättegången inleddes i april i år och avslutades i början av oktober, totalt handlade det om runt 60 förhandlingsdagar. Dom meddelas först i januari nästa år. För Uppsala tingsrätt är målet det största hittills och rätten tvingades <a href="https://sverigesradio.se/sida/artikel.aspx?programid=114&amp;artikel=7192087">söka extra pengar</a> från Domstolsverket för att kunna genomföra rättegången.</p>
      <h3>Hemtjänsthärvan i Södertälje</h3>
      <p>Över 30 personer <a href="https://www.svt.se/nyheter/lokalt/sodertalje/det-har-ar-hemtjanstharvan">åtalades för att ha lurat</a> kommunen och Arbetsförmedlingen på miljoner kronor för hemtjänst som aldrig utförts och nystartsbidrag. Den omfattande förundersökningen var på 27 000 sidor. Rättegången i Södertälje tingsrätt som avslutades i juni 2016 pågick i över ett år med 92 förhandlingsdagar. Bara advokatkostnaderna i tingsrätten hamnade <a href="https://www.lt.se/artikel/atalet-narmar-sig-i-hemtjanstharva">på 100 miljoner kronor.</a></p>
      <h3>Nätpedofilen från Ulricehamn</h3>
      <p>Mannen i 50-årsåldern <a href="https://www.svt.se/nyheter/lokalt/vast/skarpt-straff-for-ulricehamnspedofil">åtalades 2016 för</a> 650 sexbrott mot 114 flickor på nätet, förundersökningen var på över 10 000 sidor. Rättegången pågick under 46 förhandlingsdagar fördelade över drygt fyra månader och beskrevs då som den största i Borås tingsrätts historia. Mannen dömdes till sju års fängelse i tingsrätten, hovrätten skärpte sedan straffet till åtta års fängelse.</p>
      <h3>Dopningshärvan</h3>
      <p>Totalt dömdes närmare 60 personer i nätverket för att ha tillverkat, smugglat och sålt dopningspreparat. Rättegången i Sundsvalls tingsrätt pågick under sju månader och avslutades i juni 2011. Bara kostnaderna för advokater i tingsrätten uppgick <a href="https://www.gp.se/57-d%C3%B6mda-i-dopningsh%C3%A4rva-1.840882">till 58 miljoner kronor,</a> sedan fortsatte fallet i hovrätten.</p>
      <related>
        <h4>Relaterat</h4>
        <a href="https://www.svt.se/nyheter/inrikes/rattegang-mot-misstankt-natpedofil-vantas-paga-ett-halvar"/>
        <a href="https://www.svt.se/nyheter/inrikes/natpedofil-slapptes-misstanks-for-nya-brott-mot-84-barn"/>
        <a href="https://www.svt.se/nyheter/inrikes/atal-mot-misstankt-pedofil-ett-av-de-storre-arenden-vi-haft-i-sverige"/>
      </related>
    </article>
  </body>
</html>