<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=958082"/>
    <meta property="og:site_name" content="Andhrajyothy"/>
    <meta property="article:published_time" content="2019-11-18T07:02:41+00:00"/>
    <meta property="og:title" content="ఫంక్షన్‌ హాల్‌ విషాదం.. ఐదుకు చేరిన మృతులు"/>
    <meta property="og:description" content="ADVT"/>
  </head>
  <body>
    <article>
      <h1>ఫంక్షన్‌ హాల్‌ విషాదం.. ఐదుకు చేరిన మృతులు</h1>
      <address>
        <time datetime="2019-11-18T07:02:41+00:00">18 Nov 2019, 07:02</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>ఉస్మానియా ఆస్పత్రిలో మరొకరి మృతి</b>
        </li>
        <li>
          <b>గోల్నాక ప్రమాదంలో ఐదుకు చేరిన మృతులు</b>
        </li>
      </ul>
      <p><b>హైదరాబాద్: </b>అంబర్‌పేట పెరల్‌గార్డెన్‌లో గోడ కూలి మృతిచెందిన వారి సంఖ్య ఐదుకు పెరిగింది. ఉస్మానియా ఆస్పత్రిలో చికిత్స పొందుతున్న అంబర్‌పేట ప్రేమ్‌నగర్‌లో నివాసం ఉండే మహ్మద్‌ అబ్దుల్‌ మాజీద్‌ సుల్తాన్‌ (35) ఆదివారం వేకువజామున మృతిచెందినట్లు వైద్యులు ప్రకటించారు. నవంబర్‌ 10న గోల్నాక పెరల్‌గార్డెన్‌ ఫంక్షన్‌హాల్‌లో వివాహ వేడుక జరుగుతుండగా, గోడ కూలి అదే రోజు కృష్ణ, సోహెల్‌, సురేష్‌, విజయలక్ష్మిలు మృతిచెందారు. ఈ ప్రమాదంలో గాయపడ్డ మాజీద్‌కు ఎముకలు విరగడంతో ఉస్మానియా ఆస్పత్రిలో చేర్పించారు. ఆస్పత్రిలో అతను మృతి చెందాడు. ఆస్పత్రి వైద్యులు పోస్టుమార్టం చేసి మృతదేహాన్ని బంధువులకు అప్పగించారు. మాజీద్‌ సుల్తాన్‌ అంత్యక్రియలు ఆదివారం సాయంత్రం ఆయన తల్లిదండ్రుల నివాసం ఉండే ముషీరాబాద్‌లో జరిగాయి.</p>
      <p> </p>
      <p>
        <b>రోడ్డున పడ్డ చిన్నారులు..</b>
      </p>
      <p>మహ్మద్‌ అబ్దుల్‌ మాజీద్‌ సుల్తాన్‌ మరణించడంతో ఆయన భార్య, పిల్లలు దిక్కులేనివారు అయ్యారు. ఆ కుటుంబానికి మాజీద్‌ సంపాదనే ఆధారం. మాజీద్‌ అంబర్‌పేట ప్రేమ్‌నగర్‌లో ఉంటూ శివంరోడ్డులోని ఓ హార్డ్‌వేర్‌ షాపులో పనిచేసేవాడు. భార్య జరీనా సుల్తానా, 7, 6, 3 వయస్సుగల ముగ్గురు పిల్లలు ఉన్నారు. ప్రమాదంలో మాజీద్‌ గాయపడటంతో చికిత్స నిమిత్తం వారు బాగానే అప్పులు చేసినట్లు తెలిసింది.</p>
      <p> </p>
      <p>
        <i>
          <b>మృతి చెందిన ముగ్గురు మిత్రులు...</b>
        </i>
      </p>
      <p>ఈ ప్రమాద ఘటనలో మృతిచెందిన సురేష్‌, సోహెల్‌లకు మాజీద్‌ మిత్రుడు. వీరంతా శివంరోడ్డులోని హార్డ్‌వేర్‌ షాపులో పనిచేసేవారు. ఒకేషాపులో పనిచేస్తూ మిత్రులుగా ఉన్న ముగ్గురు మృతిచెందడంతో మృత్యువులోకూడా వారి బంధం వీడలేదని అక్కడి వారు అంటున్నారు.</p>
    </article>
  </body>
</html>