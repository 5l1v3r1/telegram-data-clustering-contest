<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2820092-kazahstan-ne-nadsilav-oficijnih-zaprosen-dla-zustrici-zelenskogo-i-putina.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T07:37:00+00:00"/>
    <meta property="og:title" content="Казахстан не надсилав офіційних запрошень для зустрічі Зеленського і Путіна - росЗМІ"/>
    <meta property="og:description" content="У МЗС Казахстану заявили, що пропозиція колишнього президента Казахстану Нурсултана Назарбаєва організувати в республіці зустріч президентів України і Росії Володимира Зеленського та Володимира Путіна була озвучена в якості теми для обговорення на рівні експертів."/>
  </head>
  <body>
    <article>
      <h1>Казахстан не надсилав офіційних запрошень для зустрічі Зеленського і Путіна - росЗМІ</h1>
      <h2>У МЗС Казахстану заявили, що пропозиція колишнього президента Казахстану Нурсултана Назарбаєва організувати в республіці зустріч президентів України і Росії Володимира Зеленського та Володимира Путіна була озвучена в якості теми для обговорення на рівні експертів.</h2>
      <address>
        <time datetime="2019-11-18T07:37:00+00:00">18 Nov 2019, 07:37</time>
      </address>
      <p>Про це повідомив глава казахстанського МЗС Мухтар Тлеуберді, передає <a href="https://www.kommersant.ru/doc/4162994?from=hotnews">Комерсант</a>.</p>
      <p>"Ви повинні розуміти, що про це Єлбаси (перший президент Казахстану Нурсултан Назарбаєв - ред.) говорив в "Астанинському клубі", а "Астанинський клуб" передбачає, що це (можлива організація зустрічі Зеленського і Путіна - ред.) просто тема для обговорення... Це не було офіційною пропозицією або офіційною позицією", - сказав він.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2817300-ak-nazarbaev-odnieu-frazou-vkazav-na-hvore-misce-normandskogo-formatu.html">Як Назарбаєв однією фразою вказав на хворе місце “нормандського формату”</a>
      </blockquote>
      <p>Раніше міністр закордонних справ України <a href="https://www.ukrinform.ua/tag-pristajkohttps://www.ukrinform.ua/tag-pristajko">Вадим Пристайко</a> заявив, що колишній президент Казахстану Нурсултан Назарбаєв дійсно пропонував допомогу Президенту України Володимиру Зеленському в організації переговорів з російським лідером Володимиром Путіним, але це була пропозиція без конкретики.</p>
      <p>Як повідомлялося, 12 листопада Назарбаєв на політичному форумі "Астана клуб" запропонував президентам Росії й України зустрітися в Казахстані. За його словами, згоду Зеленського на зустріч він вже отримав і повідомив про це президенту Росії.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2816801-pristajko-vvazae-malojmovirnou-zustric-zelenskogo-i-putina-v-kazahstani.html">Пристайко вважає малоймовірною зустріч Зеленського і Путіна в Казахстані</a>
      </blockquote>
      <p>Президенти України й Росії зустрічаються на "нормандських зустрічах", де разом з лідерами Німеччини та Франції намагаються врегулювати конфлікт на Донбасі. Останні такі переговори відбулися в жовтні 2016 року в Берліні. Після цього організувати "нормандську зустріч" так і не вдалося.</p>
      <p>Нова українська влада намагається організувати "нормандську зустріч", проте Росія її переносить, посилаючись на нібито відсутність реальних підстав для її проведення.</p>
    </article>
  </body>
</html>