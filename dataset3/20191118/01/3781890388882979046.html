<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742165"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T01:30:00+00:00"/>
    <meta property="og:title" content="'ครูวา'นางฟ้าบิ๊กไบค์ซัดกลับ สามีนักบิดทำร้ายจนต้องหนี"/>
    <meta property="og:description" content="ไม่จริง! หนูไม่เคยหลอกใคร.. 'ครูวา' นางฟ้าบิ๊กไบค์ ขอเวลารักษาตัวจากงูสวัด ก่อนเข้าพบตำรวจชี้แจง เผยอยู่กินหนุ่มนักบิดถูกใช้กำลังทำร้ายจนต้องหนี สิ่งที่เกิดขึ้นอาจเป็นเพราะทำเพื่อคนรักมากเกินไป ขณะที่กลุ่มบิ๊กไบค์รวมพลังตามหาตัวด่วน!!"/>
  </head>
  <body>
    <article>
      <h1>'ครูวา'นางฟ้าบิ๊กไบค์ซัดกลับ สามีนักบิดทำร้ายจนต้องหนี</h1>
      <address>
        <time datetime="2019-11-18T01:30:00+00:00">18 Nov 2019, 01:30</time>
      </address>
      <figure>
        <img src="https://www.dailynews.co.th/admin/upload/20191118/news_bfJbVyeNtJ060311_533.jpg?v=20191118088"/>
      </figure>
      <p>
        <b>ไม่จริง! หนูไม่เคยหลอกใคร.. 'ครูวา' นางฟ้าบิ๊กไบค์ ขอเวลารักษาตัวจากงูสวัด ก่อนเข้าพบตำรวจชี้แจง เผยอยู่กินหนุ่มนักบิดถูกใช้กำลังทำร้ายจนต้องหนี สิ่งที่เกิดขึ้นอาจเป็นเพราะทำเพื่อคนรักมากเกินไป ขณะที่กลุ่มบิ๊กไบค์รวมพลังตามหาตัวด่วน!!</b>
      </p>
      <p>เป็นเรื่องฮือฮาในโซเชียลตลอด 2 วันที่ผ่านมา เมื่อนายกริช (นามสมมุติ) หนุ่มบิ๊กไบค์วัย 27 ปี ชาวจ.สมุทรปราการ ออกมาเผยเรื่องราวชีวิตหลังรู้จักกับ <b>"ครูวา"</b> สาวสวยข้าราชการครู ซึ่งเป็นที่รู้จักในกลุ่มไบค์เกอร์เป็นอย่างดีจนได้รับฉายา "<b>นางฟ้าบิ๊กไบค์"</b> ว่า เมื่อพูดคุยกันได้ไม่นานก็ตกลงอยู่กินที่บ้านฝ่ายชาย ทุกเช้านายกริชจะต้องมาส่งครูวาขึ้นรถไฟฟ้าจากปากน้ำเพื่อเข้าไปสอนหนังสือในกรุงเทพฯ และครูวาก็จะแต่งชุดข้าราชการทุกวันจันทร์ ค่าใช้จ่ายในบ้านไม่ว่าจะเป็นค่าน้ำ ค่าไฟ ค่าเน็ต ค่างวดรถบิ๊กไบค์ ครูวาจะอาสาเอาเงินของนายกริชไปจ่ายให้ <br/><br/>จนวันหนึ่งนายกริชรู้สึกผิดสังเกตในพฤติกรรมของครูวาที่เอาเงินไป แต่ไม่ได้ไปจ่ายค่าสาธารณูปโภคตามที่อ้างจนมีปากเสียงทะเลาะกันและครูวาก็ออกจากบ้านไปพร้อมกับขโมยสร้อยทองหนัก 5 บาท กับพระอีก 3 องค์ ของพ่อแม่นายกริชไปด้วย จากนั้นนายกริชจึงได้สืบค้นข้อมูลของครูวาเพื่อตามหาตัว <b>เมื่อรู้ความจริงแทบช็อก!! เพราะครูวาที่แท้เป็นผู้ชาย แปลงเพศมาแล้ว และไม่ได้เป็นครูจริงๆ ที่ผ่านมาโดนหลอกมาโดยตลอด ทุกอย่างแนบเนียนจนดูไม่ออก อึ้ง!!</b> <b>"การที่ตนออกมาพูดคือไม่อยากให้คนอื่นโดนกระทำเหมือนตน เพราะเขาทำแบบนี้มาแล้วหลายคน ในกลุ่มของตนโดนหลอกมาประมาณ 10 กว่าคนแล้ว ตอนนี้รู้สึกแค้นมากอยากจะถามว่าทำไมต้องทำแบบนี้"</b> หนุ่มบิ๊กไบค์ กล่าว  </p>
      <figure>
        <img src="https://www.dailynews.co.th/admin/upload/20191118/news_yWEHsUkHGc002803_533.jpg?v=20191118088?v=1269"/>
      </figure>
      <p>ต่อมาเพจเฟซบุ๊ก สมุทรปราการ โพสต์ภาพกลุ่มไบค์เกอร์ใน จ.สมุทรปราการ เข้าให้กำลังใจนายกริช เหยื่อ "ครูวา" และรูปครูวาขี่บิ๊กไบค์ พร้อมระบุว่า <b>ให้เพื่อนๆ สายไบค์เกอร์ในสมุทรปราการ ร่วมกันสอดส่องตามหาครูวา </b>หลังมีผู้แจ้งเบาะแสว่าช่วง 1-2 วันก่อน เห็นครูวาขี่รถจยย.อยู่ที่ย่านแพรกษา อ.เมืองสมุทรปราการ Cr.รถตระเวนข่าวV2 พร้อมติดแฮชแท็ก #รวมพลังตามหาครูวาลวงโลก<br/><br/>หลังมีข่าวหนุ่มบิ๊กไบค์ตกเป็นเหยื่อครูวา ก็มีหนุ่มบิ๊กไบค์อีกรายคือ นายเบียร์ (นามสมมุติ) ออกมาแฉพฤติกรรมของ "ครูวา" ว่ามาติดต่อขอซื้อรถจยย. Z900 มูลค่ากว่า 4 แสนบาท ตั้งแต่เดือนมิ.ย.ที่ผ่านมา โดยจ่ายมาเพียง 18,000 บาท และสัญญาจะไปผ่อนต่อก่อนจะเอารถไปนาน 6 เดือนแล้ว และค้างค่างวดจนไฟแนนซ์มาตามทวงทำให้ได้รับความเดือดร้อน ทั้งนี้ไม่สามารถติดต่อครูวาได้จึงออกมาเรียกร้องความเป็นธรรม พร้อมกันนี้ได้เข้าแจ้งความไว้แล้วที่ สภ.แปลงยาว จ.ฉะเชิงเทรา</p>
      <figure>
        <img src="https://www.dailynews.co.th/admin/upload/20191118/news_XwaYGSVQLL002804_533.jpg?v=20191118088?v=2794"/>
      </figure>
      <p><b>ไม่นาน "ครูวา" รู้ว่างานจะเข้าตัวเองแล้ว</b> จึงได้รีบโทรมาหานายเบียร์เพื่อขอเคลียร์และนัดหมายจะนำรถจยย. Z900 มาส่งคืนให้ที่ปั๊มแห่งหนึ่ง สาขาปากน้ำ จ.สมุทรปราการ ตอนเที่ยงของวันที่ 17 พ.ย. แต่เมื่อถึงเวลาแทนที่ครูวาจะขี่รถจยย.Z900 เข้ามาในปั๊ม แต่ผู้ที่ขี่เข้ามากลับกลายเป็นชายหนุ่มรูปร่างสันทัด นายกริช นายเบียร์ และเจ้าหน้าที่ตำรวจที่รออยู่จึงได้แสดงตัวเข้าจับกุมทันที จากนั้นนำชายหนุ่มมาสอบสวนทราบชื่อ นายป๊อบ (นามสมมุติ) อดีตแฟนของครูวาอีกคน ยืนยันไม่เกี่ยวข้องด้วย แต่ที่ขี่รถมาที่ปั๊มเพราะครูวาขอให้ไปรับรถแล้วช่วยนำมาส่งเมื่อเสร็จจะคืนเงินค่าทองคำหนัก 3 บาทที่เอาไปให้ และครูวายังอ้างอีกว่าตัวเองป่วยเป็นงูสวัดกำลังไปหาหมอที่จ.สระบุรี เพื่อรักษาตัว ด้วยความที่อยากได้เงินคืนและสงสารจึงยอมทำตาม เพราะตนก็เป็นเหยื่อด้วยอีกคน <br/><br/>ด้านนายศุภสินธุ ตราโต ลูกชายนางพรรณี ตราโต เจ้าของ พรรณีเนอร์สเซอรี่ ซึ่งตั้งอยู่ในต.ตากแดด อ.เมือง จ.ชุมพร ออกมาเปิดเผยหลังมีข่าว "ครูวา" เคยทำงานที่เนอร์สเซอรี่ ว่า ก่อนหน้านี้เมื่อประมาณ 6 ปีที่แล้ว <b>ครูวาเคยมาทำงานที่เนอร์สเซอรี่ได้ประมาณปีเศษ ภายหลังจับได้ว่า ครูวาแอบปลอมลายเซ็นคุณแม่ลงในบิลรับเงินค่าเทอม แล้วเก็บเงินค่าเทอมจากผู้ปกครองเด็กไป ซ้ำร้ายยังปลอมลายเซ็นคุณแม่ไปทำใบเครดิตอีกด้วย </b>แต่ยังไม่ทันจะเรียกครูวามาคุยก็ชิงลาออกไปเสียก่อน ซึ่งทางคุณแม่ได้ไปลงบันทึกประจำวันไว้แล้ว ส่วนความเสียหายอยู่ที่หลักหมื่นเท่านั้น </p>
      <figure>
        <img src="https://www.dailynews.co.th/admin/upload/20191118/news_dJzEVKEFhc002804_533.jpg?v=20191118088?v=7356"/>
      </figure>
      <p>ขณะที่ พ่อของครูวา ซึ่งอาศัยอยู่ในอ.เมือง จ.ชุมพร เปิดเผยว่า เพิ่งจะรับทราบเรื่องจากผู้สื่อข่าวว่าลูกชายไปก่อเรื่องขึ้น ตนมีลูก 2 คน ตนโตเป็นผู้ชายที่รู้จักกันในนาม "ครูวา" เดิมมีชื่อเล่นว่า "โจ๊ก” คนที่สองเป็นผู้หญิง ยอมรับว่าตั้งแต่เด็กตนไม่ชอบที่ลูกชายเบี่ยงเบนทางเพศจึงทำให้มีปัญหากันและไล่ออกจากบ้านไป จากนั้นลูกก็ไม่เคยแวะเวียนมาหาเลย กระทั่ง 13 ปีผ่านไป ลูกชายมาหาแต่มาในรูปร่างผู้หญิงเต็มตัวและบอกกับตนว่าไปแปลงเพศมาแล้วจะแต่งงานกับหนุ่มอยุธยาจึงบอกไปว่าดีแล้ว แต่ไม่นานทั้งคู่ก็เลิกกัน จากนั้นก็ไม่รู้ว่าลูกไปอยู่ไหนทำอะไร <b><mark>“หากเป็นเรื่องเป็นราวก็อยากให้ลูกชายมาเคลียร์ปัญหา ผิดถูกก็ว่ากันไป ส่วนผู้เสียหายหากจะเอาผิดกับลูกก็ต้องปล่อยเขาไป ใครทำอะไรก็ต้องชดใช้สิ่งที่ทำลงไป ส่วนผมไม่มีเงินพอที่จะไปเยียวยาใครได้"</mark></b><br/><br/>หลังมีการแจ้งความดำเนินคดีเจ้าหน้าที่ได้ทำการตรวจสอบประวัติ พบว่า “ครูวา” มีชื่อเดิมว่า “นายภานุพงศ์” เกิดเมื่อวันที่ 25 ตุลาคม 2533 ต่อมาขอเปลี่ยนชื่อเป็น “นายปพิชญา” เมื่อวันที่ 11 มีนาคม 2554 และขอเปลี่ยนชื่อใหม่อีกเป็นชื่อ “นายธัญญ์ฐิชา” พร้อมทั้งขอเปลี่ยนชื่อสกุลจาก “อัมพวัน” มาเป็นนามสกุล “ศศิโชติกุลวงศ์” เมื่อวันที่ 17 ตุลาคม 2558 ณ ที่ว่าการอำเภอเมืองชุมพร ปัจจุบันอายุ 29 ปี</p>
      <figure>
        <img src="https://www.dailynews.co.th/admin/upload/20191118/news_QVPetDvrha060453_533.jpg?v=20191118088?v=6135"/>
      </figure>
      <p>ล่าสุด "ครูวา" ออกมาเปิดใจกับสื่อฯ เรื่องที่ถูกกล่าวหาไม่เป็นความจริงทั้งหมด ยืนยันว่าไม่เคยหลอกใคร ขอโทษป๊อบและสังคมที่ทำให้วุ่นวาย <b>สิ่งที่เกิดขึ้นอาจเป็นเพราะทำเพื่อคนรักมากเกินไป หลังหายป่วยจากงูสวัดจะเข้าพบตำรวจเพื่อชี้แจง ส่วนที่ตัดสินใจเดินออกมาจากชีวิตนายกริช เพราะหลังคบหาไปแล้วถึงรู้ว่า เค้าได้ไปเกี่ยวพันกับพฤติกรรมสวนทางกับกฎหมายบางอย่าง และยังใช้กำลังกับตนบ่อยครั้งจึงต้องหนีออกมา</b> และฉายา "นางฟ้าบิ๊กไบค์" นายกริชเป็นคนตั้งให้เอง<br/><br/>จนถึงขณะนี้ 3 หนุ่มเหยื่อครูวา นายกริช นายเบียร์ และนายป๊อบ ยังอึ้งกับเรื่องราวที่เกิดขึ้นไม่รู้ว่ามาถึงจุดนี้ได้งัย? แต่ที่แน่ๆ ยืนยันจะเอาเรื่องครูวาให้สุดๆ ขณะที่แวดวงนักบิดสมาชิกกลุ่มบิ๊กไบค์ช่วยกันตามหา "นางฟ้าบิ๊กไบค์" จอมลวงโลก โดยเชื่อว่าจะได้เจอตัวเป็นๆ ในเร็ววันนี้   <br/><br/>ขอบคุณภาพจากเพจเฟซบุ๊ก รถตระเวนข่าว V.2</p>
    </article>
  </body>
</html>