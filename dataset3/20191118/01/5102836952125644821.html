<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/18/norsk-politi-krever-norsk-pakistanske-brodre-utlevert-fra-dubai-siktet-for-gigantisk-bedrageri-og-narko/"/>
    <meta property="og:site_name" content="Document"/>
    <meta property="article:published_time" content="2019-11-18T01:48:02+00:00"/>
    <meta property="og:title" content="Norsk politi krever norsk-pakistanske brødre utlevert fra Dubai – siktet for gigantisk bedrageri og narko"/>
    <meta property="og:description" content="Fire Zahoor-brødre er dømt eller siktet i flere svært alvorlige saker. Usman (til høyre) er allerede dømt til fengsel i en av norgeshistoriens største svindelsaker, Nordea-saken. En av brødrene som nå begjæres utlevert er siktet i samme sak. Privat foto."/>
  </head>
  <body>
    <article>
      <h1>Norsk politi krever norsk-pakistanske brødre utlevert fra Dubai – siktet for gigantisk bedrageri og narko</h1>
      <address><time datetime="2019-11-18T01:48:02+00:00">18 Nov 2019, 01:48</time> by <a rel="author">Øyvind Thuestad</a></address>
      <figure>
        <img src="https://www.document.no/wp-content/uploads/2019/11/usman-zahoor-til-hoyre-e1574040922158.jpg"/>
      </figure>
      <p>
        <i>Fire Zahoor-brødre er dømt eller siktet i flere svært alvorlige saker. Usman (til høyre) er allerede dømt til fengsel i en av norgeshistoriens største svindelsaker, Nordea-saken. En av brødrene som nå begjæres utlevert er siktet i samme sak. Privat foto.</i>
      </p>
      <p>To av Zahoor-brødrene som lever i Dubai kreves utlevert av norsk politi. Norsk-pakistanerne er siktet for henholdsvis grov narkotikaforbrytelse og det gigantiske bedrageriet mot Nordea.</p>
      <p>Politiadvokat Nora Pedersen i Kripos sier at begjæringen om utlevering ble sendt til De forente arabiske emirater 7. november.</p>
      <p>Det er <a href="https://www.nrk.no/norge/narkotika-avslort-av-kripos_-norsk-pakistaner-tatt-i-dubai-1.14781200">NRK.no</a> som melder dette. Nettstedet oppgir imidlertid ikke brødrenes navn, til tross for at de tilhører en herostratisk berømt norsk-pakistansk familie.</p>
      <p>Politiet har tidligere klart å få «hjem» en tredje av Zahoor-brødrene fra Dubai. Zulqurnain Zahoor er dømt til 19 års fengsel for det brutale bestillingsdrapet på Ensjø i Oslo i 2012.</p>
      <figure>
        <img src="https://www.document.no/wp-content/uploads/2017/10/zahoor-e1508922503885-1024x530.jpg"/>
        <figcaption>
          <i>Det har tidligere lyktes politiet å få «hjem» Zulqurnain Zahoor fra Dubai. Han er dømt for bestillingsdrapet på Ensjø i Oslo i 2012. Norge har ikke utleveringsavtale med Emiratene.</i>
        </figcaption>
      </figure>
      <p>En fjerde bror, Usman Zahoor, er dømt i Norge i en av norgeshistoriens største svindelsaker, Nordea-saken.</p>
      <figure>
        <img src="https://www.document.no/wp-content/uploads/2017/10/usman-zahoor-e1508926033502.jpg"/>
        <figcaption>
          <i>Usman Zahoor ble dømt til 10 års fengsel for Nordea-bedrageriet. Lagmannsretten reduserte straffen til fem år og ni måneder. Privat foto.</i>
        </figcaption>
      </figure>
      <p>Slik omtaler NRK de to Zahoor-brødrene som nå kreves utlevert:</p>
      <p>Mann i 30-årene, siktet for narkotikainnførsel til Norge. Er i Dubai.<br/>Mann i 30-årene, siktet for delaktighet i Nordea-svindelen fra 2010. Er fortsatt i Dubai.</p>
      <figure>
        <img src="https://www.document.no/wp-content/uploads/2017/10/umar-farooq-zahoor-e1508920746284.jpg"/>
        <figcaption>
          <i>Umar Farooq Zahoor (43) lever i luksus i Dubai, her poserer han flankert av en Rolls-Royce Ghost (t.v.) og en Bentley Continental. Også han er etterlyst av norsk politi. Privat foto.</i>
        </figcaption>
      </figure>
      <p>I den såkalte Nordea-saken, som er en av norgeshistoriens største svindelsaker, ble fire menn og en kvinne dømt for bedrageri av nærmere 90 millioner kroner.</p>
      <p>Kripos knytter mannen som er siktet for narkotikainnførsel til Norge til et internasjonalt narkotikanettverk. Han er siktet for innførsel av over 560 kilo narkotika til Norge. Han er også dømt for vitnepåvirkning i Nordea-saken.</p>
      <p>Han har vært bosatt i Norge i årevis, men de siste årene har han bodd i Dubai i De forente arabiske emirater, hvor han i slutten av oktober ble pågrepet. Via sin advokat sier han at han stiller seg uforstående til siktelsen.</p>
      <p>Advokat John Christian Elden, som forsvarer begge brødrene, sier at myndighetene i Dubai har kommet fram til at mannen som er siktet i Nordea-saken ikke kan utlevers fordi det ikke foreligger slik mistanke mot ham som kan medføre at han straffes.</p>
      <blockquote>– Han er så langt ikke spurt om utlevering da politiet i Dubai ikke har fått materiale fra Norge som skal underbygge siktelsen, og som gjør at de kan vurdere det ennå, sier Elden til NRK om mannen som er siktet for narkotikainnførsel til Norge. Elden sier han stiller seg uforstående til siktelsen.</blockquote>
      <p>
        <a href="https://www.documentforlag.no/produkt/sammenstot-mellom-sivilisasjoner/">Forhåndsbestill <i>Sammenstøt mellom sivilisasjoner?</i> her!</a>
      </p>
      <figure>
        <a href="https://www.documentforlag.no/produkt/sammenstot-mellom-sivilisasjoner/">
          <img src="https://www.document.no/wp-content/uploads/2019/11/annonse-huntington.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2017/10/25/zulqurnain-zahoor-tiltalt-for-a-ha-bestilt-drap/"/>
        <a href="https://www.document.no/2019/03/30/fire-menn-ma-mote-i-borgarting-etter-bestillingsdrapet-pa-ensjo/"/>
        <a href="https://www.document.no/2019/08/02/sanner-ber-om-tettere-samarbeid-i-kjolvannet-av-krekar-saken/"/>
        <a href="https://www.document.no/2018/05/15/norske-kvinner-i-dubai-fengslet-for-ytterligere-tre-uker/"/>
        <a href="https://www.document.no/2019/11/01/mulla-krekar-kan-utleveres-til-italia-slar-oslo-tingrett-fast-krekar-anker/"/>
        <a href="https://www.document.no/2019/10/08/pst-kvinnen-med-det-syke-barnet-i-syria-er-siktet-for-terror-deltakelse/"/>
        <a href="https://www.document.no/2019/05/06/oslo-tingrett-bombedomt-tsjetsjener-kan-utvises-fra-norge/"/>
        <a href="https://www.document.no/2019/07/11/fire-menn-domt-for-a-ha-svindlet-banker-for-36-millioner-kroner/"/>
        <a href="https://www.document.no/2019/08/19/krekars-meddomte-ma-likevel-sitte-i-varetekt-i-pavente-av-utlevering/"/>
        <a href="https://www.document.no/2018/09/14/iransk-agent-til-norge-under-dekke-av-menneskerettighetsarbeid/"/>
      </related>
    </article>
  </body>
</html>