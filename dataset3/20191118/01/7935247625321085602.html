<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursayi-sporun-merkezi-yapacak-buyuk-projeler-icin-imzalar-atiliyor-15597yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-18T01:00:00+00:00"/>
    <meta property="og:title" content="Bursa’yı ‘sporun merkezi’ yapacak büyük projeler için imzalar atılıyor"/>
    <meta property="og:description" content="Bir ay önceydi… Bursa’yı ziyaret eden Gençlik ve Spor Bakanı Dr. Mehmet Muharrem Kasapoğlu katıldığı toplantılarda Bursa..."/>
  </head>
  <body>
    <article>
      <h1>Bursa’yı ‘sporun merkezi’ yapacak büyük projeler için imzalar atılıyor</h1>
      <address><time datetime="2019-11-18T01:00:00+00:00">18 Nov 2019, 01:00</time> by <a rel="author">Ahmet Emin Yılmaz</a></address>
      <p>Bir ay önceydi… <b>Bursa’</b>yı ziyaret eden <b>Gençlik ve Spor Bakanı Dr. Mehmet Muharrem Kasapoğlu</b> katıldığı toplantılarda <b>Bursa için önemli</b> spor yatırımları için destekler, beklenen yatırımlar için de müjdeler verdi.</p>
      <p>İşte…</p>
      <p>O destek ve müjdeler <b>yarın</b> <b>Ankara’</b>da atılacak imzalarla <b>somut</b> hale geliyor.</p>
      <figure>
        <img src="https://www.olay.com.tr/d/other/1.-yazi-icin-hakan-cavusoglu-004.jpg"/>
      </figure>
      <p>Saat 09.30’da başlayacak <b>Bursa için imza</b> törenine <b>Bursa</b> milletvekilleri yanında başta <b>Büyükşehir Belediye Bakanı Alinur Aktaş</b> olmak üzere ilçe belediye başkanları katılacaklar.</p>
      <p><b>AK Parti İl Başkanı Ayhan Salman</b> da törende bulunacak.</p>
      <p>Programı öğrenince…</p>
      <p>Töreni geçen hafta açıklayan <b>AK Parti Bursa Milletvekili </b>ve <b>TBMM İnsan Hakları İnceleme Komisyonu Başkanı Hakan Çavuşoğlu’</b>nu aradık.</p>
      <p>Aradığımızda…</p>
      <p>Cumartesi günü rahatsızlanıp serumla ayağa kalkmasına karşın <b>Meclis’</b>teki çalışma odasında <b>pazar mesaisi</b> yapıyordu. <b>“Ben de tam bunun üzerinde çalışıyordum”</b> dedi ve şunu söyledi:</p>
      <p>
        <b>“Gençlik ve Spor Bakanımız gerek bizim önerdiğimiz, gerek Bakanlığının programında olan Bursa yatırımları konusunda çok hassas.”</b>
      </p>
      <p>Heyecan duyduğu şu:</p>
      <p>
        <b>“Milletvekili arkadaşlarımız, belediye başkanlarımız ve il başkanımızla birlikte Bursa’yı sporun merkezi yapacak protokolü imzalayacağız.”</b>
      </p>
      <p>Sonra da, <b>Bursa</b> için 4 önemli <b>spor yatırımını</b> açıkladı:</p>
      <p>Bir…</p>
      <p>
        <b>“Ülkemizde yalnızca İstanbul’da Atletizm Salonu var. İkincisi Bursa’mızda Gençlik ve Spor Bakanlığı ve Osmangazi Belediyemiz işbirliğiyle yapılıyor. Tartan pistle ilgili sorun aşıldı ve pist yapımını Bakanlık üstlendi.”</b>
      </p>
      <p>İki…</p>
      <p>
        <b>“Türkiye’nin en büyük spor komplekslerinden biri Mustafakemalpaşa ilçemizde yapılıyor, fakat geçen dönem yarım kaldı. Spor salonu yanında sinemadan tiyatroya, sergi salonundan atölyelere kadar her şey olan projeyi Gençlik ve Spor Bakanlığımız tamamlayacak.”</b>
      </p>
      <p>Üç…</p>
      <p>
        <b>“Yıldırım ilçemizdeki Vakıf Mahallemizde Büyükşehir Belediyemiz ile Gençlik ve Spor Bakanlığımız tarafından büyük bir Kent Parkı yapılıyor.”</b>
      </p>
      <p>Dört…</p>
      <p>
        <b>“Yine Türkiye’nin en büyük Gençlik Kamplarından birini Bakanlığımız Alaçam’da yapıyor. Doğal ortamıyla Türkiye’nin en güzel kampı olacak.”</b>
      </p>
      <p> </p>
      <p>
        <b>Kent merkezinde içinde spor olan alanlar</b>
      </p>
      <p> </p>
      <figure>
        <img src="https://www.olay.com.tr/d/other/2.-yazi-icin-havuzlupark-ve-ataturk-spor-salonu-projeleri.png"/>
      </figure>
      <p>
        <b>Gençlik ve Spor Bakanı Dr. Mehmet Muharrem Kasapoğlu’</b>
      </p>
      <p>nun geçen ay <b>Bursa</b> ziyaretinde gündeme gelen <b>iki önemli proje</b> var.</p>
      <p>Biri…</p>
      <p><b>Atatürk Spor Salonu</b> ve <b>Yüzme Havuzu’</b>nun, <b>“spor alanları korunarak” </b>bazı bölümlerinin<b> Millet Bahçesi’</b>ne katılması.</p>
      <p>Diğeri de…</p>
      <p><b>Havuzlupark</b> tesisinin <b>“havuz korunarak”</b> ağaçlandırılması ve mükemmel bir parka dönüşmesi.</p>
      <p>Bu iki proje yarın imzalanacak protokolde yer almıyor, ama <b>yakında</b> imzaların atılması için üzerlerinde çalışılıyor.</p>
      <p> </p>
      <p>
        <b>Amatör futbola büyük destek… Sahalar UEFA standardıyla yenileniyor</b>
      </p>
      <p> </p>
      <p><b>Ankara’</b>da yarın gerçekleşecek imza töreni kapsamında <b>Merinos, Atıcılar</b> ve <b>Fidyekızık’</b>ta amatör maçların oynandığı sahaların sentetik zeminleri <b>UEFA </b>standartlarına göre yenilenip <b>amatöre destek</b> verilecek.</p>
      <p>Törende…</p>
      <p><b>Gençlik ve Spor Bakanlığı</b> desteğiyle ilçelerdeki spor yatırımlarını da <b>AK Parti Bursa Milletvekili </b>ve <b>TBMM İnsan Hakları İnceleme Komisyonu Başkanı Hakan Çavuşoğlu</b> açıkladı:</p>
      <p>
        <b>“Osmangazi’de 10 basketbol potası, Yenişehir’de Yolören’e sentetik futbol sahası ve 3 basketbol potası yapılacak.”</b>
      </p>
      <p>Devam etti:</p>
      <p>
        <b>“Yıldırım’a 10 basketbol potası; Harmancık’a açık eğitim havuzu, 2 basketbol potası; Karacabey’e 3 basketbol sahası, tenis kortu ve yüzme havuzunun kapatılması, spor salonu, Uluabat futbol sahası; Kestel’e 2 basketbol sahası, Nilüfer’e Akçalar’da sentetik futbol sahası, Orhangazi’ye 2 basketbol potası ile Göl futbol sahası zemin yenilemesi, halı saha yapılacak.”</b>
      </p>
      <p>Şunları da ekledi:</p>
      <p>
        <b>“Büyükorhan’a halı saha ve 2 basketbol potası, Gürsu’ya TOKİ Evleri sentetik futbol sahası ve 2 basketbol potası, İnegöl’e gençlik merkezi protokol kapsamında.”</b>
      </p>
      <p> </p>
      <p>
        <b>Spor Bakanı’na Bursa’dan teşekkür</b>
      </p>
      <p> </p>
      <figure>
        <img src="https://www.olay.com.tr/d/other/4.-yazi-icin-genclik-ve-spor-bakani-dr.-mehmet-muharrem-kasapoglu.jpg"/>
      </figure>
      <p>
        <b>Spor Toto Başkanı</b>
      </p>
      <p> olarak <b>Yıldırım’</b>daki <b>Naim Süleymanoğlu Spor Kompleksi</b> ve <b>Gürsu</b> <b>Sporcu Fabrikası</b> için finans desteği veren <b>Dr. Mehmet Muharrem Kasapoğlu</b> yarın da <b>Gençlik ve Spor Bakanı</b> olarak <b>Bursa </b>için önemli yatırımlara imza atacak.</p>
      <p>Bu tablo için…</p>
      <p>Geçmiş dönem <b>Başbakan Yardımcısı</b> olan <b>AK Parti Bursa Milletvekili </b>ve <b>TBMM İnsan Hakları İnceleme Komisyonu Başkanı Hakan Çavuşoğlu</b> şunu söyledi:</p>
      <p>
        <b>“Sayın Bakanımızın Bursa’mıza ilgisi çok önemli. Toplam 100 milyon lirayı bulan spor tesisleri için Bursa adına teşekkür ediyorum.”</b>
      </p>
      <p> </p>
      <p>
        <b>Panorama’da dileyen ‘sikke’ basıp Osmanlı’nın ilk akçesine sahip oluyor</b>
      </p>
      <p> </p>
      <figure>
        <img src="https://www.olay.com.tr/d/other/5.-yazi-icin-panorama-1326-fetih-muzesi-sikke-basimi.jpg"/>
      </figure>
      <p>Şunu biliyoruz… Turizm yalnızca gezip görmekten ibaret değil. İçeri girmek isteyenlerin kapıda uzun kuyruk oluşturduğu <b>Çin’</b>in <b>Şanghay</b> kentindeki müzeyi gezenler kadar kalabalığı hediyelik eşya bölümünde gördüğümüzde şaşırmıştık.</p>
      <p>Çünkü…</p>
      <p>İnsanlar gezip gördükleri yerle ilgili memleketlerine <b>anı</b> da götürmek istiyorlar.</p>
      <p>Nitekim…</p>
      <p><b>Osmangazi Belediyesi’</b>nin ziyaretçi rekorları kıran <b>Panorama 1326 Fetih Müzesi’</b>nin alışveriş standı hiç boş kalmıyor.</p>
      <p>Buna…</p>
      <p>Cumartesi gününden itibaren <b>yeni bir anı</b> eklendi. Hazırlanan sette dileyen ziyaretçiler oturup çekiçle<b> sikke basıyorlar</b> ve <b>Osmanlı’</b>nın ilk <b>akçesine</b> sahip oluyorlar.</p>
      <p>Turistin önemsediği <b>hatıra</b> anlamında önemli bir boşluğu dolduran sikkelerin bir yüzünde <b>Orhan Bey</b> döneminde basılan <b>Osmanlı’</b>nın ilk <b>akçesi</b> yer alırken, diğer yüzünde de <b>Panorama 1326 Fetih Müzesi </b>logosu bulunuyor.</p>
      <p>Sikkeler için ilk günden kuyruk oluşması da, ilgiyi gösteriyor.</p>
      <p> </p>
      <p>
        <b>Çay ocağında Çekirge sohbeti</b>
      </p>
      <p> </p>
      <figure>
        <img src="https://www.olay.com.tr/d/other/6.-yazi-icin-efkan-ala,-mustafa-dundar,-ufuk-cozmez,-cekirgede-cay-ocagi-sohbeti.jpg"/>
      </figure>
      <p>
        <b>İçişleri eski Bakanı</b>
      </p>
      <p> <b>Efkan Ala</b> 2 dönemdir <b>AK Parti Bursa Milletvekili</b> olarak parlamentoda. <b>Ankara’</b>da, özellikle <b>Cumhurbaşkanlığı</b> bünyesinde kamusal çalışmalar yaptığı bilinen <b>Ala,</b> her fırsatta <b>Bursa’</b>ya gelip vatandaşla birlikte olmayı önemsiyor.</p>
      <p>Pazar sabahı da…</p>
      <p>Önce <b>Osmangazi Belediye Başkanı Mustafa Dündar</b> ve <b>AK Parti Osmangazi İlçe Başkanı Ufuk Çömez’</b>le birlikte <b>Çekirge’</b>de vatandaşla çay ocağı sohbeti yaptı, sonra da <b>AK Parti Osmangazi ilçe’</b>yi ziyaret edip teşkilatla buluştu.</p>
    </article>
  </body>
</html>