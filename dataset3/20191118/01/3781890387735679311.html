<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742166"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T01:29:00+00:00"/>
    <meta property="og:title" content="กยศ.เผยปีการศึกษา62 ปล่อยกู้นักเรียน-นักศึกษาแล้ว2.6หมื่นล."/>
    <meta property="og:description" content="กยศ. เผยปีการศึกษา 2562 ปล่อยกู้นักเรียน นักศึกษาแล้ว 5 แสนราย เป็นเงินกู้ยืมกว่า 2.6 หมื่นล้านบาท ส่วนยอดชาระหนี้ปีงบประมาณ 63 สูงถึง 2.6 พันล้านบาท"/>
  </head>
  <body>
    <article>
      <h1>กยศ.เผยปีการศึกษา62 ปล่อยกู้นักเรียน-นักศึกษาแล้ว2.6หมื่นล.</h1>
      <address>
        <time datetime="2019-11-18T01:29:00+00:00">18 Nov 2019, 01:29</time>
      </address>
      <p>
        <b>กยศ. เผยปีการศึกษา 2562 ปล่อยกู้นักเรียน นักศึกษาแล้ว 5 แสนราย เป็นเงินกู้ยืมกว่า 2.6 หมื่นล้านบาท ส่วนยอดชาระหนี้ปีงบประมาณ 63 สูงถึง 2.6 พันล้านบาท</b>
      </p>
      <p>นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) เปิดเผยว่า ความคืบหน้าผลการให้กู้ยืมปีการศึกษา 2562 ขณะนี้มีนักเรียน นักศึกษาได้กู้ยืมแล้ว จำนวน 534,904 คน เป็นเงินกู้ยืม จำนวน 26,198.50 ล้านบาท แบ่งเป็น เงินกู้ยืมให้แก่นักเรียนหรือนักศึกษาที่ขาดแคลนทุนทรัพย์ 439,827 คน เป็นเงิน 19,412.99 ล้านบาท และเงินกู้ยืมให้แก่นักเรียนหรือนักศึกษาที่ศึกษาในสาขาวิชาที่เป็นความต้องการหลักต่อการพัฒนาประเทศ 95,077 คน เป็นเงิน 6,785.51 ล้านบาท<br/><br/>การให้กู้ยืมในปีการศึกษา 2562 กองทุนมีเงินเพียงพอให้กู้ยืมสำหรับผู้ที่ขาดแคลนทุนทรัพย์ทุกราย โดยไม่ได้จำกัดโควต้าการกู้ยืม อีกทั้ง กองทุนยังได้มีโครงการส่งเสริมการพัฒนาทุนมนุษย์ เพื่อรองรับ 10 อุตสาหกรรมเป้าหมายและ 3 โครงสร้างพื้นฐาน สาหรับผู้กู้ยืมระดับ ปริญญาตรี เมื่อสำเร็จการศึกษาในสาขาวิชาที่กำหนดจะคิดดอกเบี้ยอัตราไม่เกินร้อยละ 0.5 ต่อปี และได้ส่วนลดเงินต้นร้อยละ 30 สาหรับผู้กู้ยืมระดับอาชีวศึกษา เมื่อสำเร็จการศึกษาในสาขาวิชาที่กาหนดจะคิดดอกเบี้ย อัตราไม่เกินร้อยละ 0.5 ต่อปี และได้ส่วนลดเงินต้นร้อยละ 50 ทั้งนี้ เพื่อเป็นการตอบสนองความต้องการของภาคอุตสาหกรรมและภาคธุรกิจ พื้นที่เขตเศรษฐกิจพิเศษอีอีซี รวมถึงเป็นการป้อนกำลังคนในสายอาชีวะ/ สายวิชาชีพที่ยังขาดแคลนสู่ตลาดแรงงานทั่วประเทศ โดยให้สิทธิกับผู้กู้ยืมที่เรียนระหว่างปีการศึกษา 2562 – 2566 ทั้งนี้สามารถดูรายละเอียดและรายชื่อหลักสูตรได้ที่ www.studentloan.or.th<br/><br/>สำหรับการรับชำระหนี้ในปีงบประมาณ 2563 ตั้งแต่เดือนต.ค.62 - ปัจจุบัน กองทุนได้รับชำระหนี้แล้ว 2,650 ล้านบาท มากกว่าช่วงเดียวกันของปีที่ผ่านมาที่ได้รับชาระหนี้ 2,250 ล้านบาท เพิ่มขึ้นกว่าปีที่ผ่านมาร้อยละ 17 ซึ่งเป็นผลมาจากมาตรการหักเงินเดือน และจากการที่สื่อมวลชนได้ช่วยประชาสัมพันธ์ อย่างต่อเนื่องทำให้ผู้ที่เกี่ยวข้องทุกภาคส่วนได้รับทราบข้อมูลข่าวสารสร้างจิตสานึกในการชำระหนี้ และความรับผิดชอบให้แก่ผู้กู้ยืม ซึ่งกองทุนจะนำเงินที่ได้รับชำระคืนมาใช้ในการสร้างโอกาสให้แก่นักเรียน นักศึกษาที่มีความจำเป็นต้องกู้ยืมตามวัตถุประสงค์ของกองทุน และมั่นใจว่ากองทุนมีเงินเพียงพอให้ทุกคนกู้ยืมโดยไม่ต้องใช้งบประมาณแผ่นดิน”</p>
      <figure>
        <img src="https://www.dailynews.co.th/admin/upload/20191118/news_PwOlpHkEBj004513_533.jpg?v=20191118137?v=4105"/>
      </figure>
      <p> </p>
    </article>
  </body>
</html>