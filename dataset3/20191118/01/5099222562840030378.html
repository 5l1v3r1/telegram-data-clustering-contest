<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23497033-ciolos-boc-avut-rezultate-foarte-bune-cluj-dar-orasul-trebuie-treaca-etapa-superioara.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T01:20:00+00:00"/>
    <meta property="og:title" content="Cioloș: Boc a avut rezultate foarte bune la Cluj, dar orașul trebuie să treacă la o etapă superioară"/>
    <meta property="og:description" content="Dacian Cioloș a declarat că Emil Boc, primarul liberal din Cluj, a avut rezultate foarte bune cu privire la dezvoltarea orașului, însă este nevoie de trecerea la o etapă superioară. Liderul"/>
  </head>
  <body>
    <article>
      <h1>Cioloș: Boc a avut rezultate foarte bune la Cluj, dar orașul trebuie să treacă la o etapă superioară</h1>
      <address><time datetime="2019-11-18T01:20:00+00:00">18 Nov 2019, 01:20</time> by <a rel="author">I.B.</a></address>
      <p>Dacian Cioloș a declarat că Emil Boc, primarul liberal din Cluj, a avut rezultate foarte bune cu privire la dezvoltarea orașului, însă este nevoie de trecerea la o etapă superioară. Liderul PLUS a precizat că vor urma discuții cu PNL pentru o posibilă colaborare la nivel local, potrivit Mediafax.</p>
      <p>"Clujul s-a dezvoltat foarte bine până acuma. E deja un model pentru multe orașe mari din România, domnul Boc a obținut rezultate foarte bune și noi credem că pot fi obținute rezultate și mai bune și că Clujul ar trebui să treacă la o etapă superioară, la o etapă următoare de evoluție și de dezvoltare. Vedem că deja succesul pe care îl are Clujul vine și cu neajunsuri pe care va trebui să le rezolvăm legate și de circulație, de riscul de poluare, aglomerația din oraș, de infrastrucutră și de conectarea cu celelalte regiuni din jur. O să venim la momentul oportun cu o viziune și un program pe care noi îl vom propune pentru clujeni și evident cu un candidat", a afirmat Dacian Cioloș, duminică, într-o conferință de presă la Cluj Napoca</p>
      <p>El a mai spus că PLUS are perspective și pentru mediul rural, nu doar pentru orașele mari și că vor prezenta candidați pentru toate orașele, inclusiv pentru Cluj-Napoca.</p>
      <p>"Noi credem că avem șanse și perspective foarte bune în toate orașele mari, și nu doar în orașele mari. În PLUS am început deja s construim o echipă care se va focaliza pe rural. În fiecare filială județeană avem un responsabil pe rural și vrem să pregătim în mod specific și adaptat candidatuile pentru mediul rural, pentru că în mediul urban avem în mod clar perspective foarte bune, vom prezenta candidați pentru toate acete orașe și pentru Cluj-Napoca", a explicat Cioloș.</p>
      <p>Liderul PLUS a mai precizat că în urmatoarele luni ar urma să existe discuții chiar cu colegii din PNL în anumite zone din țară putând exista chiar și o colaborare.</p>
      <p>Consiliul Național PLUS a decis, duminică, să adreseze o scrisoare deschisă membrilor USR în care transmite că vrea continuarea Alianței pentru alegerile locale și parlamentare de anul viitor, precum și transformarea acesteia, la un moment dat, într-o fuziune a celor două partide.</p>
      <p>USR a demarat o consultare, online, a membrilor formațiunii în vederea reconfirmării lui Dan Barna la șefia partidului, procedură care va dura cinci zile.</p>
      <p>Reprezentanții conducerilor USR și PLUS se vor întruni vinerea viitoare, a anunțat duminică Dacian Cioloș</p>
    </article>
  </body>
</html>