<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/staty-eu-a-europoslanci-maji-posledni-den-na-dohodu-o-rozpoctu/1822276?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T01:10:00+00:00"/>
    <meta property="og:title" content="Státy EU a europoslanci mají poslední den na dohodu o rozpočtu"/>
    <meta property="og:description" content="Brusel - Zablokovaná jednání o rozpočtu Evropské unie na příští rok se dnes pokusí uzavřít zástupci členských zemí a Evropského parlamentu. Pokud nenajdou kompromis, bude muset Evropská komise předložit nový návrh rozpočtu. Jeho podoba přitom může mít vliv i na obsah unijní pokladny v období 2021 až 2027."/>
  </head>
  <body>
    <article>
      <h1>Státy EU a europoslanci mají poslední den na dohodu o rozpočtu</h1>
      <address><time datetime="2019-11-18T01:10:00+00:00">18 Nov 2019, 01:10</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Zablokovaná jednání o rozpočtu Evropské unie na příští rok se dnes pokusí uzavřít zástupci členských zemí a Evropského parlamentu. Pokud nenajdou kompromis, bude muset Evropská komise předložit nový návrh rozpočtu. Jeho podoba přitom může mít vliv i na obsah unijní pokladny v období 2021 až 2027.</p>
      <p>Členské státy, které většinou usilují o nižší rozpočet než komise a parlament, se v září shodly na částkách 166,8 miliardy eur (4,27 bilionu Kč) ve smluvních závazcích a 153,1 miliardy eur (3,92 bilionu Kč) ve skutečně provedených platbách. Parlament se v říjnu sjednotil na požadavku 171, respektive 159,1 miliardy eur.</p>
      <p>Podle unijních zemí jdou požadavky europoslanců nad rámec peněz stanovených v dlouhodobém rozpočtu na končící období 2014 až 2020. Poslanci zase tvrdí, že finance na příští rok musí zajistit splnění všech cílů pro zmíněných sedm let.</p>
      <p>Vyjednávání se zadrhlo na několika miliardách eur, které jsou v poměru k celkovému objemu rozpočtu jen necelými čtyřmi procenty. Obě strany si však uvědomují význam příštího roku pro další období. Jednání o dalším dlouhodobém rozpočtu na léta 2021 až 2027 totiž slibují vleklý souboj mezi jednotlivými členskými státy a není jisté, zda se jej podaří schválit včas. Pokud by dohoda nebyla na světě v prosinci 2020, byl by pro určování objemu unijní pokladny na příštích sedm let rozhodující právě rozpočet pro příští rok.</p>
      <p>Vyjednávací skupina složená většinou z velvyslanců členských zemí a zástupců EP se schází po pátečním neúspěchu, kdy rozhovory ani do pozdního večera nepřinesly výsledek. Dnes však bude pod větším časovým tlakem. Skončí totiž třítýdenní vyjednávací období, po němž bude v případě pokračující patové situace komise nucena předložit nový návrh.</p>
    </article>
  </body>
</html>