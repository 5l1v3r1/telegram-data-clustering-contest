<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/piyasalardaki-istikrar-kalici-mi-15599yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-18T01:00:00+00:00"/>
    <meta property="og:title" content="Piyasalardaki istikrar kalıcı mı?"/>
    <meta property="og:description" content="Hava sakin. Piyasalar gündemin zayıfladığı bir dönemden geçiyor.Dolayısıyla dar banttaki dalgalanma piyasaların bugünlerde büründüğü ruh..."/>
  </head>
  <body>
    <article>
      <h1>Piyasalardaki istikrar kalıcı mı?</h1>
      <address><time datetime="2019-11-18T01:00:00+00:00">18 Nov 2019, 01:00</time> by <a rel="author">Feridun Eyüpoğlu</a></address>
      <p>Hava sakin. Piyasalar gündemin zayıfladığı bir dönemden geçiyor.</p>
      <p>Dolayısıyla dar banttaki dalgalanma piyasaların bugünlerde büründüğü ruh halini yansıyor.</p>
      <p>Peki bu istikrar görüntüsü kalıcı mı?</p>
      <p>Geçen haftanın özetinde öne çıkan <b>Türk – ABD ilişkilerinin şimdilik kaydıyla sakin bir görüntü vermesi</b> istikarın sürmesi adına önemli bir ipucu sunmakta!</p>
      <p>
        <b>Cumhurbaşkanı Recep Tayip Erdoğan’la Amerikan Başkanı Donald Trump Washington’da gerçekleştirdiği zirve, sorunların bir süre buzdolabında tutulması sonucunu doğurdu.</b>
      </p>
      <p>Yani gerilimin tırmanmasının önüne geçilmiş görüntüsü var iki ülke arasındaki ilişkilerde.</p>
      <p>Ancak, bu <b>sakinliğin kalıcılığını bozabilecek</b> unsurların varlığı ortada.</p>
      <p>Ve ABD’de Türkiye ile ilişkileri sabote etme potansiyeli ve isteği olan kişi ve kurumların azımsanmayacak sayıda olduğu da unutulmamalı!</p>
      <p>Yani <b>Washington kaynaklı risklere</b> karşı tetikte olmakta fayda var.</p>
      <p>Yine de kısa vadede ikili ilişkiler açısından risk katsayısının geçmiş günlere oranla daha az olduğunu söylemek mümkün.</p>
      <p>
        <b>ABD menşeli başka belirsizlikler de yatırımcının yakın takip gündeminde bulunuyor.</b>
      </p>
      <p>Mesela <b>Amerikan-Çin</b> ticaret görüşmelerinde anlaşmaya yakın olduklarına dair haberlerin pozitif etkisi sınırlı kalmakta.</p>
      <p>
        <b>Çünkü ilk faz anlaşma için imzaların atılması sürekli erteleniyor!</b>
      </p>
      <p>Ayrıca, ileriki aşamaların zorluk katsayısı çok daha yüksek.</p>
      <p>Dolayısıyla bu cepheden gelebilecek ataklara karşı da hazırlıklı olmak şart.</p>
      <p>Amerikan Merkez Bankası <b>Fed’in düşük faiz ve gevşek para politikası</b> ise şimdilik gündemde kalacak gibi görünüyor!</p>
      <p>Ancak, <b>destekleyici etki katsayısının zamanla azalma ihtimaline</b> karşı ihtiyatlı olmakta fayda var.</p>
      <p>Küresel piyasaları etkileyen bu gelişmelerin dışında gündemi zorlama ihtimali olan ciddi bir mesele şimdilik görünmüyor.</p>
      <p>Yani <b>olağanüstü bir gelişme yaşanmadığı takdirde</b> sakin bir hafta bizi bekliyor demektir.</p>
      <p> Türkiye’nin makro değerlerindeki iyileşme işaretleri de sakin havayı desteklediğini hatırlatmakta fayda var.</p>
      <p> </p>
      <p>
        <b>Haftalık bazdaki teknik beklentiler</b>
      </p>
      <p> </p>
      <p>Bu çerçevede haftanın teknik analizine baktığımızda <b>dar banttaki sıkışık hareketin devamını destekleyen bir tablo</b> görülmekte.</p>
      <p>Bilançoların desteğiyle geçen hafta yüzde 2 prim yapan<b> Borsa İstanbul 100 Endeksi</b>, bu hafta da benzer bir performans sergilemeye çalışacak.    </p>
      <p>
        <b>Endeks eğer kritik seviye olan 106 bin puanı geçerse 108 bine kadar çıkış şansını zorlayacaktır!</b>
      </p>
      <p>Ancak, çıkış trendinin sürebilmesi için pozitif gelişme ihtiyacının varlığı da ortada.</p>
      <p><b>Negatif ataklarda ise</b> endeksin ilk durağı 102 bin 500 seviyesi olacaktır.</p>
      <p>Ayrıca 101 binde de güçlü bir destek söz konusu.</p>
      <p>
        <b>Dolar/TL’nin hareket alanı ise normal koşullarda hayli dar görünüyor bu hafta!</b>
      </p>
      <p>Kurun <b>5,68 – 5,80 lira</b> aralığında dalgalanması kuvvetle muhtemel.</p>
      <p>Daha geniş bir bant açmak gerekirse 5,64 – 5,84 aralığı takip altında olmalı.</p>
      <p>Euro’ya dair haftalık beklentilere baktığımızda <b>6,27 -  6,42 TL bandı</b> öne çıkıyor.</p>
      <p>
        <b>Gram altındaki olası seyir ise 266 – 278 TL aralığını karşımıza çıkarmakta.</b>
      </p>
    </article>
  </body>
</html>