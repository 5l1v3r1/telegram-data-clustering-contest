<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742113"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T01:00:00+00:00"/>
    <meta property="og:title" content="ศก.ปีหน้าเผาจริง!จริงมั๊ย? รัฐบาลต้องเร่งโชว์ฝีมือ!!"/>
    <meta property="og:description" content="สัปดาห์นี้สะท้อนสถานการณ์ 'เศรษฐกิจฝืดเคือง' เผลอๆ ปีหน้ายิ่งไปกันใหญ่ หวังรัฐบาลจะแสดงศักยภาพให้เศรษฐกิจเดินหน้าต่อได้"/>
  </head>
  <body>
    <article>
      <h1>ศก.ปีหน้าเผาจริง!จริงมั๊ย? รัฐบาลต้องเร่งโชว์ฝีมือ!!</h1>
      <address>
        <time datetime="2019-11-18T01:00:00+00:00">18 Nov 2019, 01:00</time>
      </address>
      <p>
        <b>สัปดาห์นี้สะท้อนสถานการณ์ "เศรษฐกิจฝืดเคือง" เผลอๆ ปีหน้ายิ่งไปกันใหญ่ หวังรัฐบาลจะแสดงศักยภาพให้เศรษฐกิจเดินหน้าต่อได้</b>
      </p>
      <p><b>“ปีหน้า ปี 63 เผาจริงแน่” </b>ฟังแล้วห่อเหี่ยวจริง ๆ ค่ะ เวลานี้เดินไปทางไหน พ่อค้า...แม่ค้า...บอกเป็นเสียงเดียวกันว่า <b>“เศรษฐกิจฝืดเคืองเสียจริง”</b><br/><br/>หันไปทางนักวิชาการ กูรู นักธุรกิจ ต่างบ่นกันอุบ เศรษฐกิจไร้วี่แววข่าวดี เผลอ ๆ ปีหน้า ปี 63 ยิ่งไปกันใหญ่ ทำเอา <b>“ความเชื่อมั่น”</b> ในเวลานี้ หดหู่<br/><br/>เศรษฐกิจโลกยังชะลอตัว สาเหตุหนึ่งมาจาก <b>“วิกฤติยูโรโซน”</b> ขณะที่ประเทศยักษ์ใหญ่ทั้ง สหรัฐ จีน ญี่ปุ่น ซึ่งเป็นตลาดหลักของไทย ซวนเซไปด้วย จึงไม่ใช่เรื่องแปลกที่<b> “ผู้ส่งออกไทย”</b> ถูกกระทบเป็นลูกโซ่ ตามกันไปด้วย</p>
      <figure>
        <img src="https://www.dailynews.co.th/admin/upload/20191117/news_JoHKirackF173654_533.jpg?v=20191118088?v=3785"/>
      </figure>
      <p>แม้รัฐบาลออกมาตรการสารพัด โดยเฉพาะ “<b>ชิมช้อปใช้” </b>1 หมื่นล้านบาทออกมา หวังประคับประคองเศรษฐกิจในช่วงหลังไม่ให้ดิ่งเหวลงไปมากกว่านี้ แต่อย่างว่า...เงินหมื่นล้านบาทก็แพร่บเดียวเท่านั้นหมด<br/><br/><b>ถามว่า...ช่วยประคับประคองจีดีพีให้ได้ไว้ที่ 3% หรือเปล่า ถ้าหากวัดกันตามหลักสถิติ ดีดนิ้วเคาะแบบไว ๆ ก็คงช่วยประคับประคองไว้ให้ได้ แต่ของจริงก็ต้องรอตัวเลขชัด ๆ ในการแถลงตัวเลขเศรษฐกิจของสภาพัฒน์ ในต้นปีหน้าที่จะสรุปตัวเลขปี 62</b><br/><br/>ส่วนวันจันทร์นี้ (18 พ.ย.) จะสรุปตัวเลขจีดีพีในไตรมาส 3 ที่ออกอาการหนักไม่เบา รวมทั้งคาดการณ์ไตรมาสสุดท้าย เศรษฐกิจทั้งปี 62 และคาดการณ์ ปี 63<br/><br/>โครงการประคับประคองเศรษฐกิจ แม้ได้รับการตอบรับดีเกินคาด แต่ก็แค่ออกฤทธิ์ระยะสั้นเท่านั้น ปลุกกำลังซื้อได้เพียงชั่วคราว เช่นเดียวกับโครงการ <mark><b>”ร้อยเดียวเที่ยวทั่วไทย” </b></mark>ที่ดูเหมือนว่าเงียบหายไปกับสายลม<br/><br/>เหลืออีกเพียง 44 วัน จะหมดปี 62 ไปแล้ว ส่วนปี 63 ยังมีสารพัดความเสี่ยง ทั้งความเสี่ยงเศรษฐกิจการเมือง ที่แว่วว่าเดือนเม.ย.นี้มีปรับปรุงเปลี่ยนแปลงแน่ ๆ</p>
      <figure>
        <img src="https://www.dailynews.co.th/admin/upload/20191117/news_PcAjrVQBOz173655_533.jpg?v=20191118088?v=2371"/>
      </figure>
      <p>หากดูกระแสข่าวในเวลานี้ ทั้งกระทรวงพลังงาน กระทรวงการคลัง กระทรวงคมนาคม ถูกแซะเก้าอี้กันเป็นระลอก ๆ จะจากฝีมือพวกเดียวกัน หรือฝ่ายตรงข้ามก็ตามทีเถอะ<br/><br/>นอกจากนี้ยังมีเรื่องของสงครามการค้าของพี่เบิ้มทั้ง 2 ฟาก สหรัฐและจีน ที่พร้อมประทุขึ้นมาได้ตลอดเวลา หรือแม้แต่เศรษฐกิจโลกที่ถดถอย ค่าเงินบาทที่แข็งโป๊ก<br/><br/>ส่วนการบริโภค การลงทุนในประเทศ ยังโงหัวไม่ขึ้น จึงน่าเป็นห่วงว่าเศรษฐกิจไทยน่าเป็นห่วง โดยเฉพาะภาคการส่งออกที่คาดการณ์กันว่าเติบโต 1-2%<br/><br/>ไม่เพียงเท่านี้เรื่องของ <b>“ดิสรัปชั่น”</b> หรือการเปลี่ยนแปลงทางเทคโนโลยีอย่างรวดเร็ว  ก็ยังมีอยู่ให้เห็น บางรายปรับตัวได้ทันก็รอดไป บางรายปรับตัวไม่ทันก็จะอาการหนัก<br/><br/>เห็นได้จากการปิดกิจการของบริษัท โรงงานอุตสาหกรรม ที่ข้อมูลจากกระทรวงอุตสาหกรรมระบุว่า ตั้งแต่ต้นปีจนถึง 12 พ.ย.ที่ผ่านมา มีการยื่นขอปิดกิจการ 1,391 แห่ง โดยมีการเลิกจ้างงานไป 35,533 คน<br/><br/>แต่ในเวลาเดียวกันก็ยังมีการขอเปิดกิจการใหม่มากถึง 2,889 แห่ง หากเทียบกับการปิดกิจการ แล้วก็พบว่าอัตราการเปิดโรงงานใหม่กับการปิดกิจการนั้นสูงกว่าถึง 107%<br/><br/>กระทรวงอุตสาหกรรมยังรายงานอีกว่า เมื่อเทียบจำนวนแรงงานที่ถูกเลิกจ้างไปจากการปิดโรงงาน กับจำนวนการว่าจ้างแรงงานเพิ่ม จะพบว่ามีสูงถึง 84,704 คน และยังมีโรงงานอีกหลายแห่งที่ต้องการรับแรงงานเพิ่มเติมอีก</p>
      <figure>
        <img src="https://www.dailynews.co.th/admin/upload/20191117/news_ohxUwRzETH173551_533.jpg?v=20191118088?v=7841"/>
      </figure>
      <p>ไม่เพียงเท่านี้ยังมีการลงทุนใหม่จากการประกอบกิจการใหม่และการขยายกิจการโรงงานเดิม พบว่าในปี 62 มีเงินลงทุนเพิ่มเติมในกิจการโรงงานถึง 431,216 ล้านบาท สูงกว่าปีแล้วถึง 36.6%<br/><br/><i>ด้วยเหตุนี้!!!การเตรียมรับมือเศรษฐกิจปีหน้า จึงเป็นเรื่องสำคัญอย่างยิ่งของรัฐบาล เพราะอย่าลืมว่าคะแนนการแก้ไขปัญหาเศรษฐกิจของรัฐบาล ยังกู่ไม่กลับ ประชาชนไม่ปลื้ม</i><br/><br/>การมีอำนาจของรัฐบาล...หากไม่มองเป้าหมายมาที่ประชาชนคนไทย..แต่กลับไปมองที่ <b>“ผลประโยชน์”</b> เป็นหลัก เชื่อเถอะว่าไปไม่ไกลแน่<br/><br/>บรรดากูรู หลายค่าย ย้ำไว้ชัดเจนว่า ปีหน้า 63 เศรษฐกิจจะมีแนวโน้มที่ไม่ดี โดยเฉพาะในไตรมาสแรก และไตรมาส 2 ก่อนจะเริ่มฟื้นตัว แต่ในทางกลับกัน หากผ่านไตรมาส 2 ไปแล้ว เศรษฐกิจยังโงหัวไม่ขึ้น แล้วยังมีปัญหาจากการเมืองในประเทศเข้าร่วมด้วย<br/><br/><b>กูรูย้ำชัด ๆ เลยค่ะ...โอกาสการเข้าสู่ภาวะ “เศรษฐกิจถดถอย” จะมีให้เห็นแน่นอน แหม...ได้ยินได้ฟังแล้ว ข่าวร้ายชัด ๆ ใจจดใจจ่อกันแน่ ๆ คงได้แต่หวังว่า... รัฐบาลจะแสดงศักยภาพให้เศรษฐกิจเดินหน้าต่อได้ ไม่ใช่มัวแต่ “ฟัดกัน” เพื่อแย่งอำนาจ.</b><br/>.......................................<br/>คอลัมน์ : <mark><b>เศรษฐกิจจานร้อน</b></mark><br/>โดย<mark><b> “ช่อชมพู” </b></mark><br/>ขอบคุณภาพประกอบบางส่วนจาก Pixabay</p>
    </article>
  </body>
</html>