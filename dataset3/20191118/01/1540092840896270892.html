<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197707/kroatia-astynomikoi-pyrovolisan-metanastes-poy-pigan-na-perasoyn-ta-synora"/>
    <meta property="og:site_name" content="CNN.gr"/>
    <meta property="article:published_time" content="2019-11-18T01:11:33+00:00"/>
    <meta property="og:title" content="Κροατία: Αστυνομικοί πυροβόλησαν μετανάστες που πήγαν να περάσουν τα σύνορα"/>
    <meta property="og:description" content="Άνδρες της κροατικής αστυνομίας άνοιξαν πυρ εναντίον ομάδας μεταναστών που προσπαθούσε να περάσει στη γειτονική Σλοβενία αργά το βράδυ του Σαββάτου με..."/>
  </head>
  <body>
    <article>
      <h1>Κροατία: Αστυνομικοί πυροβόλησαν μετανάστες που πήγαν να περάσουν τα σύνορα</h1>
      <h2>Άνδρες της κροατικής αστυνομίας άνοιξαν πυρ εναντίον ομάδας μεταναστών που προσπαθούσε να περάσει στη γειτονική Σλοβενία αργά το βράδυ του Σαββάτου με αποτέλεσμα ένας άνδρας να τραυματιστεί βαριά, δήλωσαν αξιωματούχοι στη βόρεια πόλη Ριέκα, στις κροατικές ακτές στην Αδριατική.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 03:11 , 18 November 2019</p>
      <p>Ο υπουργός Εσωτερικών της Κροατίας Ντάβορ Μποζίνοβιτς ανέφερε μιλώντας σε δημοσιογράφους ότι οι μετανάστες πιστεύεται πως προσπαθούσαν να περάσουν στο έδαφος της Σλοβενίας. Δεν διευκρίνισε πόσα ήταν τα μέλη της ομάδας αυτής, ούτε ποιες είναι οι εθνικότητές τους.</p>
      <p>Η Κροατία αποτελεί τμήμα της οδού που παίρνουν πολλοί μετανάστες από τη Μέση Ανατολή και την Ασία στην προσπάθειά τους να φθάσουν σε πλούσια κράτη της δυτικής Ευρώπης. Πολλοί εισέρχονται στην κροατική επικράτεια παράτυπα.</p>
      <p>«<b>Αστυνομικοί απέτρεψαν τη διέλευση ομάδας που πιθανότητα ήθελε να φθάσει στη Σλοβενία</b>», ανέφερε ο Μποζίνοβιτς μιλώντας σε ΜΜΕ. Πρόσθεσε ότι ένας άνδρας τραυματίστηκε, πιθανόν όταν οι άνδρες της αστυνομίας έκαναν χρήση των υπηρεσιακών τους όπλων.</p>
      <h3>«Τραύματα από σφαίρες»</h3>
      <p>Γιατρός σε νοσοκομείο στη Ριέκα δήλωσε ότι ο άνδρας εισήχθη και νοσηλεύεται με τραύματα από σφαίρες.</p>
      <p>Σύμφωνα με τον ίδιο, ο άνθρωπος αυτός υπεβλήθη «<b>σε επείγουσα χειρουργική επέμβαση καθώς είχε υποστεί τραύματα από σφαίρες στον θώρακα και στο στομάχι</b>». «<b>Βρίσκεται στην εντατική</b>» και η κατάστασή του παρακολουθείται στενά, πάντως δεν πιστεύεται ότι «<b>απειλείται η ζωή του</b>» πλέον, συμπλήρωσε.</p>
      <p>
        <b>Ο Μποζίνοβιτς διαβεβαίωσε ότι θα διενεργηθεί έρευνα για το συμβάν, που εκτυλίχθηκε στην ορεινή περιοχή Γκόρσκι Κόταρ, κοντά στη Ριέκα, η οποία απέχει περίπου 20 χιλιόμετρα από τα σύνορα με τη Σλοβενία.</b>
      </p>
      <p>Η κυβέρνηση της Κροατίας, η οποία επιδιώκει να ενταχθεί στην περιοχή Σένγκεν, καλείται να πείσει τις Βρυξέλλες ότι είναι σε θέση να φυλάσσει αποτελεσματικά τα εξωτερικά σύνορα της Ευρωπαϊκής Ένωσης, κάτι που χαρακτηρίζεται νευραλγικής σημασίας μετά την κρίση των προσφύγων το 2015.</p>
      <p>Η κυβέρνηση της γειτονικής Βοσνίας — που ενεπλάκη στην κρίση από το 2018 και μετά — έχει κατηγορήσει επανειλημμένα τις κροατικές αρχές ότι επαναπροωθούν μετανάστες στο έδαφός της ακόμη κι όταν εντοπίζονται βαθιά στην κροατική επικράτεια.</p>
      <p>Πολλοί μετανάστες έχουν καταγγείλει επανειλημμένα κρούσματα αστυνομικής βαρβαρότητας στην Κροατία, κατηγορίες τις οποίες το Ζάγκρεμπ υποβαθμίζει.</p>
      <p>
        <i>ΑΠΕ</i>
      </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197708/ekloges-vretania-provadisma-14-stoys-syntiritikoys-dinei-nea-ereyna">Εκλογές Βρετανία: Προβάδισμα 14% στους Συντηρητικούς δίνει νέα έρευνα</a>
        </li>
        <li>
          <a href="https://www.cnn.gr/news/kosmos/story/197705/vretanika-mme-fiasko-i-synenteyxi-toy-prigkipa-antrioy-gia-tin-ypothesi-epstain">Βρετανικά ΜΜΕ: Φιάσκο η συνέντευξη του πρίγκιπα Άντριου για την υπόθεση Επστάιν</a>
        </li>
        <li>
          <a href="https://www.cnn.gr/news/kosmos/story/197700/hpa-h-syggnomi-toy-mploympergk-gia-tis-praktikes-tis-astynomias">ΗΠΑ: Η συγγνώμη του Μπλούμπεργκ για τις πρακτικές της αστυνομίας</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/1372/kroatia">ΚΡΟΑΤΙΑ</a>
        </li>
        <li>
          <a href="https://www.cnn.gr/eidhseis/tag/347/metanastes">ΜΕΤΑΝΑΣΤΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/17/197702/snapshot/AP_19321762960582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197679/snapshot/polytexneio-2019.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197696/snapshot/71250938_432640744046789_5047532449152630784_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197677/snapshot/17112019mpgada003.jpg"/>
      </figure>
    </article>
  </body>
</html>