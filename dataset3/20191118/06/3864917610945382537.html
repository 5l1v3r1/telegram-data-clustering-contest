<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2820023-dzonson-nezabarom-pisla-otruenna-skripaliv-zustricavsa-z-eksagentom-kdb-the-guardian.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T06:35:00+00:00"/>
    <meta property="og:title" content="Джонсон незабаром після отруєння Скрипалів зустрічався з ексагентом КДБ — The Guardian"/>
    <meta property="og:description" content="Прем'єр-міністр Великої Британії Борис Джонсон в 2018 році, незабаром після отруєння сім'ї Скрипалів, зустрічався на вечірці з колишнім агентом КДБ, нині бізнесменом Олександром Лебедєвим."/>
  </head>
  <body>
    <article>
      <h1>Джонсон незабаром після отруєння Скрипалів зустрічався з ексагентом КДБ — The Guardian</h1>
      <h2>Прем'єр-міністр Великої Британії Борис Джонсон в 2018 році, незабаром після отруєння сім'ї Скрипалів, зустрічався на вечірці з колишнім агентом КДБ, нині бізнесменом Олександром Лебедєвим.</h2>
      <address>
        <time datetime="2019-11-18T06:35:00+00:00">18 Nov 2019, 06:35</time>
      </address>
      <p>Про це повідомляє <a href="https://www.theguardian.com/media/2019/nov/17/boris-johnson-met-alexander-lebedev-without-security-after-nato-summit">The Guardian</a>.</p>
      <p>«Борис Джонсон зустрічався з колишнім агентом КДБ під час вельми сумнівної поїздки на вечірку через два дні після відвідування саміту НАТО на високому рівні, порядок денний якого бул зосереджений на Росії», - йдеться в повідомленні.</p>
      <p>Під колишнім агентом КДБ газета має на увазі російського мільярдера Олександра Лебедєва, нинішнього власника британських газет Independent та Evening Standard.</p>
      <p>Джонсон, який у 2018-му був міністром закордонних справ, зустрівся з Лебедєвим після саміту глав МЗС у Брюсселі, організованого після отруєння колишнього російського агента Сергія Скрипаля. Згідно з інформацією видання, після саміту Джонсон без особистої охорони відправився в Італію на вечірку Євгенія Лебедєва - сина Олександра Лебедєва.</p>
      <p>Про зустрічі стало відомо ще в липні 2019 року, однак Лебедєв-старший досі це заперечував. Тепер же представник бізнесмена визнав, що зустріч відбулася на вечірці: «Він (Олександр Лебедєв - ред.) часто їздить в Італію з сином. Він часто буває в Європі і за ці роки познайомився там практично з усіма друзями Євгенія. Так що в цій зустрічі немає нічого незвичайного».</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2816938-dzonsona-prosat-ogolositi-nadzvicajnij-stan-cerez-poveni-v-britanii.html">Джонсона просять оголосити надзвичайний стан через повені у Британії</a>
      </blockquote>
      <p>Як зазначає видання, невідомо, про що йшла мова і як довго тривала зустріч Лебедєва з Джонсоном. Коли журналісти попросили прояснити ситуацію, на Даунінг-стріт відмовилися від коментарів.</p>
      <p>Колишнього офіцера ГРУ Сергія Скрипаля та його доньку Юлію 5 березня 2018 року виявили в несвідомому стані в британському Солсбері і госпіталізували з отруєнням невідомою речовиною, яке згодом ідентифікували як нервово-паралітичний реагент «Новачок» російського походження.</p>
      <p>5 вересня прокуратура <a href="https://www.ukrinform.ru/tag-britania">Британії</a> назвала імена двох росіян, підозрюваних у спробі замаху на Скрипалів. Британська розвідка встановила, що підозрювані - «Олександр Петров» (справжнє ім'я Олександр Мишкін) і «Руслан Боширов» (справжнє ім'я Анатолій Чепіга) - є офіцерами ГРУ.</p>
    </article>
  </body>
</html>