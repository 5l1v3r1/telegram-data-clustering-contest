<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/18/naftogaz-zayavyv-pro-krytychnu-sytuatsiyu-z-opalennyam-elektrykoyu-i-vodopostachannyam-v-novomu-rozdoli/"/>
    <meta property="og:site_name" content="Рубрика"/>
    <meta property="article:published_time" content="2019-11-18T06:52:56+00:00"/>
    <meta property="og:title" content="Нафтогаз заявив про критичну ситуацію з опаленням, електрикою і водопостачанням в Новому Роздолі"/>
    <meta property="og:description" content="“Нафтогаз України” заявляє про критичну ситуацію в місті Новий Роздол на Львівщині, де відсутнє опалення, кілька районів міста залишилися без електрики, також під загрозою знаходиться постачання води в один із районів населеного пункту. “Ситуація на підприємстві і в місті критична. Люди досі без опалення, через надмірне навантаження на мережі електрики позбавлено багато районів. Під загрозою […]"/>
  </head>
  <body>
    <article>
      <h1>Нафтогаз заявив про критичну ситуацію з опаленням, електрикою і водопостачанням в Новому Роздолі</h1>
      <address><time datetime="2019-11-18T06:52:56+00:00">18 Nov 2019, 06:52</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/04/729_486_5a978bd218e0a-860x580-c-1.jpg"/>
      </figure>
      <p>
        <b>
          <b>“Нафтогаз України” заявляє про критичну ситуацію в місті Новий Роздол на Львівщині, де відсутнє опалення, кілька районів міста залишилися без електрики, також під загрозою знаходиться постачання води в один із районів населеного пункту.</b>
        </b>
      </p>
      <p>“Ситуація на підприємстві і в місті критична. Люди досі без опалення, через надмірне навантаження на мережі електрики позбавлено багато районів. Під загрозою постачання води в один із районів міста”, – йдеться в повідомленні на<a href="https://www.facebook.com/NaftogazUA/"> сторінці компанії.</a></p>
      <p>“Нафтогаз України” запросив працівників Новороздольської ТЕЦ, а також працівників, які звільнилися через невиплату заробітної плати попереднім керівником із травня 2019 року, на зустріч 18 листопада, о 9:00, в приміщенні ТЕЦ.</p>
      <p>“На зустрічі від Нафтогазу будуть радник першого заступника голови правління Нафтогазу Едуард Борисович Кругляк і керівник з технічного та технологічного забезпечення запуску ТЕЦ Володимир Григорович Пісний. Зараз ми працюємо не тільки над тим, щоб максимально швидко перевірити технічний стан інфраструктури і запустити ТЕЦ Нового Роздолу та Новояворівська, а й над тим, щоб повернути фахівців”.</p>
      <p>Також наголошується, що поліція охорони отримала інструкцію забезпечити доступ на цю зустріч запрошених працівників.</p>
      <p>“Ми розуміємо, що отримали в спадок від “Гарант Енерго М” не просто складний актив, а клубок проблем. Вдячні працівникам ТЕЦ, місцевим активістам, журналістам, депутатам, представникам міської влади, ЛОДА та прем’єр-міністру за бажання і готовність разом цю ситуацію довести до пуття”, – подякували в компанії.</p>
      <p>Раніше,<a href="https://rubryka.com/2019/11/14/goncharuk-hoche-peredaty-problemni-tets-dubnevychiv-v-upravlinnya-naftogazu/"> Гончарук передасть проблемні ТЕЦ Дубневичів в управління “Нафтогазу”.</a></p>
    </article>
  </body>
</html>