<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158725_1092.html"/>
    <meta property="og:site_name" content="Novsport"/>
    <meta property="article:published_time" content="2019-11-18T06:08:00+00:00"/>
    <meta property="og:title" content="Сензациите в пресата: Предлагат бек от Ботев Пд на ЦСКА"/>
    <meta property="og:description" content="Локо Пд се отказа от нигериеца, Херо задържа тримата мистериозни футболисти"/>
  </head>
  <body>
    <article>
      <h1>Сензациите в пресата: Предлагат бек от Ботев Пд на ЦСКА</h1>
      <address>
        <time datetime="2019-11-18T06:08:00+00:00">18 Nov 2019, 06:08</time>
      </address>
      <p>
        <i>Най-интересните теми от българската преса днес, 18 ноември:</i>
      </p>
      <p> </p>
      <p>
        <b>„Тема спорт”: Предлагат бек от Ботев Пд на ЦСКА</b>
      </p>
      <p> </p>
      <p>Доскорошен бранител на Ботев Пд е бил предложен на ЦСКА. Става въпрос за левия бек Еберт Кардосо, който разтрогна с канарчетата преди десетина дни. Той е на 26 г. и остана 10 месеца в Коматево. Еберт действа като краен защитник и крило и е доста пробивен състезател. Бразилецът се познава с всеки от сънародниците си на "Армията" - Бусато, Жеферсон, Евандро и Енрике. Той е бил съотборник с Жеферсон в академията на гранда Интернасионал, като и двамата са продукт на школата. За разлика от настоящия играч на ЦСКА обаче Еберт не успява да запише участие за представителния тим.</p>
      <p>Интересното е, че Кардосо е вариант за заместник именно на Жеферсон. Съществува вероятност левият бек да напусне "Армията" през зимата. Това би се случило, ако клубът получи адекватно предложение за правата му. Към него има интерес от Китай. Договорът на Жеферсон изтича в края на сезона и макар да заяви още през август, че иска да преподпише, това не е станало досега. Бразилецът е със статут на резерва след привличането на Мазику. В последно време влиза след почивката и действа като ляво крило. Представя се добре в по-предни позиции.</p>
      <p>Предложеният на ЦСКА Еберт няма много опит в професионалния футбол. След като не успява да пробие в Интернасионал, той преминава в нискоразредния бразилски Макае през 2016-а. В началото на 2018-а подписва с украинския елитен Стал Камянске, а на 31 януари тази година парафира с Ботев. Канарчетата го следяха дълго време и се опитваха на няколко пъти да подпишат контракт с Еберт, преди това да стане факт. Делата на бразилеца тогава движеше бившият скаут и играч на ЦСКА Иво Димов. Еберт беше титуляр за канарчетата и в двата полуфинала срещу армейците за купата през април тази година. В първата среща - 3:2 за Ботев в Коматево, той игра като ляв бек, а в реванша на "Армията" беше крило. Бразилецът се представи по-силно в офанзивната роля. ЦСКА може да го привлече само при положение че продаде Жеферсон.</p>
      <p> </p>
      <p>
        <b>„Тема спорт”: Локо Пд се отказа от нигериеца</b>
      </p>
      <p> </p>
      <p>Локомотив Пловдив няма да задържи нигерийския защитник, който дойде на проби. Бранителят Ече Диксън Идакво игра в контролата сьс Струмска слава. Той дори се отчете с гол. Въпреки това черно-белите няма да му предлагат договор. Спортният директор Георги Иванов-Гонзо u треньорът Бруно Акрапович са преценили, че Идакво е далеч от класата на Стивън Езе. Отделно, двамата продължават да таят надежда, че Езе ще преподпише до края на годината и няма да се наложи да бъде привличан негов заместник.</p>
      <p>Гонзо е бил категоричен, че Идакво засега не се вписва в концепцията на тима. Собственикът на клуба Христо Крушарски пък заяви, че всичко относно селекцията е оставил в ръцете на Гонзо и Акрапович. Бизнесменът изгледа контролата със Струмска слава (7:0) в компанията на Георги Иванов. Той разкри пред "Тема спорт", че продължава да търси инвеститори, които да му помагат с финансирането, а то до голяма степен е свързано с бъдещия строеж на "Лаута".</p>
      <p> </p>
      <p>
        <b>„Меридиан мач”: Херо задържа тримата мистериозни футболисти</b>
      </p>
      <p> </p>
      <p>Тримата мистериозни чужденци ще продължат да тренират с Берое още няколко дни. Футболистите, чиято самоличност се крие от клуба вече няколко дни, играха в контролата срещу Ботев (Гълъбово), но Димитър Димитров все още не е решил дали ще задържи някой от тях. До този момент се знае единствено, че двама от тях са французи, а третият е от арабски произход. Под Аязмото обаче не смеят дори да споменат и едно от имената им.</p>
      <p>От днес Берое започва подготовката си за гостуването на Дунав (Русе), а към отбора ще се присъединят Александър Цветков и Ибрахима Конте, които бяха в националните отбори на България и Гвинея.</p>
      <p> </p>
    </article>
  </body>
</html>