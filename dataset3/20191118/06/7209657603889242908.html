<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/fermo/cronaca/marco-renzi-morto-1.4892859"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-18T06:17:02+00:00"/>
    <meta property="og:title" content="Marco Renzi morto, malore fatale in auto per il noto medico"/>
    <meta property="og:description" content="Aveva 63 anni. Viveva e lavorava a Porto Sant’Elpidio dove era molto conosciuto e stimato"/>
  </head>
  <body>
    <article>
      <h1>Marco Renzi morto, malore fatale in auto per il noto medico</h1>
      <h2>Aveva 63 anni. Viveva e lavorava a Porto Sant’Elpidio dove era molto conosciuto e stimato</h2>
      <address><time datetime="2019-11-18T06:17:02+00:00">18 Nov 2019, 06:17</time> by <a rel="author">MARISA COLIBAZZI</a></address>
      <p>Porto Sant’Elpidio, 18 novembre 2019 -<b> </b><b>Si svolgeranno</b> domani pomeriggio, i funerali di <b>Marco Renzi, 63 anni, morto in seguito ad un malore</b> improvviso e fatale, accusato mentre stava percorrendo l’autostrada A14, all’altezza di Tortoreto Lido. <b>Noto medico di famiglia e dermatologo</b>, Marco Renzi era molto conosciuto in città e la notizia della sua improvvisa scomparsa ha gettato nello sconforto più totale la sua famiglia, i parenti ma anche i tanti amici e i pazienti che apprezzavano le sue doti di professionista.</p>
      <p><b>Tutto</b> <b>è accaduto</b> nel volgere di pochissimo tempo: erano circa<b> le 18 di sabato</b>, Renzi stava viaggiando insieme al fratello minore, Alessandro. I due stavano ritornando a casa, quando il dottore ha accusato un malore. L’auto si è fermata nel vicino autogrill.<br/>Il fratello ha subito allertato i soccorsi e sul posto, sono giunti i sanitari del 118, ma le pratiche di rianimazione, purtroppo, si sono rivelate inutili.</p>
      <p><b>La salma</b> è stata trasportata all’obitorio dell’ospedale di Sant’Omero da dove muoverà,<b> domani mattina, per raggiungere la chiesa della Santissima Annunziata </b>a Porto Sant’Elpidio, dove alle ore 15, saranno celebrati i funerali.</p>
      <p><b>Tantissime</b> le espressioni di cordoglio per la scomparsa di un professionista (aveva lo studio in pieno centro città) ma, soprattutto, di un uomo molto stimato e benvoluto.<br/>Renzi lascia la moglie Maria Cristina e i fratelli Fabio ed Alessandro.<br/>Le offerte raccolte durante le esequie saranno destinate a Medici senza Frontiere.<br/><br/>© RIPRODUZIONE RISERVATA</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>