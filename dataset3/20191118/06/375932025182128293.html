<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/kereskedelem/az-eletunk-reszeve-valt-a-black-friday-2-1874697/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T06:15:00+00:00"/>
    <meta property="og:title" content="Az életünk részévé vált a Black Friday"/>
    <meta property="og:description" content="Már nem egy nap, hanem majd egy egész hónap telik el a Black Friday jegyében."/>
  </head>
  <body>
    <article>
      <h6 class="kicker">Van olyan vásárló, aki nyolcmillió forintból az egész lakását a fekete pénteken rendezte be</h6>
      <h1>Az életünk részévé vált a Black Friday</h1>
      <address><time datetime="2019-11-18T06:15:00+00:00">18 Nov 2019, 06:15</time> by <a rel="author">Gyöngyösi Balázs</a></address>
      <h4>Már nem egy nap, hanem majd egy egész hónap telik el a Black Friday jegyében, a műszaki cikkek iránti hagyományosan erős kereslettel pedig immár a lakberendezési termékek népszerűsége is felveszi a versenyt.</h4>
      <p>Csaknem fél évszázados amerikai hagyomány a hálaadást követő fekete péntek (Black Friday), a vásárlás ünnepe, amelyre nagy leárazásokkal készülnek a kereskedők. Magyarországra 2012-ben tört be az őrület, a háztartási gépektől a kozmetikumokig ilyenkor akár 70-80 százalékos kedvezménnyel is meg lehet kapni a különféle árucikkeket. Bár a Black Friday az idén hivatalosan november 29-re esik, az esemény már rég nem egyetlen napról vagy egy hétvégéről szól, hanem három héten keresztül zajlik. Kis túlzással egész novemberben jókora kedvezmények mellett lehet válogatni a bevásárlóközpontok és webáruházak árukészletéből, világszerte ez az időszak egyúttal a karácsonyi szezon kezdete a kereskedelemben.</p>
      <figure>
        <img src="https://www.vg.hu/wp-content/uploads/2019/11/felsomti-6.jpg"/>
        <figcaption>Forrás: MTI / Balázs Attila</figcaption>
      </figure>
      <p>Magyar sajátosság, hogy a vevők az akciós napon hajlandók az eredetileg megvásárolni kívánt terméknél drágábbat is megvenni, ha arra a készülékre nagyobb mértékű kedvezmény van, mint az olcsóbbra. A hazai e-kereskedelem meghatározó szereplői közül az Extreme Digital nyitotta a sort múlt pénteken. A társaság úgy összegzett a Világgazdaság megkeresésére, hogy ebben az évben a legnagyobb bevételeket a szárítógépek és a játékkonzolok generálták, az értékesített darabszám alapján azonban idén a barkácstermékek – különösen az akkumulátoros csavarhúzók, a szén-monoxid-érzékelők, a lombfújók és a magasnyomású mosók – voltak a legnépszerűbbek. Érdekesség, hogy egy vásárló mintegy nyolcmillió forintért rendelt egy nagyobb lakás teljes berendezéséhez szükséges cikkeket, a többi közt konyhai gépeket, tévéket, számítógépet és egy komplett házimozi-rendszert.</p>
      <p>A reggel fél hat és éjfél között zajló Black Fridayen a tavalyi fekete pénteki forgalmat az idén már este fél nyolcra teljesítette az Extreme Digital, de éjfélig még nagyszámú rendelés futott be. Az utolsó órákban a nagy képernyős plazmatévék fogytak a legnagyobb mennyiségben, de zajszűrős fejhallgató és okostelefon is került a legkeresettebb termékek közé.</p>
      <p>
        <i>A <a href="https://www.vg.hu/vilaggazdasag/vilaggazdasag-magyar-gazdasag/az-eletunk-reszeve-valt-a-black-friday-1872663/">teljes cikk</a> a Világgazdaság hétfői számában olvasható</i>
      </p>
    </article>
  </body>
</html>