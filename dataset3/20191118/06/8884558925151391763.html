<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/spet-zelena-luc-za-radarje-na-italijanskih-avtoces"/>
    <meta property="og:site_name" content="Primorske novice"/>
    <meta property="article:published_time" content="2019-11-18T06:01:00+00:00"/>
    <meta property="og:title" content="Spet zelena luč za radarje na italijanskih avtocestah"/>
    <meta property="og:description" content="Na avtocestah v Furlaniji Julijski krajini bodo ponovno začeli delati merilniki hitrosti, ki so jih pred časom ugasnili zaradi spora o patentu. Vozniki bodo morali tako spet bolj dosledno upoštevati omejitve hitrosti, če ne želijo dobiti poštne pošiljke s kaznimi."/>
  </head>
  <body>
    <article>
      <h1>Spet zelena luč za radarje na italijanskih avtocestah</h1>
      <address><time datetime="2019-11-18T06:01:00+00:00">18 Nov 2019, 06:01</time> by <a rel="author">Sijan Pretnar</a></address>
      <p>
        <b>Na avtocestah v Furlaniji Julijski krajini bodo ponovno začeli delati merilniki hitrosti, ki so jih pred časom ugasnili zaradi spora o patentu. Vozniki bodo morali tako spet bolj dosledno upoštevati omejitve hitrosti, če ne želijo dobiti poštne pošiljke s kaznimi.</b>
      </p>
      <figure>
        <img src="https://static.primorske.si/foto/highres/kronika/720111_265-portale_tutor.jpg"/>
        <figcaption>O začetku ponovnega delovanja radarjev bo odločila generalna uprava prometnih policistov v Rimu. Foto: ARHIV AUTOVIE VENETE</figcaption>
      </figure>
      <p><b>FURLANIJA JULIJSKA KRAJINA</b> &gt; Sistem je primerljiv s sekcijskim merjenjem hitrosti na slovenski avtocesti, napoved o tem, da bo sistem ponovno začel delovati, pa je pomembna tudi za slovenske voznike, ki se odpravljalo v te kraje po nakupih in drugih opravkih. Avtocestna družba Autovie venete je po poročanju Primorskega dnevnika policiji predala testirane merilne naprave in sporočila, kje bodo merilniki hitrosti delovali med Trstom in Benetkami.</p>
      <p>Merilniki hitrosti so prestali test zanesljivosti, zato bodo lahko ponovno začeli delovati. Na avtocesti med Trstom in Benetkami sta naprave testirali družbi Autovie Venete in Autostrade Tech, ki sta nato naprave predali prometni policiji. O tem, kdaj bodo merilniki začeli delovati, bo odločila generalna uprava prometne policije v Rimu.</p>
      <p>Na avtocestah A3, A23 in A28 bo delovalo enajst merilnikov hitrosti, postavljeni bodo na odseki San Stino di Livenza-San Dona di Piave v smeri proti Benetkam, v obratni smeri pa na odsekih Cessalto-San Stino di Livenza-Portogruaro in Vilesse-Redipuglia. Hitrost bodo merili tudi na odseku Azzano Decimo-Vilotta proti Portogruaru in med izhodom Videm jug in razcepom pri Palmanovi.</p>
      <p>Italijansko vrhovno sodišče je po sporu glede patenta odločilo, da merilniki hitrosti lahko delujejo, saj pri njihovi postavitvi niso kršili zakona o intelektualni lastnini. Naprave niso delovale od aprila lani, zato so jih morali ponovno preveriti in testirati. Naprave delujejo tudi v slabih vremenskih razmerah (megli, dežju), zabeležijo pa uro, registrsko tablico, tip vozila in povprečno hitrost, ki tako pokaže, ali je voznik upošteval omejitve. Ko so merilniki delovali, se je na avtocestah hitrost zmanjšala, manj pa naj bi bilo tudi nesreč.</p>
    </article>
  </body>
</html>