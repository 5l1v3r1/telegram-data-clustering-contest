<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/anaptyxiako-programma-aytodioikisi-a-113500.html"/>
    <meta property="og:site_name" content="Epoli.gr"/>
    <meta property="article:published_time" content="2019-11-18T06:32:00+00:00"/>
    <meta property="og:title" content="“ΝΕΟ ΑΝΑΠΤΥΞΙΑΚΟ ΠΡΟΓΡΑΜΜΑ για την Αυτοδιοίκηση”"/>
    <meta property="og:description" content="Στον απογαλακτισμό - δυνατότητα είσπραξης πόρων, παραχώρηση αρμοδιοτήτων, σαφής διάκριση αρμοδιοτήτων - της Τοπικής Αυτοδιοίκησης και των δύο Βαθμών από το κεντρικό Κράτος, «για μία Αυτοδιοίκηση ισχυρή διοικητικά και οικονομικά και ανεξάρτητη» - όπως επί λέξει λέει - αναφέρεται, κυριότερα, στη μεγάλη συνέντευξή του στο ΠΟΛΗ + ΠΟΛΙΤΙΚΗ και το epoli.gr ο Υπουργός Εσωτερικών, κ. Τάκης Θεοδωρικάκος."/>
  </head>
  <body>
    <article>
      <h1>“ΝΕΟ ΑΝΑΠΤΥΞΙΑΚΟ ΠΡΟΓΡΑΜΜΑ για την Αυτοδιοίκηση”</h1>
      <address>
        <time datetime="2019-11-18T06:32:00+00:00">18 Nov 2019, 06:32</time>
      </address>
      <p>
        <b>ΤΑΚΗΣ ΘΕΟΔΩΡΙΚΑΚΟΣ<br/>ΥΠΟΥΡΓΟΣ ΕΣΩΤΕΡΙΚΩΝ</b>
      </p>
      <p><b>Σ</b>τον απογαλακτισμό - δυνατότητα είσπραξης πόρων, παραχώρηση αρμοδιοτήτων, σαφής διάκριση αρμοδιοτήτων - της Τοπικής Αυτοδιοίκησης και των δύο Βαθμών από το κεντρικό Κράτος, «για μία Αυτοδιοίκηση ισχυρή διοικητικά και οικονομικά και ανεξάρτητη» - όπως επί λέξει λέει - αναφέρεται, κυριότερα, στη μεγάλη συνέντευξή του στο <b>ΠΟΛΗ + ΠΟΛΙΤΙΚΗ</b> και το <b>epoli.gr</b> ο <b>Υπουργός Εσωτερικών, κ. Τάκης Θεοδωρικάκος</b>.</p>
      <p>Ο Υπουργός Εσωτερικών, στη συνέντευξή του, ωστόσο, δεν “αφήνει εκτός” και τους εργαζομένους στους Δήμους και στο Δημόσιο, στους οποίους και “λέει”: «Το έχω πει και το επαναλαμβάνω σε κάθε ευκαιρία. Δεν υπάρχει σχέδιο απολύσεων στο δημόσιο από την πλευρά της Κυβέρνησης. Έχουμε το θάρρος και αν υπήρχε κάτι τέτοιο στο μυαλό μας θα το λέγαμε ευθέως».</p>
      <p>Τέλος, το ζήτημα της διαχείρισης των απορριμμάτων και… οι νέοι και η ΜΕΓΑΛΗ είδηση για τους Δημάρχους και τους Περιφερειάρχες, συμπληρώνουν την ενδιαφέρουσα πραγματικά συνέντευξη…</p>
      <p><b>Η </b> Σ Υ Ν Ε Ν Τ Ε Υ Ξ Η </p>
      <figure>
        <img src="https://www.epoli.gr/content/data/multimedia/images/augoustos_2018/augoustos_2018/KT_PP_TT16.jpg"/>
      </figure>
      <p><b>Κ</b>ύριε Υπουργέ, αναπτυξιακός νόμος με προβλέψεις για την Τοπική Αυτοδιοίκηση και τους εργαζομένους σ’ αυτή. Ποιοι οι λόγοι - σκοπός που τις εισάγατε;</p>
      <p><b>«</b>Από την αρχή της θητείας μας, ξεκινώντας από το νόμο που διασφαλίσαμε την κυβερνησιμότητα στους Δήμους, αλλά και με μια σειρά διατάξεων που προσθέτουμε κατά διαστήματα σε διάφορα νομοσχέδια, στοχεύουμε στο να κάνουμε την Αυτοδιοίκηση πιο ανεξάρτητη και πιο ισχυρή. Θέλουμε μια Αυτοδιοίκηση που δεν είναι όργανο κομματικών μηχανισμών. Στην πορεία θα θωρακίσουμε την Αυτοδιοίκηση όχι μόνο με αρμοδιότητες, αλλά και με πόρους και προσωπικό, για να μπορέσει να διαδραματίσει το ρόλο που της αξίζει στη νέα Ελλάδα που θέλουμε να δημιουργήσουμε. Γιατί θέλουμε μια Αυτοδιοίκηση που θα αποτελεί το βασικό πυλώνα της ανάπτυξης για κάθε τόπο και δεν θα άγεται και θα φέρεται από τον ομφάλιο ρόλο της εκάστοτε κυβερνητικής πλειοψηφίας.<b>»</b></p>
      <p><b>«</b>Με το Άρθρο 178 η Αυτοδιοίκηση αποφασίζει η ίδια για τα του “οίκου” της<b>»</b></p>
      <p><b>Ά</b>ρθρο 177 παρ.1 περ.1γ και παρ.2 περ.2β και ισχυρή αναγνώριση επαναλαμβανόμενων και διαδοχικών σχέσεων εργασίας ορισμένου χρόνου, με τις οποίες καλύπτονται πάγιες και διαρκείς ανάγκες των Ο.Τ.Α., ως ενιαίων σχέσεων εξαρτημένης εργασίας αορίστου χρόνου από τη μία, και περιβόητο Άρθρο 178 - με τις γνωστές προκληθείσες αντιδράσεις από την άλλη. Τελικά τι ισχύει; Ενδυνάμωση Δήμων και Περιφερειών με μόνιμο, δημόσιο προσωπικό ή “παράδοση” ανταποδοτικών υπηρεσιών αυτών σε ιδιώτες;</p>
      <p><b>«</b>Με τη μεταρρύθμιση που κάναμε, δώσαμε τη δυνατότητα στην πλειοψηφία κάθε Δημοτικού Συμβουλίου - και όχι απλά στον Δήμαρχο - να πάρει αποφάσεις με βάση την απλή λογική. Και τι λέει η λογική; Ότι αν μια περιοχή, επί παραδείγματι τουριστική, το Καλοκαίρι που έχει διπλάσιο ή και τριπλάσιο πληθυσμό αντιμετωπίζει πρόβλημα στην αποκομιδή των απορριμμάτων, να μπορεί παράλληλα να κάνει και μια σύμβαση με κάποιον ιδιώτη για να παραμένει η πόλη, το νησί, γενικότερα η περιοχή, καθαρή. Πού είναι το παράλογο και ποιοι απειλούνται από μια τέτοια απόφαση. Πέρυσι το Καλοκαίρι το ζήσαμε στην Κέρκυρα και σε άλλες τουριστικές περιοχές. Ο Δήμαρχος δεν είχε το απαιτούμενο προσωπικό στην καθαριότητα για να κάνει αποκομιδή απορριμμάτων. Νομοθεσία ευέλικτη δεν υπήρχε για να κάνει σύμβαση με ιδιώτες. Κόντεψε να διασυρθεί διεθνώς η χώρα. Αυτό θέλουμε; Δεν πρέπει να περιφρουρήσουμε το τουριστικό μας προϊόν, που συμβάλλει με τόσο δυναμισμό στο ΑΕΠ; Η θέση μου στο ζήτημα αυτό είναι ξεκάθαρη: Στον νόμο του Υπουργείου Ανάπτυξης, στο άρθρο 178, περάσαμε μια σημαντική μεταρρύθμιση για τη χώρα μας. Πλέον, με τη ρύθμιση που φέραμε, η απόφαση για το αν ένας δήμος θα κάνει σύμβαση με ιδιώτες για την παροχή υπηρεσιών όπως η καθαριότητα και η συντήρηση πρασίνου και ηλεκτροφωτισμού, ανήκει αποκλειστικά στους εκλεγμένους αντιπροσώπους του. Σε εκείνους που οι δημότες εμπιστεύθηκαν με την ψήφο τους. Στο Δημοτικό Συμβούλιο, το οποίο θα αποφασίσει ό,τι συμφέρει τον κάθε Δήμο.</p>
      <p>Κανείς εργαζόμενος δεν πρέπει να ανησυχεί, γιατί κανενός η θέση δεν απειλείται.</p>
      <p>Θέλουμε ισχυρή και κυρίαρχη Αυτοδιοίκηση και το άρθρο 178 της δίνει τη δυνατότητα να αποφασίζει η ίδια για τα του οίκου της, σε μείζονα ζητήματα, όπως είναι η καθαριότητα, και η ασφάλεια των δημοτών, γιατί όπου υπάρχει φως μειώνεται και η παραβατικότητα.</p>
      <p>Θέλουμε καθαρές, όμορφες και ασφαλείς πόλεις. Και τους δίνουμε τη δυνατότητα να πάρουν αποφάσεις προς αυτήν την κατεύθυνση, ακόμα και αν οι υπηρεσίες του Δήμου δεν επαρκούν. Όλα αυτά είναι απλά, λογικά, αυτονόητα. Και δεν μπορούμε να λέμε ότι θέλουμε κυρίαρχη Αυτοδιοίκηση, όταν της στερούμε το δικαίωμα να πάρει αποφάσεις, ακόμα για τόσο απλά, αλλά ζωτικής σημασίας ζητήματα, που αφορούν στην εικόνα, στην καθημερινότητα αλλά και στην ασφάλεια του δήμου και των δημοτών.<b>»</b></p>
      <p><b>«</b>Δεν υπάρχει σχέδιο απολύσεων στο Δημόσιο - Οι Δήμοι θα καλύψουν τα όποια πρόσθετα έξοδα στην Καθαριότητα<b>»</b></p>
      <p><b>Μ</b>ε εστίαση κυριότερα στην καθαριότητα, επανειλημμένα έχετε τονίσει πως δεν πρόκειται να υπάρξουν απολύσεις σε ανταποδοτικές υπηρεσίες Δήμων. 3Κ και 8.166 μόνιμες θέσεις, διατήρηση δικαστικά δικαιωμένων “παρατασιούχων”, “μικρή” 3K και ιδιώτες. Πώς θα κρατήσουν οικονομικά αυτά τα έξοδα οι Δήμοι;</p>
      <p><b>«</b>Το έχω πει και το επαναλαμβάνω σε κάθε ευκαιρία. Δεν υπάρχει σχέδιο απολύσεων στο δημόσιο από την πλευρά της Κυβέρνησης. Έχουμε το θάρρος και αν υπήρχε κάτι τέτοιο στο μυαλό μας θα το λέγαμε ευθέως.</p>
      <p>Όσον αφορά τις προσλήψεις της 3Κ και αυτής που αποκαλείται “μικρή 3Κ”, σας θυμίζω ότι είναι προσλήψεις που οι ίδιοι οι Δήμοι έχουν ζητήσει και ο αριθμός των προσλαμβανομένων σε κάθε δήμο έχει προκύψει σε σχέση με τις οικονομικές δυνατότητες κάθε δήμου να καλύψει τις ανάγκες που έχει.</p>
      <p>Το Υπουργείο Εσωτερικών σε αιτήματα των Δήμων ανταποκρίθηκε. Συνεπώς, οι ίδιοι οι Δήμοι που ζήτησαν τις συγκεκριμένες προσλήψεις έχουν υπολογίσει και πώς θα καλύψουν οικονομικά τα πρόσθετα έξοδα μισθοδοσίας τους.<b>»</b></p>
      <p><b>«</b>Μετά την ολοκλήρωση της 3Κ η προκήρυξη της “μικρής”<b>»</b></p>
      <p><b>“Μ</b>ικρή” 3K. Ποιος ο αριθμός των αιτημάτων από Δήμους; Πότε αναμένεται να ανακοινωθεί η προκήρυξη των θέσεων;</p>
      <p><b>«</b>Στόχος είναι το ΑΣΕΠ να ολοκληρώσει τις διαδικασίες της 3Κ σε πρώτη φάση πριν περάσουμε στην εξέταση της όποιας συμπληρωματικής προκήρυξης.</p>
      <p>Υπάρχουν αιτήματα για συμπληρωματική προκήρυξη από την πλευρά των δήμων, αφορά περίπου επί πλέον 1.000 άτομα, αλλά αυτό είναι κάτι που θα εξετάσουμε μετά την ολοκλήρωση της 3Κ.<b>»</b></p>
      <p><b>Π</b>αράταση για το επίδομα Βαρέων &amp; Ανθυγιεινών Επαγγελμάτων. Παράταση, που έχει προκαλέσει ανησυχία στους εργαζομένους των ΟΤΑ και κυρίως σε αυτούς της καθαριότητας, με δημοσιεύματα να κάνουν λόγο ακόμη και για περικοπή. Τι ισχύει;</p>
      <p><b>«</b>Αρμόδιο για την επεξεργασία και υποβολή πρότασης μεταρρύθμισης του καθεστώτος χορήγησης επιδόματος επικίνδυνης και ανθυγιεινής εργασίας για το σύνολο των ειδικοτήτων του δημόσιου τομέα είναι το Γενικό Λογιστήριο του Κράτους.</p>
      <p>Η αρμόδια Επιτροπή βρίσκεται σε φάση ανασυγκρότησης.</p>
      <p>Η επεξεργασία της πρότασης αναμένεται να διαρκέσει όλο το πρώτο εξάμηνο του 2020 προκειμένου να είναι εμπεριστατωμένη και τεκμηριωμένη.</p>
      <p>Προφανώς δεν μπορούμε να προβλέψουμε ποιο θα είναι το αποτέλεσμα της δουλειάς που γίνεται με σοβαρότητα στο ΓΛΚ.<b>»</b></p>
      <p><b>«</b>Παραχώρηση αρμοδιοτήτων και δυνατότητα είσπραξης πόρων από την Αυτοδιοίκηση<b>»</b></p>
      <p><b>Δ</b>ήμοι και Περιφέρειες χρόνια περιμένουν τη σαφή διάκριση αρμοδιοτήτων. Πότε το Υπουργείο θα είναι έτοιμο να προχωρήσει σε αυτή, τη μεγαλύτερη ενδεχόμενα μεταρρύθμιση; Θα συνδέεται και με παραχώρηση κεντρικών αρμοδιοτήτων; Αν ναι, ποιες θα είναι αυτές;</p>
      <p><b>«</b>Στόχος της κυβέρνησης του Κυριάκου Μητσοτάκη κι εμένα ως Υπουργού Εσωτερικών είναι να ενισχύσουμε την Αυτοδιοίκηση. Θέλουμε μια Αυτοδιοίκηση ισχυρή διοικητικά και οικονομικά και ανεξάρτητη. Για τον λόγο αυτό θα δώσουμε αρμοδιότητες και πόρους. Και αυτό δεν είναι ένα ακόμα σύνθημα μιας ακόμα κυβέρνησης. Όχι. Θα υπάρξει σύντομα παραχώρηση αρμοδιοτήτων από το κεντρικό Κράτος, καθώς και δυνατότητα είσπραξης πόρων.</p>
      <p>Πρέπει να καταλάβουμε ότι, για να είναι ανεξάρτητη η Αυτοδιοίκηση, πρέπει να είναι κυρίαρχη. Εποπτεία και έλεγχος πρέπει να υπάρχει από το κεντρικό Κράτος όχι όμως μόνιμη εξάρτηση. Άλλωστε ποιος μπορεί να ξέρει καλύτερα τα προβλήματα των τοπικών κοινωνιών από τους εκπροσώπους της Αυτοδιοίκησης; Αυτοί είναι πιο κοντά στις γειτονιές, στις τοπικές κοινωνίες. Και αυτούς που εμπιστεύθηκαν οι τοπικές κοινωνίες πρέπει να εμπιστευθεί και το κεντρικό Κράτος. Χρειάζεται όμως μια συνεργασία, ένας κεντρικός προγραμματισμός, ένα συνολικό αναπτυξιακό σχέδιο, που θα εφαρμόζεται προς όφελος του συνόλου των πολιτών.</p>
      <p>Με τις μέχρι τώρα παρεμβάσεις μας έχουμε αποδείξει ότι δεν διαχωρίζουμε τους Δήμους σε “γαλάζιους”, “πράσινους”, “κόκκινους” κ.λπ. Είναι ενάντια στη φιλοσοφία μας για την Τοπική Αυτοδιοίκηση, αλλά και ενάντια στη λογική, γιατί τα προβλήματα δεν έχουν χρώμα. Θα δώσουμε λοιπόν αρμοδιότητες στην Αυτοδιοίκηση με παράλληλο ξεκαθάρισμα αρμοδιοτήτων μεταξύ κεντρικού Κράτους, Περιφερειών και Δήμων, με ταυτόχρονη ενίσχυση όμως των ελεγκτικών μηχανισμών. Στόχος μας είναι η δημιουργία ενός μηχανισμού, που θα παράγει έργο για τον κάθε πολίτη και θα λειτουργεί προς όφελος όλων των πολιτών.<b>»</b></p>
      <p><b>«</b>Νέο αναπτυξιακό πρόγραμμα για την Αυτοδιοίκηση<b>»</b></p>
      <p><b>Α</b>νάπτυξη και έργα στους Δήμους. Ποιος ο σχεδιασμός του Υπουργείου Εσωτερικών προς αυτές τις κατευθύνσεις;</p>
      <p><b>«</b>Γνωρίζουμε καλά ότι, δεν μπορεί να υπάρξει οικονομική ανάπτυξη, αν δεν αγγίζει τις τοπικές κοινωνίες που εκφράζονται μέσω της Αυτοδιοίκησης. Πρέπει να υπάρχει συνολικό σχέδιο ανάπτυξης της χώρας, γιατί τα έργα στους Δήμους δρουν υποστηρικτικά κάθε αναπτυξιακής προσπάθειας, είτε αυτή προέρχεται από δημόσιο, είτε από ιδιωτικό φορέα. Συνεπώς, αυτό που προσπαθούμε είναι κάθε έργο να “κουμπώνει” με κάποιο άλλο μέσα σε ένα συνολικό εθνικό αναπτυξιακό σχέδιο. Για το λόγο αυτό, από το νέο έτος και μετά, το Υπουργείο Εσωτερικών προγραμματίζει να “τρέξει” ένα νέο αναπτυξιακό πρόγραμμα, έργων και παρεμβάσεων στην Αυτοδιοίκηση.</p>
      <p>Παράλληλα, σχεδιάζουμε ως Υπουργείο, έναν πιο δραστικό ρόλο στην εφαρμογή των αναπτυξιακών προγραμμάτων των Δήμων και των Περιφερειών. Και όλος αυτός ο σχεδιασμός εδράζεται στη φιλοσοφία της ΝΔ για ενίσχυση της Αυτοδιοίκησης, ώστε να καταστεί κυρίαρχη και ισχυρή.<b>»</b></p>
      <p><b>«</b>Η αγάπη για το περιβάλλον είναι στο DNA των νέων<b>»</b></p>
      <p><b>Δ</b>ιαχείριση αποβλήτων. Νέες Μονάδες μέσω ΣΔΙΤ, ανακύκλωση και καφέ κάδοι η λύση, όπως δήλωσε στη συνέντευξή του στα Π+Π και epoli.gr ο Υπουργός Περιβάλλοντος &amp; Ενέργειας Κωστής Χατζηδάκης. Ποια η συνδρομή του Υπουργείου Εσωτερικών προς αυτή την επιλογή;</p>
      <p><b>«</b>Το Υπουργείο Εσωτερικών δε μένει στα λόγια. Ξεκινά να κάνει πράξη την αποτελεσματική ανακύκλωση. Μη ξεχνάτε ότι μέχρι το τέλος του 2020 θα έπρεπε να ανακυκλώνουμε το 50% των απορριμμάτων που παράγουμε, ενώ σήμερα ανακυκλώνουμε μόλις το 18%.</p>
      <p>Από αρχές Δεκεμβρίου, ξεκινήσαμε ένα πιλοτικό πρόγραμμα για να επιταχύνουμε τις διαδικασίες ανακύκλωσης σε συνεργασία με την “Ανταποδοτική Ανακύκλωση” και τη συμμετοχή των Δήμων Νέας Σμύρνης και Καλλιθέας από την Αθήνα, Ναυπλίου, Ιωαννιτών και Άνδρου. Στο πρόγραμμα αυτό προσδοκώ να έχουν ενεργό ρόλο οι νέοι άνθρωποι, οι μαθητές, οι φοιτητές, που πρέπει να οδηγήσουν σε νεοτερικές συμπεριφορές τις οικογένειές τους. Η αγάπη για το περιβάλλον είναι βασικό χαρακτηριστικό στο νεανικό DNA.</p>
      <p>Μη ξεχνάμε ότι από την ανακύκλωση στην “πηγή” και ιδιαίτερα από το πρόγραμμα ανταποδοτικής ανακύκλωσης, κερδισμένοι βγαίνουν όλοι και κυρίως οι πολίτες που κάνουν την ανακύκλωση καθώς εισπράττουν χρήματα.<b>»</b></p>
      <p><b>«</b>Ένα πρώτο σημαντικό βήμα η συμφωνία για την ψήφο των Ελλήνων του Εξωτερικού<b>»</b></p>
      <p><b>Ο</b>λοκληρώνοντας τη συνέντευξη κ. Υπουργέ, ψήφος Ελλήνων του Εξωτερικού. Δύσκολο, αλλά εφικτό όπως αποδεικνύεται εγχείρημα. Πώς νιώθετε μετά τη συμφωνία στη Διακομματική Επιτροπή; Ποια η “επόμενη μέρα” της πρωτοβουλίας;</p>
      <p><b>«</b>Κάναμε ένα πρώτο σημαντικό βήμα. Η Συμφωνία της Διακομματικής Επιτροπής λύνει το πρόβλημα σε ένα βαθμό, αλλά όχι ριζικά όπως πρότεινε η ΝΔ. Δεν διαθέτουμε όμως 200 ψήφους στη Βουλή, όπως απαιτεί το Σύνταγμα. Η ΝΔ έχει μόνο 158. Άρα έπρεπε να συζητήσουμε μια συμβιβαστική λύση.</p>
      <p>Είχαμε να διαλέξουμε ανάμεσα στο να μη ψηφίζει κανείς και στο να πετύχουμε μια συμβιβαστική λύση. Προτιμήσαμε το δεύτερο, που θα διευκολύνει χιλιάδες συμπατριώτες μας να ψηφίσουν από τον τόπο κατοικίας τους.</p>
      <p>Η θέση μας για την επιστολική ψήφο και για να ψηφίζουν από τον τόπο κατοικίας τους όλοι οι εγγεγραμμένοι στους εκλογικούς καταλόγους δεν αλλάζει. Αλλά αυτό που πετύχαμε ήταν η συμβιβαστική λύση, που έχει τη δυνατότητα να συγκεντρώσει πέραν των 200 ψήφων στη Βουλή. Και στην πολιτική δεν μπορούμε να βαδίζουμε μόνο με τα “θέλω” αλλά να υπολογίζουμε και τα “πρέπει”. Ελπίζουμε ότι στο μέλλον θα διαμορφωθούν οι συνθήκες για να υλοποιηθούν πλήρως οι θέσεις της ΝΔ. Εκείνο, ωστόσο, που θέλω να διευκρινίσω είναι ότι, και εκείνοι που δεν πληρούν τις προϋποθέσεις που περιλαμβάνει η Συμφωνία της Διακομματικής, μπορούν να έλθουν στη χώρα μας να ψηφίσουν, γιατί κανείς δεν μπορεί να τους στερήσει το δικαίωμα ψήφου.<b>» </b>  </p>
      <p><b>Α</b>κολουθεί η συνέντευξη σε μορφή .pdf [ΠΟΛΗ + ΠΟΛΙΤΙΚΗ] </p>
      <p>
        <a href="https://www.epoli.gr/content/data/multimedia//files/pdf/KT_PP_T116.pdf">Η ΣΥΝΕΝΤΕΥΞΗ ΣΤΟ ΠΑΝΕΛΛΑΔΙΚΟ ΠΕΡΙΟΔΙΚΟ ΠΟΛΗ + ΠΟΛΙΤΙΚΗ | Προβολή/κατέβασμα <pic src="https://www.epoli.gr/img/sm_download.png" width="16"/></a>
      </p>
    </article>
  </body>
</html>