<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134738-jonas-valanciunas-nba-cempionu-ziedo-negaus.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-18T06:36:00+00:00"/>
    <meta property="og:title" content="Jonas Valančiūnas NBA čempionų žiedo negaus"/>
    <meta property="og:description" content="Jonas Valančiūnas negaus NBA čempionų žiedo, kurį praėjusį sezoną iškovojo buvusi lietuvio ekipa Toronto „Raptors“, rašo „Toronto sun“. NBA čempionai gali pasirinkti, ar čempionų žiedą skirti krepšininkams, kurie komandoje nebaigė sezono. Valančiūnas, Delonas Wrightas ir C.J. Milesas praėjusį sezoną buvo įtraukti į Marco Gasolio mainus ir paliko Torontą. Nė vienas iš jų NBA čempionų žiedo negaus. Valančiūnas pasaulio čempionate Kinijoje ..."/>
  </head>
  <body>
    <article>
      <h1>Jonas Valančiūnas NBA čempionų žiedo negaus</h1>
      <address>
        <time datetime="2019-11-18T06:36:00+00:00">18 Nov 2019, 06:36</time>
      </address>
      <p>Nuotr.: AFP-Scanpix</p>
      <figure>
        <a href="https://www.basketnews.lt/paveikslelis-204728-any1000x1000.jpg">
          <img src="https://www.basketnews.lt/paveikslelis-204728-any630x500.jpg"/>
        </a>
      </figure>
      <p>Nuotr. AFP-Scanpix</p>
      <p><a href="https://www.basketnews.lt/zaidejai/6504-jonas-valanciunas.html">Jonas Valančiūnas</a> negaus NBA čempionų žiedo, kurį praėjusį sezoną iškovojo buvusi lietuvio ekipa Toronto „Raptors“, rašo „Toronto sun“.</p>
      <p>NBA čempionai gali pasirinkti, ar čempionų žiedą skirti krepšininkams, kurie komandoje nebaigė sezono. Valančiūnas, Delonas Wrightas ir C.J. Milesas praėjusį sezoną buvo įtraukti į Marco Gasolio mainus ir paliko Torontą. Nė vienas iš jų NBA čempionų žiedo negaus.</p>
      <p>Valančiūnas pasaulio čempionate Kinijoje prisipažino, kad „Raptors“ įžaidėjas Kyle’as Lowry su juo susisiekė pasiteirauti dėl piršto dydžio, tad pats lietuvis manė, jog žiedą gaus. Su kitu buvusiu „Raptors“ žaidėju Wrightu dėl žiedo dydžio niekas nesusisiekė.</p>
      <p>„Tai jų sprendimas, jie priėmė tokį sprendimą. Viskas gerai. Dabar mąstau apie „Grizzlies“, – apie tai pasisakė Jonas Valančiūnas.</p>
      <figure>
        <iframe src="https://www.youtube.com/embed/Qr9mB1jasqE" width="630" height="354" data-service="Youtube" scrolling="no"/>
      </figure>
      <p>„Tai nelengvas sprendimas, – sakė „Raptors“ generalinis direktorius Bobby Websteris. – Manau, kad tai yra įprasta. Mes atlikome savo namų darbus, kalbėjomės su kitomis komandomis ir atrodo, kad buvo tik vienas scenarijus, kuomet komanda buvusiam žaidėjui pasiūlė gauti NBA žiedą. Tai buvo Andersonas Varejao iš „Golden State Warriors“, bet manau, kad tai buvo vienintelis atvejis. Aišku, dėl to nesijaučiame gerai, bet manau, kad taip jau yra šioje lygoje.“</p>
      <p>Komandos vadovo buvo paklausta, ar dėl Valančiūno nebuvo svarstoma atlikti išimtį, kadangi lietuvis komandos garbę gynė net 6,5 sezono. Lietuvis praėjusį sezoną „Raptors“ sudėtyje sužaidė 30 rungtynių.</p>
      <p>„Su Varejao buvo kitokia situacija, nes komanda jo turėjo atsisakyti dėl krepšininkų skaičiaus. Nemanau, kad „Warriors“ norėjo jį išmainyti. Apie tai kiek primiršau, bet manau, kad su juo buvo visai kitaip. Mes apie tai galvojome, bet svarbiausia tai, kas buvo aikštėje birželio 13-ąją. Taip ir apsisprendėme“, – sakė Websteris.</p>
      <p>Valančiūnas praėjusį sezoną su „Raptors“ apranga vidutiniškai pelnė po 12,8 taško, atkovojo po 7,2 kamuolio ir atliko po 1 rezultatyvų perdavimą. Lietuvis buvo išmainytas vasario pradžioje.</p>
      <h3>
        <a href="https://www.basketnews.lt/zaidejai/6504-jonas-valanciunas.html">Jonas Valančiūnas</a>
      </h3>
      <figure>
        <img src="https://www.basketnews.lt/paveikslelis-204070-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/337-lietuvos-rinktine.html">Lietuvos rinktinė</a><br/><a href="https://www.basketnews.lt/komandos/384-memphis-grizzlies.html">Memphis Grizzlies</a></li>
        <li>Pozicija: C</li>
        <li>Amžius: 27</li>
        <li>Ūgis: 211 cm</li>
        <li>Svoris: 116 kg</li>
        <li>Gimimo vieta: Utena, Lietuva</li>
      </ul>
      <h3>
        <a href="https://www.basketnews.lt/zaidejai/6504-jonas-valanciunas.html">Jonas Valančiūnas</a>
      </h3>
      <figure>
        <img src="https://www.basketnews.lt/paveikslelis-161333-any150x150.jpg"/>
      </figure>
      <figure>
        <img src="https://www.basketnews.lt/paveikslelis-204070-crop100x150.jpg"/>
      </figure>
      <ul>
        <li>MIN: 23.07</li>
        <li>PTS: 12.85 (58.82%)</li>
        <li>REB: 9.38</li>
        <li>AS: 1.85</li>
        <li>ST: 0.15</li>
        <li>BS: 0.69</li>
        <li>TO: 2.23</li>
        <li>GM: 13</li>
      </ul>
    </article>
  </body>
</html>