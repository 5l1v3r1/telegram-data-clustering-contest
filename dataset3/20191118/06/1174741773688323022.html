<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mambiznes.pl/wlasny-biznes/sztuczna-inteligencja-rewolucjonizuje-biznes-96006"/>
    <meta property="og:site_name" content="MamBiznes.pl"/>
    <meta property="article:published_time" content="2019-11-18T06:20:45+00:00"/>
    <meta property="og:title" content="Sztuczna inteligencja rewolucjonizuje biznes"/>
    <meta property="og:description" content="Sztuczna inteligencja będzie mieć kluczowe znaczenie dla biznesu w ciągu kolejnych 3–5 lat – podkreśla Emma Kendrew, specjalistka od AI w Accenture Technology UKI. Jak ocenia, w projektach związanych ze sztuczną inteligencją przoduje w tej chwili biznes w USA i Europie, ale gonią ich także Chiny. AI jest szeroko wykorzystywana we wszystkich branżach i w coraz większym stopniu wkracza też do codziennego życia. […]"/>
  </head>
  <body>
    <article>
      <h1>Sztuczna inteligencja rewolucjonizuje biznes</h1>
      <address>
        <time datetime="2019-11-18T06:20:45+00:00">18 Nov 2019, 06:20</time>
      </address>
      <h3>Sztuczna inteligencja będzie mieć kluczowe znaczenie dla biznesu w ciągu kolejnych 3–5 lat – podkreśla Emma Kendrew, specjalistka od AI w Accenture Technology UKI. Jak ocenia, w projektach związanych ze sztuczną inteligencją przoduje w tej chwili biznes w USA i Europie, ale gonią ich także Chiny. AI jest szeroko wykorzystywana we wszystkich branżach i w coraz większym stopniu wkracza też do codziennego życia. Dlatego firmy – zarówno duże, jak i małe i średnie – muszą uświadomić sobie kluczowe znaczenie tej technologii i innowacji dla swojej konkurencyjności.</h3>
      <figure>
        <img src="https://mambiznes.pl/wp-content/uploads/2019/11/accenture-kendrew-si-foto_1.jpg"/>
        <figcaption>Na zdjęciu Emma Kendrew; Fot. Newseria</figcaption>
      </figure>
      <p>– Znaczny wzrost zainteresowania sztuczną inteligencją można zauważyć na całym świecie. Rynki, które zajmują czołowe pozycje w tym zakresie, to USA i UE, ale również Chiny inwestują w AI znaczne środki – mówi agencji Newseria Biznes Emma Kendrew, Artificial Intelligence &amp; Intelligent Automation Lead, Accenture Technology w Wielkiej Brytanii i Irlandii. – Dopiero teraz dostrzegliśmy, że sztuczna inteligencja może zmienić nasze codzienne życie. Zarówno w Polsce, jak i innych częściach świata wiele osób ma kontakt z AI codziennie – za pośrednictwem smartfonów czy przy korzystaniu z wyszukiwarki Google, nawet nie zdając sobie z tego sprawy.</p>
      <p>Jak podkreśla, sztuczna inteligencja jest technologią, która będzie mieć kluczowe znaczenie dla biznesu i konsumentów na całym świecie w ciągu kolejnych 3–5 lat, lecz także w dalszej przyszłości. Już w tej chwili AI (ang. Artificial Intelligence) jest szeroko wykorzystywana w medycynie, finansach czy kancelariach prawnych.</p>
      <p>Bank JP Morgan Chase od dwóch lat wykorzystuje bazujące na AI oprogramowanie o nazwie COIN, które analizuje umowy kredytowe. Maszyna w ciągu kilku minut wykonuje zadanie, które wcześniej zajmowało prawnikom łącznie ok. 360 tys. godzin pracy rocznie. Z ubiegłorocznego badania SAS Accenture Applied Intelligence, Intela i Forbes Insights wynika natomiast, że 72 proc. organizacji na całym świecie prowadzi już projekty z zakresu AI.</p>
      <p>– Sztuczna inteligencja może się wydawać czymś tajemniczym, science fiction. Ta technologia bardzo się jednak rozwinęła w ciągu ostatnich kilku lat i teraz już jesteśmy w stanie ją wykorzystać w biznesie. Obserwujemy takie zjawiska, jak wirtualni agenci i inteligencja konwersacyjna. Jesteśmy również świadkami ogromnego wzrostu popularności inteligentnych głośników domowych, dzięki czemu firmy zyskują całkowicie nowy kanał kontaktu z klientami, mogą oferować nowe produkty i usługi. To zaledwie jeden z przykładów, jak AI stwarza nowe możliwości dla biznesu – mówi Emma Kendrew.</p>
      <p>Wirtualni asystenci są już w tej chwili coraz szerzej wykorzystywani m.in. w bankowości. W ubiegłym roku ING Bank Śląski udostępnił chatbota Mój Asystent, który odpowiada na pytania klientów, wykorzystując mechanizmy sztucznej inteligencji. Dell Technologies prognozuje z kolei, że do 2030 roku spersonalizowani, wirtualni asystenci działający w oparciu o AI upowszechnią się również w codziennym życiu (raport „The Next Era of Human-Machine Partnerships”).</p>
      <p>– Sztuczna inteligencja może też pomóc firmom w zróżnicowaniu swoich operacji. To swego rodzaju podróż w kierunku inteligentnych rozwiązań, aby firmy mogły w lepszy sposób wykorzystać dane i informacje o klientach, produktach lub rynkach. Dzięki AI mogą też podnieść status swoich pracowników, żeby ci mogli się zająć bardziej wartościowymi zadaniami – mówi Emma Kendrew.</p>
      <p>Jak podkreśla, w realiach cyfrowej gospodarki wszystkie firmy muszą uświadomić sobie kluczową rolę innowacji w ich działalności. Te nie są zarezerwowane tylko dla dużych podmiotów, które same kreują albo pozyskują innowacyjne rozwiązania we współpracy ze start-upami. Innowacje to też warunek konkurencyjności i utrzymania się na rynku dla MŚP.</p>
      <p>– Jesteśmy świadkami czwartej rewolucji przemysłowej, czyli połączenia technologii opartych na chmurze i zwiększonej mocy przetwarzania. Blockchain w kombinacji ze sztuczną inteligencją i rzeczywistością rozszerzoną dostarczą całkowicie nowe doświadczenia, produkty i usługi, których być może nie jesteśmy jeszcze w stanie sobie wyobrazić – mówi Emma Kendrew.</p>
      <p>Emma Kendrew jest wybitną specjalistką od rozwiązań związanych ze sztuczną inteligencją oraz automatyzacją, a także propagatorką aktywizacji kobiet w obszarze IT. W 2015 roku została wyróżniona w konkursie Management Today’s 35 Women Under 35. Do Polski przejechała w związku z wystąpieniem na konferencji Women in Tech Summit – największej w Europie konferencji dla kobiet w nowych technologiach odbywającej się w Warszawie 13–14 listopada.</p>
      <figure>
        <img src="https://mambiznes.pl/wp-content/uploads/2018/03/a1cfec20d6f0a0-thumb-500.gif"/>
      </figure>
    </article>
  </body>
</html>