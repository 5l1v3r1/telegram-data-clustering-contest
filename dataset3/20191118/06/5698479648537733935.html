<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/18/live-update-iran-protest-over-fuel-price-forth-day-schools-are-closed-in-several-cities"/>
    <meta property="og:site_name" content="euronews"/>
    <meta property="article:published_time" content="2019-11-18T06:23:35+00:00"/>
    <meta property="og:title" content="چهارمین روز ناآرامی‌های ایران؛ سپاه معترضان را تهدید کرد"/>
    <meta property="og:description" content="به گزارش رسانه‌های داخلی آموزشگاه‌های تحصیلی در بسیاری از شهرهای ایران روز دوشنبه نیز همچنان بسته خواهد بود و دانش آموزان برای سومین روز متوالی امکان حضور در کلاس‌های درس را نخواهند داشت."/>
  </head>
  <body>
    <article>
      <h1>چهارمین روز ناآرامی‌های ایران؛ سپاه معترضان را تهدید کرد</h1>
      <address><time datetime="2019-11-18T06:23:35+00:00">18 Nov 2019, 06:23</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/30/61/18/773x435_cmsv2_694050a0-df76-588b-8cf8-450233e9e56f-4306118.jpg"/>
      </figure>
      <p>اعتراض‌ها به افزایش بهای بنزین که ساعاتی پس از نیمه شب جمعه در پی اعلام ناگهانی مصوبه شورای عالی هماهنگی اقتصادی سران سه قوه آغاز شد روز دوشنبه نیز در چهارمین روز این ناآرامی ها در شهرهای مختلف ایران دنبال شد.</p>
      <p>با توجه به ادامه قطعی اینترنت در بسیاری از نقاط ایران خبرهای کاملی از نحوه اعتراض‌ها در روز دوشنبه در دست نیست اما بر اساس گزارش‌های پراکنده که توسط برخی منابع محلی به بیرون از ایران درز پیدا کرده بسیاری از شهرها از جمله کرج، شیراز، اصفهان، کرمانشاه، بوشهر، تبریز، اسلام شهر، ماهشهر، اهواز و نیز برخی نقاط تهران شامگاه یکشنبه صحنه تجمع‌های اعتراض آمیز و درگیری میان تظاهرکنندگان و ماموران امنیتی بود.</p>
      <figure>
        <iframe data-src="https://twitter.com/euronewses/status/1196287226188988417" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>شمار دقیق کشته شدگان در پی ناآرامی های دو روز گذشته در نقاط مختلف ایران هنوز به صورت رسمی اعلام نشده است اما بنا به آنچه در گزارش‌های ارسالی از سوی شاهدان محلی بر آن تاکید شده انتظار می رود تاکنون ده‌ها تن در جریان درگیری‌ها کشته و بیش از هزار نفر نیز بدست ماموران امنیتی دستگیر شده باشند.</p>
      <p>بنا به گزارش خبرگزاری های داخلی ایران از روز جمعه تاکنون ۴۰۰ نفر بازداشت شده اند. از این تعداد ۴۰ نفر در یزد، ۱۸۰ نفر در استان خوزستان و ۱۵۰ نفر در استان البرز دستگیر شدند.</p>
      <p>خبرگزاری ایرنا اعلام کرده است که در جریان ناآرامی های یکشنبه در بومهن دو نفر کشته و چهار تن نیز مجروح شده اند. پیشتر نیز کشته شدن یک نفر در شهر سیرجان به تایید مقامات امنیتی ایران رسیده بود.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/17/iran-parliament-backs-gasoline-price-increasing-by-gov">سومین روز اعتراضات به افزایش بهای بنزین؛ در ایران چه می‌گذرد؟</a>
        </li>
        <li>
          <a href="https://farsi.euronews.com/2019/11/17/iran-protest-fuel-price-usa-reaction-tehran-responds">واکنش ایران به حمایت پمپئو از اعتراضات: همین فرد گفته بود باید به مردم ایران گرسنگی داد</a>
        </li>
        <li>
          <a href="https://farsi.euronews.com/2019/11/17/the-breaker-are-not-so-much-iran-president-rouhani-said-feul-price-rising-protests">روحانی: تخریب‌کنندگان عددی نیستند</a>
        </li>
      </ul>
      <p>ادامه تحولات مرتبط با ناآرامی های پس از افزایش بهای بنزین در ایران را در این گزارش دنبال کنید.</p>
      <h3>دانشگاه صنعتی اصفهان تا روز شنبه تعطیل شد</h3>
      <p>روابط عمومی دانشگاه صنعتی اصفهان روز دوشنبه اعلام کرد که این دانشگاه روزهای سه شنبه و چهارشنبه تعطیل خواهد بود.</p>
      <p>به گزارش خبرگزاری مهر زمان آغاز مجدد فعالیت های آموزشی روز شنبه دوم آذر خواهد بود. کلاسهای درسی دانشگاه های صنعتی، دانشگاه‌های آزاد اسلامی واحد نجف آباد و خوراسگان روز دوشنبه نیز تعطیل بود.</p>
      <p>استان اصفهان از جمله استان هایی است که از روز جمعه صحنه حضور معترضان به افزایش قیمت بنزین بوده است.</p>
      <h3>دادگستری استان زنجان از بازداشت «۳۰ نفر» خبر داد</h3>
      <p>اسماعیل صادقی نیارکی، رئیس کل دادگستری استان زنجان روز دوشنبه از بازداشت «۳۰ نفر» از افرادی که وی آنها را «اغتشاشگر» نامید خبر داد.</p>
      <p>به گزارش خبرگزاری مهر رئیس کل دادگستری استان زنجان بازداشت شدگان را «عوامل دشمن» خواند. وی گفت: «تعدادی که قصد تحریک و به انحراف کشاندن مطالبات مردم را داشتند با هوشیاری مردم و نیروهای نظامی و امنیتی شناسایی و دستگیر شدند.»</p>
      <p>رئیس روابط عمومی دانشگاه زنجان از تعطیلی دانشگاه ها و مراکز آموزش عالی زنجان در روز سه شنبه به علت «بارش برف و برودت هوا» خبر داده است.</p>
      <h3>سپاه پاسداران: سه بسیجی در غرب استان تهران کشته شدند</h3>
      <p>سپاه پاسداران ایران روز دوشنبه اعلام کرد که سه فرد بسیجی و پاسدار در شهرستان های ملارد و بهارستان کشته شدند. به گزارش خبرگزاری فارس و بنا به اعلام «سپاه سیدالشهدا» در استان تهران یک فرد پاسدار و بک فرد بسیجی در شهرستان ملارد کشته شدند. نفر سوم که یک بسیجی بود نیز در شهرستان بهارستان کشته شد.</p>
      <p>بنا به همین گزارش هر سه نفر با سلاح سرد کشته شدند.</p>
      <h3>رئیس مرکز اورژانس تهران: ۴۵ آمبولانس پایتخت خسارت دید</h3>
      <p>پیمان صابریان، رئیس مرکز اورژانس تهران می گوید در جریان اعتراضات دو روز اخیر در پایتخت ۴۵ دستگاه آمبولانس خسارت دیدند.</p>
      <p>به گزارش خبرگزاری ایرنا رئیس مرکز اورژانس تهران افزود که ۱۵ تکنسین اورژانس نیز در این حوادث مصدوم شدند.</p>
      <p>جلال ملکی، سخنگوی سازمان آتش نشانی و خدمات ایمنی شهرداری تهران نیز اعلام کرد که طی دو روز گذشته «خودروهای آتش نشانی و همچنین آتش نشانان دچار خسارت شدند.»</p>
      <h3>نیروی انتظامی خوزستان: یک مامور در ماهشهر کشته شد</h3>
      <p>نیروی انتظامی استان خوزستان روز دوشنبه اعلام کرد که در جریان اعتراضات روزهای اخیر یکی از ماموران پلیس در بندر ماهشهر کشته شده است.</p>
      <p>به گزارش خبرگزاری مهر این مامور نیروی انتظامی در شهرک چمران شهرستان ماهشهر کشته شد. کریم زبیدی، معاون اجتماعی فرماندهی انتظامی استان خوزستان اعلام کرده است که دو مامور نیروی انتظامی نیز در شهرستان ماهشهر زخمی شده اند.</p>
      <h3>ساختمان آموزشی جهاد دانشگاهی شیراز در آتش سوخت</h3>
      <p>روابط عمومی جهاد دانشگاهی استان فارس روز دوشنبه اعلام کرد که یکی از ساختمان های آموزشی این نهاد در شهر شیراز روز یکشنبه در آتش سوخته است.</p>
      <p>به گزارش خبرگزاری ایسنا جهاد دانشگاهی استان فارس گفته است که «عده ای اغتشاشگر» این ساختمان را روز یکشنبه آتش زدند. بنا به همین گزارش در این آتش سوزی پنج طبقه ساختمان آموزشی جهاد دانشگاهی آسیب دید.</p>
      <h3>عفو بین الملل: گزارش هایی مبنی بر کشته شدن دهها معترض در ایران دریافت کرده ایم</h3>
      <p>سازمان عفو بین الملل روز دوشنبه اعلام کرد که گزارش هایی مبنی بر کشته شدن دهها نفر در ناآرامی های ایران دریافت کرده است. این نهاد مدافع حقوق بشر گفته است که از دریافت این گزارش ها که با مسدود شدن اینترنت در ایران همراه بوده «وحشت زده» شده است. عفو بین الملل اعلام کرده است که در مورد گزارش های دریافتی از ایران تحقیق خواهد کرد.</p>
      <p>این سازمان مدافع حقوق بشر اعلام کرده است که بنا به گزارش های دریافتی صدها نفر در اعتراضات ایران زخمی شده اند. عفو بین الملل افزوده است که بنا به گزارش های دریافتی بیش از هزار نفر از روز جمعه در ایران بازداشت شده اند.</p>
      <figure>
        <iframe data-src="https://twitter.com/euronewses/status/1196468883915497472" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>روز یکشنبه در بومهن ۲ نفر کشته و ۴ تن زخمی شدند</h3>
      <p>خبرگزاری ایرنا روز دوشنبه اعلام کرد که در جریان اعتراضات به افزایش قیمت بنزین در بومهن روز یکشنبه دو نفر کشته شدند. این خبرگزاری افزوده است که در جریان این درگیری ها چهار نفر نیز مجروح شدند.</p>
      <h3>شهردار اصفهان: حدود ۳۰ دستگاه اتوبوس شهر به طور کامل سوخت</h3>
      <p>قدرت الله نوروزی، شهردار اصفهان در مورد خسارات وارده به زیرساخت های شهری در جریان اعتراضات روزهای گذشته گفت: «حدود ۳۰ دستگاه اتوبوس شهر اصفهان به طور کامل در آتش سوخت، چراغ‌های راهنمایی و رانندگی و بسیاری از علائم نصب شده در شهر و نیز بسیاری از تابلوهای شهری به شدت آسیب دیدند.»</p>
      <p>به گزارش خبرگزاری ایلنا شهردار اصفهان در جلسه با مدیران و معاونان خود گفت: «زیرساخت‌های شهری، معابر و تاسیسات شهری اصفهان آسیب‌های زیادی دیده‌اند که با توجه به تحریم‌ها، جایگزینی و تامین بسیاری از خسارت‌های وارده دشوار و در مواردی غیرممکن است.»</p>
      <p>به گفته شهردار اصفهان در جریان اعترضات این شهر به ایستگاه های مترو نیز خساراتی وارد شده است. بنا به اعلام قدرت الله نوروزی فعالیت متروی اصفهان متوقف شده است.</p>
      <p>وی افزود: «قطعا بازسازی ایستگاه‌های مترو و اتوبوس‌ها زمان‌بر و دشوار خواهد بود و هزینه‌های زیادی را به شهر تحمیل می‌کند. بنابراین از مردم می‌خواهیم که از این اموال پاسداری کرده زیرا راه نقد و اعتراض آسیب زدن و تخریب اموال عمومی نیست.»</p>
      <h3>استانداری خوزستان تجمع اعتراض آمیز در بندر ماهشهر را تائید کرد</h3>
      <p>حبیب الله آصفی، معاون استانداری خوزستان درگیری و ناآرامی را در بندر ماهشهر را تائید کرد. وی در گفتگو با خبرگزاری ایلنا گفت: «دلیل تجمع و اعتراض مردم شهرک طالقانی در ماهشهر به دلیل افزایش قیمت بنزین است که از روزهای گذشته در برخی از شهرهای ایران شروع شد.»</p>
      <p>معاون استانداری خوزستان با این حال گزارش های منتشرشده در مورد کشته شدن شماری از معترضان در بندر ماهشهر تائید نکرد. او روز دوشنبه گفت: «درگیری در این شهرک از عصر امروز آغاز شده اما از تعداد کشته شدگان بی‌خبرم و آن را تایید نمی کنم.»</p>
      <p>وی افزود: «ممکن است در درگیری هر حادثه‌ای رخ دهد، اما من از جزئیات درگیری خبر ندارم.»</p>
      <h3>مدارس استان تهران روز سه شنبه تعطیل نیست</h3>
      <p>سخنگوی استانداری تهران روز دوشنبه اعلام کرد که هیچ یک از مدارس استان تهران روز سه شنبه تعطیل نیست.</p>
      <p>به گزارش خبرگزاری تسنیم سخنگوی استانداری تهران گفت: «هم اینک اخباری در شبکه‌های مجازی پخش شده است که مدارس تعطیل است که به هیچ عنوان این مسئله صحت ندارد.»</p>
      <figure>
        <iframe data-src="https://twitter.com/euronewses/status/1196449419731845120" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>عارف خواستار برگزاری جلسه «غیرعلنی» مجلس با حضور روحانی و رئیسی شد</h3>
      <p>محمدرضا عارف، نماینده تهران و رئیس فراکسیون امید مجلس روز دوشنبه در نامه ای به علی لاریجانی، رئیس مجلس خواستار برگزاری جلسه «غیر علنی» مجلس با حضور روسای قوای مجریه و قضائیه برای بررسی سهمیه بندی بنزین شد.</p>
      <p>به گزارش ایرنا فاطمه سعیدی سخنگوی فراکسیون امید گفت: «محمدرضا عارف در این نامه از علی لاریجانی درخواست کرده تا تعطیلی هفته آینده جلسات مجلس برای سرکشی نمایندگان به حوزه‌های انتخابیه را لغو کند تا نمایندگان در جلسه‌ای به بررسی موضوع افزایش قیمت بنزین بپردازند.»</p>
      <p>وی افزود: «عارف از رئیس مجلس درخواست کرده تا از روسای قوای مجریه و قضاییه برای حضور در مجلس دعوت شود تا درباره چگونگی اتخاذ تصمیم در خصوص سهمیه‌بندی و افزایش قیمت بنزین توضیح دهند.»</p>
      <h3>سخنگوی وزارت خارجه ایران: تنها چیزی که به آقای پمپئو نمی‌چسبد، اعلام حمایت از ملت ایران است</h3>
      <p>عباس موسوی، سخنگوی وزارت امور خارجه ایران روز دوشنبه در واکنش به حمایت مایک پمپئو، وزیر خارجه آمریکا از تظاهرات در داخل ایران گفت: «تنها چیزی که به آقای پمپئو نمی‌چسبد، اعلام حمایت از ملت ایران است.»</p>
      <p>سخنگوی وزارت امور خارجه ایران افزود: «ملت ایران ناملایمات بسیاری را پشت سرگذاشته است و از این مرحله نیز عبور کرده و مسائل داخلی خودش را حل و فصل خواهد کرد.»</p>
      <p>عباس موسوی با اشاره به تحریم های آمریکا علیه ایران گفت: « اظهار همدردی با مردمی انجام می‌شود که تحت فشار تروریسم اقتصادی آمریکا قرار دارند و پیش از این نیز از زبان وزیر امور خارجه آمریکا به صراحت بیان شد که باید به مردم ایران گرسنگی داد تا تسلیم شوند.»</p>
      <h3>دبیر شورای هماهنگی بانک‌های لرستان: ۴۴ بانک در خرم‌آباد خسارت دیدند</h3>
      <p>بیژن بیرانوند، دبیر شورای هماهنگی بانک های لرستان می گوید «۴۴ شعب بانک در ناآرامی‌های چند روز گذشته سطح شهرستان خرم‌آباد خسارت دیدند.»</p>
      <p>دبیر شورای هماهنگی بانک‌های لرستان گفت: «در ناآرامی‌ روزهای گذشته در خرم‌آباد ۶۴ خودپرداز بین ۲۰ تا ۱۰۰ درصد تخریب شدند.»</p>
      <h3>وزیر ارتباطات ایران: قطع اینترنت ضررهای فراوانی برای مردم و نظام داشته و ‌دارد</h3>
      <p>محمد جواد آذری جهرمی، وزیر ارتباطات ایران در گفتگو با خبرگزاری ایسنا گفت: «قطع اینترنت ضررهای فراوانی برای مردم و نظام داشته و ‌دارد.»</p>
      <p>دسترسی به اینترنت در ایران از روز شنبه قطع شده است. وزیر ارتباطات ایران تاکنون واکنشی به قطع اینترنت نشان نداده بود. محمد جواد آذری جهرمی می گوید: «شورای امنیت کشور بزودی نسبت به صدور مجوز برقراری اینترنت در کشور اقدام خواهد کرد و ما هم پیگیر هستیم.»</p>
      <p>وی افزود: «چیزی به نام اینترنت ملی وجود خارجی ندارد، شبکه ملی اطلاعات به معنای قطع اینترنت نیست و قطع اینترنت به کارکردهای شبکه ملی اطلاعات ضربه میزند.»</p>
      <p>وزیر ارتباطات ایران گفت: «الان بهترین قاضی مردمند، هر چند از ناراحتی مردم از قطع بودن اینترنت و مشکلات آن اطلاع دارم و به خودم نیز در این چند روز اجازه استفاده از اینترنت را ندادم، اما مردم قضاوت کنند که آیا خدمات داخلی آنها بر شبکه ملی دچار اختلال شده است یا خیر. اگر زیرساخت شبکه ملی اطلاعات نبود خدمات ابری داخلی نداشتیم و بسیاری از زیرساخت‌های مهم دیگر امروز، شاید دو میلیون راننده تاکسی اینترنتی و مردم در عذابی بزرگ و مشکل بودند، بانکها مختل بودند و بسیاری مباحث دیگر.»</p>
      <figure>
        <iframe data-src="https://twitter.com/euronewses/status/1196428446043385856" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>نایب رئیس مجلس: هیچ سوال و استیضاحی از رییس جمهور و رییس مجلس تحویل هیات رییسه نشده است</h3>
      <p>عبدالرضا مصری، نایب رئیس مجلس شورای اسلامی ایران می گوید که هیچ سوال و استیضاحی از رییس جمهور یا رییس مجلس شورای اسلامی تحویل هیات رییسه مجلس داده نشده است. نایب رئیس مجلس ایران تاکید کرد که «مجلس شورای اسلامی با تمام وجود از مقام معظم رهبری پشتیبانی می‌کند.»</p>
      <p>عبدالرضا مصری گفت: «استیضاح آن چیزی است که رسما اعلام وصول می‌شود. پس تا چیزی هنوز محقق نشده حتی عنوان استیضاح هم غلط است. استیضاح کاری ندارد؛ یک برگه است که اگر کسی می‌خواست می‌توانست آن را تحویل هیات رییسه بدهد؛ در حالی که تاکنون هیچ سوال و استیضاحی از روسای جمهور و مجلس شورای اسلامی درباره افزایش قیمت بنزین به هیات رییسه ارائه نشده است.»</p>
      <p>نایب رئیس مجلس در مورد طرح پیشنهادی برخی نمایندگان برای توقف مصوبه اصلاح قیمت بنزین پیش از سخنان علی خامنه ای، رهبر ایران گفت: «من هم جزو امضاکنندگان بودم؛ ما می‌خواستیم قیمت بنزین به حالت قبل باز گردد؛ زیرا از مساله‌ی مهم‌تر اطلاع نداشتیم، اما بعد از فرمایشات ایشان و تاکید بر این‌که مملکت باید مقابل خارجی‌ها بایستد و خودمان مقابل هم نایستیم دیگر بحث‌مان این نیست، اما اگر قصور و کوتاهی شده باشد مجلس شورای اسلامی از جایگاه نظارتی سوال خواهد کرد.»</p>
      <h3>استاندار تهران: اوضاع تهران تحت کنترل است</h3>
      <p>انوشیروان محسنی بندپی، استاندار تهران روز دوشنبه گفت: «استان تهران در آرامش و امنیت است و با تدبیر مقام معظم رهبری صف مردم از اخلالگران جدا شد.»</p>
      <p>وی افزود: «عده ای به بهانه اعتراض اقدام به آتش سوزی و تخریب اموال عمومی کردند و روز اول علیه دولت و روز دوم علیه نظام شعار می دادند که این عده از مردم نبودند بلکه اخلالگرانی بودند که از خارج کشور دستور می گرفتند که اقدام به موقع مقام معظم رهبری تاثیر زیادی در کنترل این موضوع داشت و سبب شد همه گروه های مردمی جهت مدیریت اوضاع به کمک نیروهای نظامی و انتظامی بیایند.»</p>
      <p>استاندار تهران می گوید: «در شهر تهران مسئله خاصی را شاهد نبودیم در شرق و جنوب شرق استان نیز مشکلی بروز نکرد فقط در شهرستان های غربی مشکلاتی به وجود آمد که از افراد بومی نبودند و اکنون اوضاع تحت کنترل است و به این افراد اخطارهای لازم داده شده که شهر را ترک کنند.»</p>
      <p>انوشیروان محسنی بندپی افزود: «نظم و آرامش در استان تهران برقرار است همچنین دولت با شفافیت و صراحت این طرح را اعلام کرده و نهادهای نظارتی نیز بر هزینه کرد افزایش قیمت بنزین نظارت می کنند تا منافع آن به آحاد جامعه برسد.»</p>
      <h3>دستگیری ۱۵۰ نفر در استان البرز</h3>
      <p>روابط عمومی سپاه پاسداران در استان البرز اعلام کرد که این نهاد موفق به «شناسایی و دستگیری ۱۵۰ نفر از لیدرهای مخل امنیت» در این استان شده است. خبرگزاری ایرنا به نقل از روابط عمومی «سپاه امام حسن مجتبی» اعلام کرد که «برخی از این افراد اعتراف کردند که توسط افراد آموزش دیده در داخل و خارج از کشور اجیر شده و با دریافت مبالغی اقدام به آتش زدن و تخریب مراکز و اموال عمومی کردند.»</p>
      <h3>حمله به منزل و دفتر نماینده رهبر ایران در یزد</h3>
      <p>دفتر «نماینده ولی فقیه در استان یزد» اعلام کرد که یکشنبه شب (۲۶ آبان) گروهی به منزل و دفتر نماینده رهبر ایران در یزد حمله کردند. دفتر محمدرضا ناصری یزدی تاکید کرده است که گروهی از «اراذل و اوباش» قصد حمله به دفتر «نماینده ولی فقیه در استان یزد» را داشتند که این حمله با مداخله ماموران امنیتی «ناکام» مانده است.</p>
      <p>بنا به همین گزارش چهار نفر از مهاجمان دستگیر شدند و بقیه متواری شدند.</p>
      <figure>
        <iframe data-src="https://twitter.com/euronewses/status/1196385865360166912" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>دستگیری تعدادی از دانشجویان دانشگاه تهران</h3>
      <p>معاون دانشجویی دانشگاه تهران از دستگیری تعدادی دانشجو پس از تجمع اعتراض آمیز در محوطه بیرونی این دانشگاه خبر داده است.</p>
      <p>سعید حبیبا، معاون دانشجویی دانشگاه تهران در گفت‌وگو با ایسنا گفته است که تعدادی از دانشجویان معترض به حوادث اخیر و مشکلات روز جامعه که روز یکشنبه در بیرون از دانشگاه تجمع کرده بودند در پایان این تجمع اعتراض آمیز دستگیر شدند.</p>
      <p>معاون دانشجویی دانشگاه تهران با اعلام این خبر تصریح کرد که هنوز مشخص نیست چه سازمان یا نهادی اقدام به دستگیری دانشجویان معترض کرده اند.</p>
      <p>ایسنا در گزارش خود آورده است که سها مرتضایی، دانشجوی معترض به نتیجه مصاحبه دکتری که از حدود یک ماه پیش تحسن خود را مقابل کتابخانه مرکزی دانشگاه تهران آغاز کرده بود نیز یکی از بازداشت‌شدگان روز گذشته است.</p>
      <h3>محمد رضا باهنر: خبر سهمیه بندی و افزایش قیمت بنزین نباید از قبل اعلام می شد</h3>
      <p>محمد رضا باهنر روز دوشنبه در گفتگو با خبرآنلاین از مخفی ماندن خبر سهمیه بندی بنزین و اعلام یکباره آن دفاع کرد و یادآور شد که این طرح بنا به دلایل متعدد نباید از پیش اعلام می‌شد.</p>
      <p>عضو مجمع تشخیص مصلحت نظام در توجیه این ادعا تصریح کرد: «بعضی توقع دارند که این طرح می بایست از قبل به اطلاع مردم می‌رسید در حالی که اگر مردم از قبل در جریان امر قرار بگیرند و کمی فکر بکنند این خیلی ضرر دارد و خطرناک است.»</p>
      <p>وی از احتکار و یا خطرات ناشی از انبار بنزین به عنوان مضرات ناشی از اعلام زودهنگام اجرای این طرح یاد کرده است.</p>
      <p>آقای باهنر تاکید کرد تصمیم های کلان با این درجه از اهمیت باید از افکار عمومی مخفی بماند و تنها پنج نفر در کل پیش از اجرا از آن خبر داشته باشند.</p>
      <figure>
        <iframe data-src="https://twitter.com/euronewses/status/1196348150870507520" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>رئیسی با انتقاد از شیوه اجرای طرح افزایش قیمت بنزین: افکار عمومی باید از پیش آگاه می‌شد</h3>
      <p>ابراهیم رئیسی، رئیس قوه قضاییه ضمن قانونی خواندن طرح سهمیه بندی و افزایش قیمت بنزین نحوه و شیوه اجرای آن را مورد انتقاد قرار داد.</p>
      <p>رئیس قوه قضاییه در ادامه ضمن مرتبط دانستن اعتراض‌های مردمی با شیوه اجرای این طرح تاکید کرد: «ضرورت داشت افکار عمومی در این زمینه روشن شود. امروز هم ضرورت جدی وجود دارد که رسانه‌ها، اقتصاددانان، وزرای مربوطه، مسئولان اجرایی و مسئولان مطلع، از هر طریق ممکن ابعاد طرح را برای مردم تبیین کنند زیرا یکی از جلوه‌های مهم شفاف سازی همین است.»</p>
      <p>آقای رئیسی خود یکی از اعضای شورای عالی هماهنگی اقتصادی سران قوا است و طرح افزایش قیمت بنزین با تصویب در این شورا به ناگهان و در اقدامی از پیش اعلام نشده در ساعات پایانی جمعه شب گذشته رسانه‌ای شد.</p>
      <p>آقای رئیسی همچنین صف مردم را از «اشرار و اخلالگران» جدا دانسته و تصریح کرده است: «کسانی هم که از بیرون مرزها اقدام به تحریک افراد می کنند، نه از سستی بنیاد خود اطلاع دارند و نه از استحکام نظام جمهوری اسلامی.»</p>
      <figure>
        <iframe data-src="https://twitter.com/euronewses/status/1196388842384826368" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>علی مطهری: جایگاه مجلس در این ماجرا تنزل پیدا کرد</h3>
      <p>علی مطهری، نماینده مجلس شورای اسلامی در واکنش به افزایش قیمت بنزین و تبعات ناشی از آن با انتقاد از تصویب این طرح در شورای عالی هماهنگی اقتصادی سران قوا تاکید کرد که این شورا برای تصمیم گیری در چنین مسائل کلانی تشکیل نشده و مصوبه یاد شده جایگاه مجلس را که به اعتقاد وی باید تصمیم گیر اصلی در این موضوع باشد متزلزل کرده است.</p>
      <p>آقای مطهری همچنین حمایت علی خامنه ای رهبر ایران از این طرح را اقدامی «جوانمردانه و شجاعانه» توصیف و آن را با پذیرفتن مسئولیت قبول قطعنامه ۵۹۸ سازمان ملل متحد از سوی آیت الله خمینی مقایسه کرده است.</p>
      <p>نماینده مردم تهران در مجلس شورای اسلامی در ادامه یادآور شده است که: «رهبر انقلاب گرچه ممکن است به نحوه اجرای این تصمیم انتقاد داشته‌اند، اما به حمایت تمام قد از آن پرداختند و به بگومگوها و آشوب‌ها پایان دادند.»</p>
      <figure>
        <iframe data-src="https://twitter.com/euronewses/status/1196380669175304192" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>نماینده رهبر در استان فارس: اگر «اغتشاشات» مدیریت نشود به همراه بسیجیان به میدان می آیم</h3>
      <p>لطف الله دژکام، امام جمعه شیراز به مسئولان شورای تامین استان فارس هشدار داد در صورت عدم مدیریت ناآرامی‌های پس از افزایش قیمت بنزین خود شخصا به همراه اعضای نیروی مقاومت بسیج وارد میدان خواهد شد.</p>
      <p>به گزارش ایسنا، نماینده رهبر در استان فارس که روز دوشنبه در جمع روحانیون و بسیجیان استان سخن می‌گفت با اشاره به ادامه تحرکات معترضان که وی از آنها به عنوان «عده قلیل اغتشاشگران» یاد کرد این افراد را شیرازی و از اهالی استان فارس ندانست و بهترین راه برای «پیشبرد سامانمند مسائل امنیتی» را استفاده از ظرفیت بسیج توصیف کرد.</p>
      <p>امام جمعه شیراز در ادامه با تاکید بر آمادگی نیروی بسیج گفت: «ما انقلاب، دیانت، اسلامیت خود را حفظ خواهیم کرد، رضاخان با تمام قلدری‌اش نتوانست عمامه از سر آخوند بردارد، شما چه جایگاهی دارید که می‌گویید آخوند باید برود؛ هر آخوندی دزدی کند من و افراد انقلابی اولین دشمن او هستیم، بسیج و عاشقان نظام اسلامی هم دشمن او هستند؛ اما این‌که تابلوی بسیج را پایین می کشند، غلط می‌کنند، نمی‌نشینیم که هرکس هر کار دلش خواست بکند.»</p>
      <figure>
        <iframe data-src="https://twitter.com/euronewses/status/1196375608797941760" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>ربیعی: مشکل اینترنت تا فردا برطرف می شود</h3>
      <p>علی ربیعی روز دوشنبه در جریان یک نشست خبری که به طرح افزایش قیمت بنزین و ناآرامی‌های ناشی از اعلام آن اختصاص داشت از برطرف شدن محدودیت‌های دسترسی به شبکه اینترنت ظرف دو روز آینده خبر داد.</p>
      <p>سخنگوی دولت در این نشست خبری تاکید کرد که استان‌هایی که مشکل امنیتی ندارند ظرف امروز و فردا امکان دسترسی به اینترنت را خواهند داشت.</p>
      <p>این ادعا در حالی مطرح می‌شود که بر اساس گزارش نهادهای امنیتی در ایران بیش از صد شهر طی سه روز گذشته دستخوش ناآرامی‌های پس از افزایش قیمت بنزین بودند. دسترسی به اینترنت در اغلب نقاط ایران به دستور شورای عالی امنیت ملی محدود شده است.</p>
      <h3>تهدید سپاه پاسداران درباره برخورد قاطعانه با اقدامات مخل امنیت</h3>
      <p>سپاه پاسداران ایران در پی ناآرامی های پس از افزایش قیمت بنزین در شهرهای مختلف اعلام کرد که با «ادامه هرگونه ناامنی و اقدامات مخل آسایش و آرامش مردم» قاطعانه برخورد می کند.</p>
      <p>در این بیانیه با قدردانی از «تیزهوشی و بصیرت مردم در تشخیص و افشای نقشه شوم دشمن» تاکید شده است که با « ادامه هرگونه ناامنی و اقدامات مخل آرامش و آسایش مردم برخورد قاطعانه و انقلابی» خواهد شد.</p>
      <p>سپاه پاسداران در انتهای این بیانیه تاکید کرده است که «با درک عمیق نگرانی های مردم عزیز، همچنان به مانند حضور در همه حوادث و بلایای طبیعی و تلاش در امداد و خدمت رسانی و رفع مشکلات از صحنه زندگی عزت مندانه مردم، در تمامی مراحل» همراه آنان خواهند بود.</p>
      <figure>
        <iframe data-src="https://twitter.com/euronewses/status/1196369166451781632" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>علی ربیعی: رهبر با افزایش قیمت بنزین موافق بود</h3>
      <p>علی ربیعی، سخنگوی دولت در نخستین نشست خبری خود پس از اعتراضات پس از افزایش قیمت بنزین گفت که «موضع گیری رهبر به داد همه ما رسید.»</p>
      <p>آقای ربیعی با تاکید بر اینکه افزایش قیمت بنزین مورد موافقت رهبر بود یادآور شد که رهبر همه را به حمایت از تصمیم سران سه قوه فراخوانده است.</p>
      <p>سخنگوی دولت با اشاره به ناآرامی‌های روزهای گذشته تصریح کرد که روز دوشنبه «هشتاد درصد فضای بهتری داشتیم.» وی همچنین اعلام کرد گزارش‌هایی مبنی بر «استفاده از سلاح» در طول ناآرامی‌ها دریافت شده است.</p>
      <p>علی ربیعی در ادامه گفت: «من فکر می‌کنم رئیس جمهور خود را فدای مصالح مردم و کشور کرد؛ دولت تصمیمی که با تمام سران قوا و کارشناسان اتخاذ کرد را عملی کرد. تمام مبالغ حاصل از این طرح (سهمیه‌بندی و افزایش قیمت بنزین) صرف اقشار کم درآمد می‌شود. این مبلغ به همه مردم ایران اختصاص پیدا نمی‌کند.»</p>
      <p>آقای ربیعی همچنین تاکید کرد: «دولت سایر ارکان نظام را در جریان این طرح قرار داد و آن ها در سه جلسه مختلف این تصمیم را تایید کردند.»</p>
      <figure>
        <iframe data-src="https://twitter.com/euronewses/status/1196356119981166593" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>فرمانده بسیج: نیروهای امنیتی با سعه صدر با اتفاقات برخورد کردند</h3>
      <p>غلامرضا سلیمانی، فرمانده سازمان بسیج در واکنش به ناآرامی‌های پس از افزایش قیمت بنزین در شهرهای مختلف ایران مدعی شد که ماموران امنیتی با «سعه صدر» با اتفاقات اخیر برخورد کردند.</p>
      <p>رئیس بسیج ایران با تاکید بر وجود آزادی در ایران یادآور شد که بخشی از اعتراض‌های اخیر به نارضایتی مردم از شیوه و زمان افزایش بنزین اختصاص داشت که باید شنیده شود و بخشی دیگر ناشی از اقدامات خرابکارانه بوده است.</p>
      <p>آقای سلیمانی همچنین به نقش کشورهای خارجی ازجمله آمریکا و گروه های معاند در این ناآرامی ها اشاره و تاکید کرد که «منافقین» دارای هسته هایی در کشور هستند.</p>
      <figure>
        <iframe data-src="https://twitter.com/euronewses/status/1196339235843969025" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>احمد توکلی: طرح سهمیه بندی به شکلی نامناسب به اجرا درآمد</h3>
      <p>احمد توکلی، نماینده سابق مجلس شورای اسلامی ضمن دفاع از طرح سهمیه بندی و افزایش قیمت بنزین اعلام کرد که دولت این طرح را به شکل بد و نامناسب به اجرا درآورد به نحوی که جزئیات و مکمل‌های لازم آن را نادیده گرفت.</p>
      <p>نماینده سابق مجلس ایران در ادامه تاکید کرد که با توجه به آلام و رنج های مردم لازم است تا تورم حاصل از طرح سهمیه بندی بنزین کنترل شود.</p>
      <h3>روسای جمهوری آمریکا و فرانسه در باره ایران گفتگو کردند</h3>
      <p>دونالد ترامپ، رئیس جمهوری آمریکا در گفتگویی تلفنی با امانوئل ماکرون همتای فرانسوی اش گام های بعدی در خصوص ایران را مورد بررسی قرار داده است.</p>
      <p>سخنگوی کاخ سفید با اعلام این مطلب یادآور شده است که دو طرف در جریان این تماس تلفنی مسائل مختلف مرتبط با ایران و سوریه و نیز نشست آتی سران ناتو در لندن را مورد بحث و گفتگو قرار دادند.</p>
      <figure>
        <iframe data-src="https://twitter.com/euronewses/status/1196268776611876864" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>رئیس فراکسیون امید خواستار تشکیل جلسه ای با حضور روسای قوه مجریه و قضاییه شد</h3>
      <p>محمد رضا عارف، رئیس فراکسیون امید در نامه ای به علی لاریجانی، رئیس مجلس شورای اسلامی خواستار تشکیل جلسه ای با حضور آقایان روحانی و رئیسی برای بررسی طرح سهمیه بندی و افزایش قیمت بنزین شده است.</p>
      <p>در این نامه ضمن درخواست تشکیل جلسه یاد شده برای بررسی بسترهای اجرای طرح افزایش قیمت بنزین پیشنهاد شده است که مقامات امنیتی گزارشی در خصوص نحوه کنترل بحران ناشی از اعلام این طرح طی چند روز گذشته ارائه کنند.</p>
      <h3>وزیر صنعت، معدن و تجارت: باید با هرگونه گرانفروشی به شدت برخورد شود</h3>
      <p>رضا رحمانی، وزیر صنعت، معدن و تجارت ایران روز دوشنبه با اعلام اینکه تاثیر بنزین بر بسیاری از کالاها ناچیز است خواستار برخورد شدید با گرانفروشی به بهانه بالارفتن قیمت سوخت در ایران شد.</p>
      <p>وزیر صنعت، معدن و تجارت ایران که در جلسه ستاد تنظیم بازار سخن می گفت تاکید کرد که تا روز دوشنبه گزارشی از افزایش قیمت در بازار دریافت نشده است.</p>
      <p>آقای رحمانی تاکید کرد که بازرسی ها برای نظارت بر قیمت کالا و جلوگیری از گرانفروشی بیشتر شده و باید متخلفان با نصب بنر به مردم معرفی شوند.</p>
      <p>وزیر صنعت، معدن و تجارت ایران همچنین تاکید کرد که کلیه مجوزهای پیشین برای افزایش قیمت ها همگی لغو شده و در حال حاضر حتی دستگاه های دولتی نیز نباید تقاضای افزایش قیمت کنند.</p>
      <h3>اطلاعات سپاه فارس از دستگیری دو «لیدر» اعتراض های روز گذشته خبر داد</h3>
      <p>بر اساس اعلام سازمان اطلاعات سپاه فجر فارس دو تن از افرادی که از آنها به عنوان لیدر و سرکرده اعتراض ها به افزایش قیمت بنزین نام برده شده در شیراز دستگیر شده اند.</p>
      <p>خبرگزاری ایلنا با انتشار گزارشی در این خصوص به نقل از اطلاعات سپاه فارس آورده است که این افراد وابسته به «گروه های معاند نظام جمهوری اسلامی ایران» بوده و با وعده های اقامت و پرداخت پول مردم را به حمله به اماکن کلیدی و تخریب اموال عمومی تحریک می کردند.</p>
      <p>بر اساس این گزارش آتش زدن کلانتری، خودورهای پلیس، تخریب ساختمان دولتی و جایگاه های سوخت بخش از ماموریت دو فرد بازداشت شده بوده است.</p>
      <h3>واریز کمک های مالی به خانواده های کم درآمد از دوشنبه شب</h3>
      <p>در پی تاکید رهبر و رئیس جمهوری ایران برای واریز هرچه سریعتر کمک های مالی به خانواده های کم بضاعت که قرار است با هدف جبران آسیب های ناشی از افزایش قیمت بنزین صورت گیرد مبالغ تعیین شده بر اساس درآمد ترکیب خانواده های مشمول این طرح از دوشنبه شب به تدریج واریز می شود.</p>
      <p>ایسنا با انتشار گزارشی ضمن اعلام مطلب یاد شده آورده است که در این طرح برای خانوارهای تک نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر ۲۰۵ هزار تومان در نظر گرفته شده است.</p>
      <figure>
        <iframe data-src="https://twitter.com/euronewses/status/1196321284088565760" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>حسن روحانی، رئیس جمهوری ایران روز یکشنبه با اعلام کلید خوردن واریز کمک های دولتی از دوشنبه شب یادآور شده بود: «در محاسبات به اینجا رسیدیم که ۶۰ میلیون نفر از جامعه ما، نیازشان از آن ۲۲ تا ۲۳ میلیون بیشتر است و لازم است به ۶۰ میلیون نفر که حدود ۱۸ میلیون خانوار می‌شود، ماهیانه کمک کنیم.»</p>
      <p>آقای روحانی همچنین تاکید کرده است که «اگر بعد از پرداخت هفته آینده، افرادی بودند که خودشان را نیازمند می‌دانند و در این لیست نبودند، می توانند به مرجع این طرح یعنی وزارت تعاون، کار و رفاه اجتماعی مراجعه کنند.»</p>
      <h3>لاریجانی: رهبر مسیر حرکت مردم و مسئولان را در مورد حوادث اخیر روشن کرد</h3>
      <p>رئیس مجلس شورای اسلامی در نطق پیش از دستور نشست علنی روز دوشنبه با اشاره به سخنان اخیر علی خامنه‌ای در حمایت از مصوبه شورای عالی هماهنگی اقتصادی سران سه قوه برای سهمیه بندی و نیز افزایش بهای بنزین که اعتراض های گسترده‌ای را در نقاط مختلف ایران برانگیخت از موضع رهبر ایران تشکر کرد و یادآور شد: «نمایندگان مجلس پس از شنیدن بیانات عمیق و مدبرانه حضرتعالی تبعیت از مسیر تعیین شده جنابعالی را لازم دانسته و پیگیری دغدغه های مردم در زمینه مشکلات اقتصادی را با جدیت دنبال خواهند کرد و با همگرایی بیشتر جایی برای آشفته سازی کشور توسط آمریکا و نوکران منافق و ضدانقلاب نخواهند داد.»</p>
      <p>این سخنان در حالی مطرح می شود که برخی نمایندگان فراکسیون امید پیش از سخنان آیت الله خامنه‌ای وعده داده بودند که با طرح‌های دو و یا سه فوریتی اجرای مصوبه شورای عالی هماهنگی اقتصادی سران سه قوه را معلق و بهای بنزین را به میزان قبلی بازگردانند.</p>
      <figure>
        <iframe data-src="https://twitter.com/euronewses/status/1196299774347153408" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>تایید دستگیری ۱۸۰ نفر در استان خوزستان</h3>
      <p>یک مقام مسئول در استان خوزستان از دستگیری ۱۸۰ نفر درپی ناآرامی‌های سه روز گذشته در این استان خبر داده است. غلامرضا شریعتی استاندار خوزستان با اشاره به اینکه پانزده شهرستان در این استان در پی افزایش قیمت بنزین صحنه اعتراض‌ها و ناآرامی‌ها بوده است.</p>
      <p>استاندار خوزستان با تاکید بر اینکه اعتراض های مدنی در شهرستان های مختلف این استان با ورود و دخالت «اشرار» به خشونت و درگیری تبدیل شد، تصریح کرد: «اعتراض باید در چارچوب قانون باشد و بایستی با درخواست از مقامات مسئول انجام شود نه اینکه با بی قانونی و بی نظمی باعث اختلال در کار سایر شهروندان شد.»</p>
      <p>غلامرضا شریعتی در ادامه یادآور شد که در جریان ناآرامی‌های سه روز گذشته خساراتی به اماکن عمومی چند شهر استان خوزستان از جمله بهبهان، خرمشهر، آبادان، شادگان، ماهشهر و اندیمشک وارد شده است.</p>
      <p>این درحالی است که رئیس کل دادگستری استان خوزستان نیز از دستگیری تعدادی از معترضان که وی از آنها به عنوان «اشرار و سردسته‌های اغتشاشات» نام برده، خبر داده است.</p>
      <h3>تعطیلی مدارس در بسیاری از شهرهای ایران</h3>
      <p>به گزارش رسانه‌های داخلی، آموزشگاه‌های تحصیلی در بسیاری از شهرهای ایران روز دوشنبه نیز همچنان بسته خواهد بود و دانش آموزان برای سومین روز متوالی امکان حضور در کلاس‌های درس را نخواهند داشت.</p>
      <p>خبرگزاری مهر با استناد به اطلاعیه شورای تامین استان اصفهان از تعصیلی کلیه مدارس در مقاطع پیش دبستانی، ابتدایی، متوسطه اول و دوم خبر داده است. استانداری البرز نیز کلیه مدارس در این منطقه را در روز دوشنبه بیست و هفتم آبان ماه تعطیل اعلام کرده است.</p>
      <p>در برخی از شهرستان‌های استان خوزستان نظیر امیدیه، ماهشهر و بندرامام نیز بنا به آنچه تبعات ناشی از «آلودگی هوا» عنوان شده مدارس روز دوشنبه تعطیل است.</p>
      <p>بنا به اطلاعیه روابط عمومی اداره آموزش و پرورش استان فارس کلیه مدارس در شهر شیراز روز دوشنبه تعطیل خواهد بود.</p>
      <p>تعطیلی مدارس به دلایلی چون «آلودگی و یا بردوت هوا» معمولا در استان ها و مناطقی اعلام شده است که طی دو روز شنبه و یکشنبه صحنه تجمعات اعتراض آمیز و ناآرامی های پراکنده بوده است.</p>
      <figure>
        <iframe data-src="https://twitter.com/euronewses/status/1196127547261673473" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>
          <a href="https://farsi.euronews.com/follow-us">برای دریافت آسان آخرین اخبار ایران و جهان به خبرنامه و شبکه‌‌های اجتماعی یورونیوز فارسی بپیوندید</a>
        </b>
      </p>
    </article>
  </body>
</html>