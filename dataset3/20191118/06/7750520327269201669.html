<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/v-ukrayini-na-roboti-shhoroku-gynut-sotni-lyudej-doslidzhennya.html"/>
    <meta property="og:site_name" content="1NEWS"/>
    <meta property="article:published_time" content="2019-11-18T06:24:24+00:00"/>
    <meta property="og:title" content="В Україні на роботі щороку гинуть сотні людей – дослідження"/>
    <meta property="og:description" content="В Україні на роботі щороку гинуть сотні людей - дослідження"/>
  </head>
  <body>
    <article>
      <h1>В Україні на роботі щороку гинуть сотні людей – дослідження</h1>
      <h2>Велетенське поширення неофіційного працевлаштування та невідповідність міжнародним стандартам і стандартам ЄС призвели до великої кількості нещасних випадків, пов'язаних з роботою, передусім у гірничій справі та на будівництві</h2>
      <address>
        <time datetime="2019-11-18T06:24:24+00:00">18 Nov 2019, 06:24</time>
      </address>
      <figure>
        <img src="https://1news.com.ua/wp-content/uploads/2019/11/9-9.jpg"/>
      </figure>
      <p>Попри зобов’язання України, Грузії та Молдови перед Європейським Союзом стосовно впровадження європейських стандартів трудових прав, умови для працівників у цих країнах є подекуди “жахливими”, що нерідко призводить до “катастрофічних” наслідків з сотнями загиблих працівників щороку.</p>
      <p>До такого висновку дійшли автори дослідження, здійсненого Фондом імені Фрідріха, – інформує 1NEWS.</p>
      <p>Передусім недостатнім є впровадження стандартів ЄС в інспекціях умов праці, заходах для подолання трудової дискримінації та у вирішенні трудових спорів шляхом діалогу, говориться в дослідженні.</p>
      <p>“Велетенське поширення неофіційного працевлаштування та невідповідність міжнародним стандартам і стандартам ЄС призвели до великої кількості нещасних випадків, пов’язаних з роботою, передусім у гірничій справі та на будівництві. Будмайданчики в Україні мають жахливі умови”, – говориться у дослідженні. Протягом 2018 року в країні сталися понад 4000 нещасних випадків на роботі, з яких 409 мали фатальні наслідки, зазначають дослідники.</p>
      <p>За цим показником в Україні куди гірша ситуація, ніж у Грузії та Молдові, в яких також проводилося дослідження. Якщо у Грузії та Молдові в 2017 році в середньому було 5,7 смертей внаслідок нещасних випадків на роботі на 100 тисяч працівників, то в Україні – 10,2. Для порівняння, у ЄС цей показник становив 1,7 смертей на 100 тисяч працівників.</p>
      <p>У Фонді Еберта додають, що цифри, наведені щодо України, не включають “численні нещасні випадки” за умов неформального працевлаштування. У 2018 році 21,6 відсотка працівників у країні працювали неофіційно.</p>
      <p>Знизити кількість нещасних випадків на роботу могли би ефективні перевірки робочих умов. Однак, зауважують дослідники, українське законодавство перешкоджає цьому, забороняючи інспекції без десятиденного попередження. Це суперечить 81 конвенції Міжнародної організації праці 1947 року про інспекцію праці у промисловості та торгівлі, наголошують автори дослідження.</p>
      <p>Джерело: <a href="https://www.dw.com/uk/%D1%87%D0%B5%D1%80%D0%B5%D0%B7-%D0%B6%D0%B0%D1%85%D0%BB%D0%B8%D0%B2%D1%96-%D1%83%D0%BC%D0%BE%D0%B2%D0%B8-%D0%BF%D1%80%D0%B0%D1%86%D1%96-%D0%B2-%D1%83%D0%BA%D1%80%D0%B0%D1%97%D0%BD%D1%96-%D1%89%D0%BE%D1%80%D0%BE%D0%BA%D1%83-%D0%B3%D0%B8%D0%BD%D1%83%D1%82%D1%8C-%D1%81%D0%BE%D1%82%D0%BD%D1%96-%D0%BB%D1%8E%D0%B4%D0%B5%D0%B9-%D0%B4%D0%BE%D1%81%D0%BB%D1%96%D0%B4%D0%B6%D0%B5%D0%BD%D0%BD%D1%8F/a-51233089">Німецька хвиля</a></p>
    </article>
  </body>
</html>