<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/je-treba-med-ljudi"/>
    <meta property="og:site_name" content="Primorske novice"/>
    <meta property="article:published_time" content="2019-11-18T06:00:00+00:00"/>
    <meta property="og:title" content="“Je treba med ljudi”"/>
    <meta property="og:description" content="Območno združenje Rdečega križa Ajdovščina je v soboto pripravilo tradicionalno srečanje občanov občine Vipava, starih 80 in več let. Prijetnega druženja in ponovnega snidenja s prijatelji, znanci in sosedi se jih je tokrat udeležilo 90."/>
  </head>
  <body>
    <article>
      <h1>“Je treba med ljudi”</h1>
      <address><time datetime="2019-11-18T06:00:00+00:00">18 Nov 2019, 06:00</time> by <a rel="author">Alenka Tratnik</a></address>
      <p>
        <b>Območno združenje Rdečega križa Ajdovščina je v soboto pripravilo tradicionalno srečanje občanov občine Vipava, starih 80 in več let. Prijetnega druženja in ponovnega snidenja s prijatelji, znanci in sosedi se jih je tokrat udeležilo 90.</b>
      </p>
      <figure>
        <img src="https://static.primorske.si/foto/highres/gorica/720102_265-rdeci-kriz5.jpg"/>
        <figcaption>Udeležence srečanja so v dobro voljo spravili tudi člani Folklornega društva Vipava. Foto: Alenka Tratnik</figcaption>
      </figure>
      <p><b>VIPAVA</b> &gt; Prisrčno dobrodošlico so udeležencem srečanja s kulturnim programom pripravili učenci in učitelji OŠ Draga Bajca Vipava, kjer so poskrbeli tudi za pogostitev, mlade plesalke kluba El1 Plesna scena, Folklorno društvo Vipava in ansambel Kimel. Zbrane so pozdravili ravnateljica <b>Mojca Pev</b>, predsednik združenja <b>Rajko Troha</b> in vipavski župan <b>Goran Kodelja.</b> V nagovoru je izpostavil pomen druženja za starejšo generacijo in napovedal, da si bo občina v Vipavi in tudi po vaseh prizadevala za ureditev javnih prostorov, da bodo primerni in prijetni za srečevanje in druženje tudi starejše generacije.</p>
      <p>Organizatorji, ki so bili veseli velikega obiska, so z nageljčkom nagradili najstarejše udeležence, 92-letna <b>Ivana Skupka</b>, ki zna še vedno prav lepo zaigrati na orglice,nekdanjega letalca ter učitelja jadralnega in motornega letenja <b>Edvarda Lorencona</b> ter 94-letno <b>Milko Simič</b>, ki se je odločila, da bo jesen življenja preživela v rojstni vasi, na Erzelju. Kot je povedala, se povabilu vsako leto rada odzove, da se sreča z nekdanjimi sosedi in prijatelji iz Vipave. “Je treba malo med ljudi, slabo voljo in skrbi pa je treba pustiti doma,” je povedala dobre volje. Ob tem se je zahvalila vsem sosedom z Erzelja, ki so ji vedno pripravljeni priskočiti na pomoč, tudi s prevozom do Vipave.</p>
    </article>
  </body>
</html>