<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/1874556-1874556/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T06:40:00+00:00"/>
    <meta property="og:title" content="Orbán Viktor: nehéz idők jönnek"/>
    <meta property="og:description" content="„Mi azt reméljük, hogy a saját lábunkon is meg tudunk állni, hogy ez így van-e, ez most elválik” – mondta a magyar kormányfő."/>
  </head>
  <body>
    <article>
      <h1>Orbán Viktor: nehéz idők jönnek</h1>
      <address>
        <time datetime="2019-11-18T06:40:00+00:00">18 Nov 2019, 06:40</time>
      </address>
      <blockquote>Nehéz próbatétel előtt állunk, mert az előrejelzések szerint a nyugat-európai gazdaságokra hidegebb, borúsabb idők jönnek</blockquote>
      <p>– jelentette ki Orbán Viktor miniszterelnök a Pozsonyhoz tartozó Dévényben vasárnap. Orbán Viktor erről a magyar közmédiának beszélt, miután a szlovák és a cseh kormányfővel, valamint a lengyel külügyminiszterrel megkoszorúzta a Szabadság Kapuja emlékművet a 30 évvel ezelőtt kezdődött csehszlovák rendszerváltoztatásra emlékezve.</p>
      <figure>
        <img src="https://www.vg.hu/wp-content/uploads/2019/11/DMTI20191117002.jpg"/>
        <figcaption>Orbán Viktor miniszterelnök beszédet mond a bársonyos forradalom 30. évfordulójának alkalmából rendezett megemlékezésen<br/>Forrás: MTI/Miniszterelnöki Sajtóiroda/Benko Vivien Cher</figcaption>
      </figure>
      <p>„Mi azt reméljük, hogy a saját lábunkon is meg tudunk állni, hogy ez így van-e, ez most elválik” – mondta Orbán Viktor. Rámutatott arra: hamarosan kiderül, hogy a közép-európai országok mennyire képesek önállóan mozogni függetlenül a nyugat-európai fejleményektől. A miniszterelnök azt mondta, hogy természetesen a közép-európai országok teljesen nem tudják teljesen elszakítani magukat ezektől a fejleményektől, hiszen például az exportjuk 85 százaléka az Európai Unió nyugati részébe irányul.</p>
      <blockquote>Illúziónk nem lehet, hatása lesz ránk, de hogy milyen erősek vagyunk valójában, hogy milyen az ellenálló képességünk, mennyire tudjuk megvédeni azt, amit már elértünk, az a következő egy-két évben dől el</blockquote>
      <p>– jelentette ki a miniszterelnök. Hozzáfűzte: úgy érzi, Magyarország jó erőben van és hasonlóan jó erőben vannak a közép-európai országok, a visegrádi négyek – Magyarország, Szlovákia, Csehország és Lengyelország is – ahhoz, hogy továbbra is legalább 2 százalékponttal magasabb gazdasági növekedést tudjanak elérni a nyugat-európai országoknál és az uniós átlagnál. „Optimista vagyok, de nehezebb idők jönnek, mint az előző évek voltak” – jelentette ki a kormányfő.</p>
      <p>Kiemelte, hogy a közép-európai gazdaság szereplői kezdenek összekapcsolódni, nő a vegyesvállalatok száma, ami nagyon fontos, különösen akkor, ha ezek az országok a külvilág fejleményeitől függetleníteni akarják magukat, vagy legalábbis nem akarják azt, hogy kívülről határozzák meg a sorsukat. „Egyre inkább összenövő, összekapaszkodó közép-európai gazdasági térséget látok, ami reményekkel tölt el bennünket” – vélekedett Orbán Viktor.</p>
    </article>
  </body>
</html>