<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/dober-vikend"/>
    <meta property="og:site_name" content="Primorske novice"/>
    <meta property="article:published_time" content="2019-11-18T06:00:00+00:00"/>
    <meta property="og:title" content="Dober vikend"/>
    <meta property="og:description" content="Osmi krog prve lige v dvoranskem nogometu je Primorcem prinesel poln izkupiček, saj sta zmagala tako škofijski Bronx kot kobariški Oplast. Doslej nedotakljivi prvak Dobovec je prvič v sezoni tekmo končal le z remijem."/>
  </head>
  <body>
    <article>
      <h1>Dober vikend</h1>
      <address><time datetime="2019-11-18T06:00:00+00:00">18 Nov 2019, 06:00</time> by <a rel="author">Igor Mušič</a></address>
      <p>
        <b>Osmi krog prve lige v dvoranskem nogometu je Primorcem prinesel poln izkupiček, saj sta zmagala tako škofijski Bronx kot kobariški Oplast. Doslej nedotakljivi prvak Dobovec je prvič v sezoni tekmo končal le z remijem.</b>
      </p>
      <figure>
        <img src="https://static.primorske.si/foto/highres/sport/720118_265--kolar-2.jpg"/>
        <figcaption>Škofijski Bronx (v rumenih dresih) se je z visoko zmago povzpel na peto mesto.  Foto: Igor Mušič</figcaption>
      </figure>
      <p>Po osmih krogih je najboljši primorski prvoligaš Bronx s Škofij, ki je pred 120 navijači v domači dvorani Burja spet dokazal, da je na svojem parketu za razred boljši kot na gostovanjih. Pritisk Škofjotov na goste z Gorenjske je bil takojšen, sledila pa je tudi zgledna učinkovitost. Do polčasa so morali gostje štirikrat po žogo v mrežo. Nevarni so bili le na začetku drugega polčasa, ko so ob izključitvi domačina<b> Boruta Kolarja</b> prišli do dveh golov zaostanka.</p>
      <p>Največ nervoze je bilo na obračunu moštev z dna lestvice v Sevnici, kjer je pri predzadnjih Štajercih gostoval kobariški Oplast. V Posočju so, kot kaže, našli pravo rešitev. Potem ko je v kriznih razmerah odstopil trener <b>Saša Leban</b> in je ekipo začasno vodil športni direktor <b>Primož Zorč</b>, je strokovno delo v Kobaridu pred osmim krogom prevzel izkušeni stari znanec <b>Zoran Tesko</b>. Trener, ki je z Oplastom pred devetimi leti postal državni prvak, je debitiral z zmago - šele prvo posoško v tej sezoni! Oplast se je tako z zadnjega (devetega) mesta povzpel na sedmo.</p>
      <p>Primorci so v Sevnico dopotovali močnejši za povratnika po poškodbi <b>Patrika Čujca</b>. Kobariški junak je bil razigrani <b>Jurij Kikelj</b>, ki je dobro izkoriščal svojo priložnosti in poskrbel za uvodna hitra zadetka v sevniški mreži, v drugem delu se je z dvema goloma izkazal še <b>Nejc Kovačič</b>.</p>
      <p>Derbi kroga je bil v dvorani državnega prvaka Dobovca, kjer je gostoval zmagovalec superpokala, vrhniški Siliko. Prvi strelec prvakov, Primorec <b>Kristjan Čujec</b>, je še z nekaterimi drugimi nosilci igre počival, saj je pred Štajerci naporen teden tekem v ligi prvakov. Čeprav je Dobovec dvakrat vodil, so Vrhničani v zadnjih sekundah tekme uspeli še drugič izenačiti in so se domov vrnili s točko.</p>
    </article>
  </body>
</html>