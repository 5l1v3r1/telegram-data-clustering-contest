<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1996636/%E2%80%8Birak%E2%80%99ta-grev-%C3%A7a%C4%9Fr%C4%B1lar%C4%B1-kar%C5%9F%C4%B1l%C4%B1k-buldu-devlet-daireleri-kepenk-indirdi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-18T06:45:00+00:00"/>
    <meta property="og:title" content="​Irak’ta grev çağrıları karşılık buldu: Devlet daireleri kepenk indirdi"/>
    <meta property="og:description" content="Iraklı göstericilerin sosyal medya üzerinden yaptığı genel grev çağrıları ülkenin güney ve orta kesimlerinde yer alan kentlerde yoğun bir şekilde karşılık buldu. Irak’ın başkenti Bağdat’ın yanı sıra Basra, Meysan, Kerbela, Necef, Zikar, Kadisiye ve B"/>
  </head>
  <body>
    <article>
      <h1>​Irak’ta grev çağrıları karşılık buldu: Devlet daireleri kepenk indirdi</h1>
      <address>
        <time datetime="2019-11-18T06:45:00+00:00">18 Nov 2019, 06:45</time>
      </address>
      <p>Iraklı göstericilerin sosyal medya üzerinden yaptığı genel grev çağrıları ülkenin güney ve orta kesimlerinde yer alan kentlerde yoğun bir şekilde karşılık buldu.<br/><br/>Irak’ın başkenti Bağdat’ın yanı sıra Basra, Meysan, Kerbela, Necef, Zikar, Kadisiye ve Babil’de başta üniversiteler olmak üzere çoğu devlet dairesinde tatil ilan edildi. Söz konusu kentlerde mesai saatlerinin başlamasıyla birlikte, greve destek veren gruplar birçok devlet dairesini kapatarak, binaların üstüne ‘halkın emriyle kapalıdır’ yazılı pankartlar astı. Aynı şekilde Basra ve Zikar’da hükümet dairelerine giden yollar gösterici grupları tarafından kapatılırken, Basra ve Meysan’daki bazı petrol tesislerinde greve gidildi.<br/><br/>Irak’ın güney ve orta kentlerinin aksine Bağdat’ta büyük çaplı grev eylemleri gözlemlenmese de, Tahrir Meydanı’na binlerce gösterici akın etti. Gösterilerde gençlerin yoğunluğu ise dikkati çekti.<br/><br/>Irak’ın güney ve orta kesimlerinde sağanak yağışa rağmen göstericiler meydanlardaydı. Güneydeki Zikar kentinde sağanak yağış altında çekilen bir videoda konuşan bir grup gencin, havaların soğumasına rağmen eylemlere devam etme sözü verdiği görülüyor.<br/><br/>Reuters’ın aktardığına göre, göstericiler önceki gün Bağdat’taki bir köprüye yerleşti. Haberde, Bağdat şehir merkezinde bulunan ve bakanlık ile büyükelçilik binalarının bulunduğu Yeşil Bölge’ye giden Ahrar Köprüsü’nde göstericiler ile güvenlik güçleri arasında çatışma yaşandığı aktarıldı. Polisin göz yaşartıcı gaz bombasıyla müdahale ettiği göstericiler köprüye yerleşmeyi başardı. Habere göre, halihazırda güvenlik güçleri köprünün Yeşil Bölge’ye giden tarafını kontrol altında tutarken, göstericiler köprünün diğer bölümüne konuşlandı. <br/><br/>Öte yandan Irak basınında önceki gün, 3 avukatın kimliği belirsiz kişilerce kaçırıldığı yönünde haberler çıktı. Güvenlik kaynaklarına dayandırılan haberde, silahlı bir grubun Bağdat ve Meysan’da gösterilere destek veren 3 avukatı kaçırdığı belirtildi. Kaynağın aktardığına göre, Bağdat’ın doğusundaki Belediyat bölgesinde Abdulkerim el-Amiri ve Hamis el-Madi isimli avukatlar kaçırıldı. Kaynak, geçtiğimiz hafta da Ali es-Saidi isimli avukatın Bağdat’taki Sealibe bölgesindeki evinden kimliği belirsiz kişilerce kaçırıldığını belirtti.<br/><br/>Kaynak ayrıca, Meysan’ın kent merkezi Amara’da Ali Casıb Hattab isimli bir avukatın kaçırıldığını aktardı. Şarku’l Avsat, söz konusu kaçırma olayını bağımsız bir kaynaktan henüz teyit edebilmiş değil.</p>
    </article>
  </body>
</html>