<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23497143-guvernul-marii-britanii-acuzat-musamalizarea-unor-crime-razboi-afganistan-irak.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T06:35:00+00:00"/>
    <meta property="og:title" content="Guvernul Marii Britanii, acuzat de mușamalizarea unor crime de război în Afganistan și Irak"/>
    <meta property="og:description" content="Guvernul de la Londra este acuzat de mușamalizarea unor crime de război comise de trupele britanice în Afganistan și Irak, potrivit postului BBC News, care citează mai mulți detectivi care au"/>
  </head>
  <body>
    <article>
      <h1>Guvernul Marii Britanii, acuzat de mușamalizarea unor crime de război în Afganistan și Irak</h1>
      <address><time datetime="2019-11-18T06:35:00+00:00">18 Nov 2019, 06:35</time> by <a rel="author">I.B.</a></address>
      <p><b>Guvernul de la Londra este acuzat de mușamalizarea unor crime de război comise de trupele britanice în Afganistan și Irak, potrivit postului BBC News, care citează mai mulți detectivi care au anchetat aceste cazuri.</b><br/><br/>O investigație realizată de jurnaliști de la BBC și Sunday Times citează 11 detectivi britanici care afirmă că au descoperit dovezi credibile ale unor crime de război. Potrivit acestora, mai mulți militari ar fi trebuit să fie inculpați pentru uciderea unor civili.<br/><br/>Pe de altă parte, Ministerul Apărării de la Londra a transmis că respinge acuzațiile nefondate privind presupuse mușamalizări.<br/><br/>Noile dovezi provin de la membri ai Iraq Historic Allegations Team (IHAT), o unitate creată de Guvernul de la Londra pentru a investiga acuzațiile de abuzuri și crime de război la adresa militarilor britanici în timpul ocupației în Irak, și de la Operațiunea Northmoor, al cărei obiectiv a fost anchetarea presupuselor crime de război comise în Afganistan.<br/><br/>Guvernul britanic a decis să închidă anchetele IHAT și Operațiunea Northmoor, după ce Phil Shiner, un avocat care a jucat un rol cheie în descoperirea a peste 1.000 de cazuri către Iraq Historic Allegations Team, a fost concediat în urma acuzațiilor că a plătit intermediari care să găsească clienți în Irak.<br/><br/>Foști detectivi care au lucrat în cadrul IHAT și Operațiunii Northmoor au afirmat că acțiunile lui Shiner au fost folosite drept scuză pentru a închide anchetele. Niciun caz investigat de IHAT și Operațiunea Northmoor nu a rezultat în inculparea vreunei persoane.<br/><br/>Un detectiv din cadrul fostei unități IHAT a declarat pentru emisiunea BBC Panorama că: "Ministerul Apărării nu a avut nicio intenție să inculpe vreun militar, indiferent de rang, decât dacă era absolut necesar, și nu ar fi putut scăpa din această situație", citează Mediafax.</p>
    </article>
  </body>
</html>