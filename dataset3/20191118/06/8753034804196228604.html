<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/RRXkRO/faa-opplever-at-ledelsen-tar-metoo-grep-foer-julebordsesongen"/>
    <meta property="og:site_name" content="Aftenbladet"/>
    <meta property="article:published_time" content="2019-11-18T06:02:14+00:00"/>
    <meta property="og:title" content="Få opplever at ledelsen tar metoo-grep før julebordsesongen"/>
    <meta property="og:description" content="Nær åtte av ti svarer at de opplever at ledelsen har lite fokus på seksuell trakassering opp mot julebordsesongen, ifølge en undersøkelse."/>
  </head>
  <body>
    <article>
      <h1>Få opplever at ledelsen tar metoo-grep før julebordsesongen</h1>
      <h2>Nær åtte av ti svarer at de opplever at ledelsen har lite fokus på seksuell trakassering opp mot julebordsesongen, ifølge en undersøkelse.</h2>
      <address><time datetime="2019-11-18T06:02:14+00:00">18 Nov 2019, 06:02</time> by <a rel="author">NTB</a></address>
      <p>– Det er grunn til å slå alarm. Dette er nedslående tall. To år etter metoo ser det ikke ut til at norske ledere har lært. De har et soleklart ansvar for å beskytte sine ansatte, sier arbeids- og sosialminister Anniken Hauglie (H) til Dagbladet.</p>
      <p>Undersøkelsen er utført av Kantar på vegne av NHO Reiseliv. I undersøkelsen svarer 78 prosent at seksuell trakassering er et tema ledelsen har lite fokus på i tilknytning til julebordet på jobben.</p>
      <p>I samarbeid med partnene i arbeidslivet, Arbeidstilsynet og Likestillings- og diskrimineringsombudet lanserer Hauglie et samtaleverkøy som skal gjøre det lettere å snakke om trakassering på jobb.</p>
      <p>Verktøyet, som kalles «Sett strek», er bygget opp som en quiz hvor ledere og ansatte i en virksomhet sammen kan gå gjennom tolv ulike dilemmaer knyttet til seksuell trakassering. De ulike svaralternativene skal danne utgangspunkt for refleksjoner og diskusjoner som skal knyttes til eget arbeidsmiljøarbeid.</p>
      <p>– To år etter metoo er det ingen ledere som lenger kan si at de ikke visste, sier Hauglie.</p>
    </article>
  </body>
</html>