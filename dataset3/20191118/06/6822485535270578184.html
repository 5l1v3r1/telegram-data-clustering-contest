<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826119.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T06:30:00+00:00"/>
    <meta property="og:title" content="گالوپ: ترامپ بی شخصیت ترین نامزد انتخابات آمریکا"/>
    <meta property="og:description" content="به گزارش"/>
  </head>
  <body>
    <article>
      <h1>گالوپ: ترامپ بی شخصیت ترین نامزد انتخابات آمریکا</h1>
      <address>
        <time datetime="2019-11-18T06:30:00+00:00">18 Nov 2019, 06:30</time>
      </address>
      <p>موسسه نظرسنجی گالوپ اعلام کرد در میان چهار نامزد برجسته انتخابات ریاست جمهوری آمریکا در سال ۲۰۲۰ دونالد ترامپ بی شخصیت ترین فرد شناخته شده است.</p>
      <p>به گزارش <b>الف</b> گالوپ در تازه ترین نظرسنجی درباره قابلیت های رهبری و شخصیتی نامزدهای انتخابات اعلام کرد "جو بایدن" با 49 درصد با شخصیت ترین نامزد بوده، پس از وی "برنی سندرز" با 44 درصد، "الیزابت وان" با 39 درصد و دونالد ترامپ با 38 درصد در رتبه های بعدی قرار دارند. <br/>بایدن، سندرز و وان هر سه نامزدهای حزب دمکرات در انتخابات هستند.<br/><br/>گالوپ می افزاید نظرسنجی این موسسه در نوامبر 2007 با همین محوریت نشان داده بود اکثر آمریکایی ها معتقد بودند در میان شش نامزد انتخابات چهار نفر واجد این شرایط هستند و این که یافته های جدید نشان می دهد نظر آمریکایی ها دراین خصوص کاملا تغییر کرده است. <br/><br/>از زمان به قدرت رسیدن ترامپ این چهارمین باری است که گالوپ این نظرسنجی را با محورهای یاد شده انجام داده است. دو مورد از تازه ترین نظرسنجی ها نشان می داد ابتدا یک سوم آمریکایی ها و پس از آن 40 درصد آنها رئیس جمهور آمریکا را باشخصیت می دانند.</p>
      <p>یک سوال دیگر که در این نظرسنجی مطرح شد، این بود که آیا آمریکایی ها با مسایل مهم مطرح شده از جانب نامزدها موافق هستند یا نه که نتایج آن نشان می دهد 46 درصد با مسایل مطرح شده از جانب بایدن، 44 درصد سندرز، 41 درصد ترامپ و 37 درصد از جانب وارن موافق هستند.</p>
      <p>آمار ترامپ نسبت به ماه آوریل شش درصد کاهش یافته است.<br/><br/>گالوپ درباره وحدت نظر دو حزب اصلی آمریکایی درخصوص نامزدهای انتخاباتی‌شان می افزاید 83 درصد از جمهوری خواهان شخصیت و قابلیت های ترامپ را می پسندند، در حالی که بایدن 74 درصد، وارن 70 درصد و سندرز 65 درصد از وحدت نظر دمکرات ها را برآورده کرده اند که این امر حاکی از اتفاق نظر جمهوری خواهان درقبال ترامپ است. حدود نیمی از افراد مستقل می گویند بایدن و سندرز شخصیت و قابلیت رهبری به عنوان رئیس جمهور را دارند اما 37 درصد از آنها وارن، و 30 درصد نیز ترامپ را تایید می کنند.<br/><br/>از زمانی که گالوپ میزان محبوبیت ترامپ را اعلام کرده، این رقم هرگز بالای 50 درصد در میان تمام آمریکایی ها نبوده است. اما این محبوبیت در میان جمهوری خواهان 91 درصد است در حالی که 76 درصد دمکرات ها سندرز، 70 درصد بایدن و 63 درصد وارن را تایید می کنند. در میان افراد مستقل نیز 48 درصد سندرز، 43 درصد بایدن، 35 درصد وارن و 31 درصد ترامپ را تایید می کنند.<br/><br/>به گزارش گالوپ، گرچه آمریکایی ها برای بایدن و سندرز شخصیت و قابلیت مثبت تری در عرصه ریاست جمهوری قائلند، این مساله لزوما به این معنا نیست که ترامپ آراء کمتر انتخاباتی دارد. چند روز پیش از انتخابات 2016 هیلاری کلینتون در قالب همین ساز و کار، برتری 19 درصدی داشت اما در انتخابات شکست خورد.</p>
    </article>
  </body>
</html>