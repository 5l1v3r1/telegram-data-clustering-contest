<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/kako-bo-odhod-klubskega-trenerja-vplival-na-kobajasija-249758"/>
    <meta property="og:site_name" content="Slovenske novice"/>
    <meta property="article:published_time" content="2019-11-18T06:09:00+00:00"/>
    <meta property="og:title" content="Kako bo odhod (klubskega) trenerja vplival na Kobajašija?"/>
    <meta property="og:description" content="￼LJUBLJANA – Čeprav so bile temperature v zadnjih dneh med vsemi prizorišči tekem za svetovni pokal v smučarskih skokih najvišje v Visli, bo ta vnovič – že tretjič zapovrstjo – gostil..."/>
  </head>
  <body>
    <article>
      <h1>Kako bo odhod (klubskega) trenerja vplival na Kobajašija?</h1>
      <h2>V Visli se ta petek začenja 41. sezona svetovnega pokala v smučarskih skokih. Zmagi na skakalnici Adama Malysza branijo Poljaki in Rus Jevgenij Klimov.</h2>
      <address><time datetime="2019-11-18T06:09:00+00:00">18 Nov 2019, 06:09</time> by <a rel="author">Miha Šimnovec</a></address>
      <p>￼LJUBLJANA – Čeprav so bile temperature v zadnjih dneh med vsemi prizorišči tekem za svetovni pokal v smučarskih skokih najvišje v Visli, bo ta vnovič – že tretjič zapovrstjo – gostila uvodni preizkušnji v novi sezoni.<br/><br/>Na tamkajšnji veliki napravi Malinka (HS-134), ki so jo Poljaki leta 2008 poimenovali po svojem velikem šampionu <b>Adamu Malyszu</b>, bodo ta petek kvalifikacije za nedeljsko posamično tekmo, v soboto bo na sporedu ekipna preizkušnja.<br/> </p>
      <h3>Predlani kot na rodeu</h3>
      <p>Čeprav je v Visli še zmeraj precej toplo (čez dan nad 10 stopinj Celzija), so poljski prireditelji s posebno tehnologijo, ki omogoča izdelavo snega celo pri temperaturah okrog 15 stopinj Celzija, pridelali dovolj belega zlata (približno 1600 kubičnih metrov), da uvodne preizkušnje najboljših skakalcev na svetu – kakor zatrjujejo organizatorji – niso pod vprašajem.<br/><b>Visoki cilji Bertonclja</b><br/>Glavni trener slovenske skakalne vrste Gorazd Bertoncelj bo v Vislo odpeljal sedem reprezentantov: Tilna Bartola, Roka Justina, Anžeta Laniška, Domna Prevca, Petra Prevca, Anžeta Semeniča in Timija Zajca. Selektorjevi cilji so visoki: na sobotni ekipni preizkušnji se želi s svojimi izbranci boriti za stopničke, na nedeljski posamični tekmi pa bi rad imel dva skakalca med elitno deseterico in še dva med dvajseterico.<br/><br/><br/>Da jim sneg ni in ne bo skopnel, so ga pokrili s posebno izolacijsko folijo, skakalnico pa so začeli pripravljati šele danes. Kljub temu so pomisleki, kakšna snežna podlaga bo pričakala največje ase, povsem na mestu, na koncu koncev so se zlasti predlani na tamkajšnjem (pre)mehkem doskočišču mnogi zelo lovili. Nekateri so se počutili, kot da bi bili na rodeu.<br/><br/><br/>Pred dvema letoma so sicer ekipno preizkušnjo na Malyszevi skakalnici dobili Norvežani (Slovenci so pristali na šestem mestu), med posamezniki pa se je zmage veselili Japonec <b>Junširo Kobajaši</b>, starejši brat <b>Rjojuja Kobajašija</b>, ki je kot meteor zablestel v prejšnji zimi. Zanimivo bo spremljati, ali lahko v prihajajoči, ko njegov (klubski) trener ni več Finec<b> Janne Väätäinen</b>, ki medtem v kitajski reprezentanci pomaga »selektorju«<b> Juretu Radlju</b>,<i> </i>ubrani veliki kristalni globus.<br/> </p>
      <h3>Doležal že ima prvo lovoriko</h3>
      <p>Med našimi skakalci je pred dvema letoma na tem prizorišču v novo sezono najbolje odrinil <b>Peter Prevc</b>, ki je tik pred <b>Tilnom Bartolom</b> izvlekel 20. mesto, lani pa se je v Visli izkazal<b> Timi Zajc</b>, ki je pristal na visokem petem mestu. Zaostal je le za presenetljivim ruskim zmagovalcem <b>Jevgenijem Klimovom</b>, drugouvrščenim Nemcem <b>Stephanom Leyhejem</b>, tretjeuvrščenim Japoncem <b>Rjojujem Kobajašijem</b> in četrtouvrščenim Poljakom <b>Kamilom Stochom</b>.<br/><br/>Med Slovenci, ki so se morali dan prej na moštveni tekmi sprijazniti šele s sedmim mestom, sta se do točk dokopala tudi oba <b>Anžeta</b> – <b>Lanišek</b> z 20. in <b>Semenič</b> s 26. mestom. Na veliko veselje številnih navijačev je ekipna zmaga ostala doma. S poljskimi asi bo treba resno računati tudi v bližajoči se zimi, četudi so spomladi ostali brez uspešnega avstrijskega glavnega trenerja <b>Stefana Horngacherja</b>, ki je prevzel krmilo nemške reprezentance. Nad Stochom &amp; Co. zdaj bdi Čeh <b>Michal Doležal</b>, ki je kot selektor že osvojil prvo lovoriko, saj je <b>Dawida Kubackega</b> popeljal do skupnega prvega mesta v veliki nagradi Mednarodne smučarske zveze (FIS). </p>
    </article>
  </body>
</html>