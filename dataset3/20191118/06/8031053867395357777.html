<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b2%cf%81%ce%b5%cf%84%ce%b1%ce%bd%ce%af%ce%b1-%ce%bd%ce%ad%ce%b1-%ce%ad%cf%81%ce%b5%cf%85%ce%bd%ce%b1-%ce%b4%ce%af%ce%bd%ce%b5%ce%b9-%cf%80%cf%81%ce%bf%ce%b2%ce%ac%ce%b4%ce%b9%cf%83%ce%bc%ce%b1-14.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T06:11:06+00:00"/>
    <meta property="og:title" content="Βρετανία: Νέα έρευνα δίνει προβάδισμα 14% στους Συντηρητικούς"/>
    <meta property="og:description" content="Μπορεί να αμφισβητείται έντονα, αλλά ο Μπόρις Τζόνσον εξακολουθεί να έχει την στήριξη της πλειοψηφίας του κόσμου στη Βρετανία."/>
  </head>
  <body>
    <article>
      <h1>Βρετανία: Νέα έρευνα δίνει προβάδισμα 14% στους Συντηρητικούς</h1>
      <address>
        <time datetime="2019-11-18T06:11:06+00:00">18 Nov 2019, 06:11</time>
      </address>
      <p>
        <b>Μπορεί να αμφισβητείται έντονα, αλλά ο Μπόρις Τζόνσον εξακολουθεί να έχει την στήριξη της πλειοψηφίας του κόσμου στη Βρετανία.</b>
      </p>
      <p>Μετά από ένα νέο γκάλοπ που έγινε για τις εκλογές της 12ης Δεκεμβρίου, το Συντηρητικό κόμμα του πρωθυπουργού, έχει προβάδισμα 14 εκατοστιαίων μονάδων έναντι της αξιωματικής αντιπολίτευσης των Εργατικών. Την δημοσκόπηση έκανε το ινστιτούτο Survation για λογαριασμό της εκπομπής «Good Morning Britain», του τηλεοπτικού δικτύου ITV.</p>
      <p>Αναλυτικά στοιχεία της δημοσκόπησης θα δοθούν σήμερα Δευτέρα από την εκπομπή, όπου σύμφωνα με τα στοιχεία που δόθηκαν νωρίτερα στη δημοσιότητα, οι Τόρις του Τζόνσον εξασφαλίζουν το 42% των προθέσεων ψήφου, οι Εργατικοί του Τζέρεμι Κόρμπιν το 28%, το φιλοευρωπαϊκό κόμμα των Φιλελεύθερων Δημοκρατών το 13% και το Κόμμα του Brexit (Νάιτζελ Φαράτζ) το 5%. Δεν υπάρχουν μεταβολές, αφού αυτή είναι η πρώτη φορά που διενεργήθηκε η συγκεκριμένη κυλιόμενη δημοσκόπηση.</p>
      <p>Η δημοσκόπηση του ινστιτούτου Survation έγινε με τη μέθοδο των τηλεφωνικών συνεντεύξεων σε δείγμα 1.010 ενηλίκων από τη 14η ως τη 16η Νοεμβρίου.</p>
    </article>
  </body>
</html>