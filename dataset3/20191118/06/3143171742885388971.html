<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/ambiente-e-cura-del-territorio-il-m5s-pianta-9-alberi-sul-lungomare-di-ringo.html"/>
    <meta property="og:site_name" content="Tempostretto"/>
    <meta property="article:published_time" content="2019-11-18T06:15:51+00:00"/>
    <meta property="og:title" content="Ambiente e cura del territorio, il M5S pianta 9 alberi sul lungomare di Ringo"/>
    <meta property="og:description" content="Alla &quot;chiamata verde&quot; hanno risposto Messina, Scaletta Zanclea, Santa Teresa di Riva e Giardini Naxos"/>
  </head>
  <body>
    <article>
      <h1>Ambiente e cura del territorio, il M5S pianta 9 alberi sul lungomare di Ringo</h1>
      <address><time datetime="2019-11-18T06:15:51+00:00">18 Nov 2019, 06:15</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>Alla "chiamata verde" hanno risposto Messina, Scaletta Zanclea, Santa Teresa di Riva e Giardini Naxos</i>
      </p>
      <figure>
        <img src="https://www.tempostretto.it/wp-content/uploads/2019/11/scaletta.jpg"/>
        <figcaption><b>Scaletta Zancle</b>a</figcaption>
      </figure>
      <p>MESSINA – Grande partecipazione per l’iniziativa “Alberi per il futuro” che si è svolta sul lungomare del Ringo di Messina. Con pale, guanti e tanta volontà di cambiamento, gli attivisti del MeetUp Grilli dello Stretto, insieme ai cittadini ed ai PortaVoce messinesi nazionali, regionali e locali del MoVimento 5 si sono ritrovati per piantare nove alberi e dare un segno concreto per la salvaguardia dell’ambiente e la cura del territorio.</p>
      <p>“L’iniziativa di Alberi per il Futuro è ormai giunta alla quinta edizione – ha spiegato D’Uva, deputato M5S alla Camera – ma è la prima volta che riusciamo a portare questo evento anche nella città e nella provincia di Messina. E’ un’attività che svolgiamo senza bandiere né simboli politici, nell’assoluta convinzione che l’ambiente è di tutti”.</p>
      <h3>Quattro i Comuni che hanno risposto alla “chiamata verde”</h3>
      <p>Durante il weekend sono stati ben quattro i Comuni messinesi che hanno risposto favorevolmente alla “chiamata verde” e, di concerto con i MeeTup delle varie zone, hanno individuato le aree più idonee alla piantumazione di alberi e arbusti. Si tratta di <b>Scaletta Zanclea, Santa Teresa di Riva, Giardini Naxos e Messina</b>.</p>
      <p>“Nelle aiuole del lungomare del Ringo – prosegue D’Uva – abbiamo messo a dimora tamerici, palme e ilatri, mentre ieri siamo riusciti a piantare anche il limone interdonato, prodotto Igp e vera eccellenza del territorio. Voglio ringraziare le amministrazioni comunali, i loro assessorati e dipartimenti e, per la città di Messina, anche l’Autorità Portuale, che si sono messi a disposizione dei nostri attivisti e PortaVoce locali per individuare le aree urbane idonee a diventare, un domani, fasce boscate”.</p>
      <h3>Obiettivo: “Sensibilizzare i cittadini sul tema dell’ambiente”</h3>
      <p>“Queste iniziative – concludono i pentastellate – hanno lo scopo di sensibilizzare la cittadinanza su tematiche importantissime. Alberi per il Futuro, nel suo piccolo, rappresenta un’opera di mitigazione ambientale necessaria per combattere i cambiamenti climatici Gli alberi modificano positivamente l’ambiente in cui viviamo moderando il clima, migliorando la qualità dell’aria, riducendo il deflusso delle acque piovane e ospitando la fauna selvatica. Siamo contenti che quest’anno ci sia stata tanta partecipazione, ma non possiamo fermarci qui. La nostra battaglia deve proseguire giorno dopo giorno”.</p>
    </article>
  </body>
</html>