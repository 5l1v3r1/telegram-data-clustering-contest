<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/el-bng-condiciona-el-suport-a-sanchez-al-reconeixement-de-les-nacions-dins-de-lestat-i-a-lagenda-gallega"/>
    <meta property="og:site_name" content="Diari La Veu"/>
    <meta property="article:published_time" content="2019-11-18T06:30:00+00:00"/>
    <meta property="og:title" content="El BNG condiciona el suport a Sánchez al reconeixement de les nacions dins de l'Estat i a l'agenda gallega"/>
    <meta property="og:description" content="El diputat Néstor Rego espera que en els propers dies es puga &quot;verificar&quot; un acord que afavorisca una investidura."/>
  </head>
  <body>
    <article>
      <h1>El BNG condiciona el suport a Sánchez al reconeixement de les nacions dins de l'Estat i a l'agenda gallega</h1>
      <h2>El diputat Néstor Rego espera que en els propers dies es puga "verificar" un acord que afavorisca una investidura</h2>
      <address><time datetime="2019-11-18T06:30:00+00:00">18 Nov 2019, 06:30</time> by <a rel="author">DLV</a></address>
      <p>VALÈNCIA (ACN). L'únic diputat del Bloc Nacionalista Galec, Néstor Rego, ha condicionat el seu vot a la investidura de Pedro Sánchez a una política basada en el diàleg i el respecte a les nacions dins de l'estat espanyol, a la receptivitat en relació a l'agenda gallega i al programa de govern.<br/><br/>Segons ha explicat en declaracions als mitjans de comunicació després de reunir-se amb la portaveu del PSOE al Congrés, Adriana Lastra, el BNG manté la "posició oberta" respecte al vot però ha admés que no li agradaria votar 'no' en una investidura perquè "ningú entendria una nova repetició de les eleccions". Segons ha explicat Rego, s'han emplaçat a tornar-se a reunir al llarg d'aquesta setmana.<br/><br/>El diputat del BNG ha definit la reunió com a "positiva" i ha explicat que s'ha tractat d'una primera presa de contacte i que no han entrat en qüestions concretes. Tot i així, ha afegit que espera que en els propers dies es puga "verificar" un acord que afavorisca una investidura.<br/><br/>Una de les condicions del BNG per donar suport a Sánchez és el respecte als drets de les nacions de l'estat espanyol. En aquest sentit, Rego ha considerat que seria un "bon punt de partida" que el govern espanyol reconegués que hi ha nacions que tenen aspiracions polítiques, la seua pròpia llengua i cultura. "És reconèixer la realitat i el contrari és tancar els ulls a una cosa evident", ha afegit. En aquest context, ha demanat un compromís per al diàleg i ha defensat que els conflictes polítics "es resolen amb mesures polítiques".</p>
      <related>
        <h4>Les més llegides</h4>
        <a href="https://www.diarilaveu.com/dr-ximo-mr-puig-dues-cares-president-mira-catalunya"/>
        <a href="https://www.diarilaveu.com/valencia-negra-borja-penalba-i-mireia-vives-ja-te-videoclip"/>
        <a href="https://www.diarilaveu.com/muntar-empresa-18-hores-crear-negoci-emprenedor-valencia-estonia"/>
        <a href="https://www.diarilaveu.com/les-corts-rebutgen-retornar-al-consell-la-llei-dacompanyament-als-pressuposts"/>
        <a href="https://www.diarilaveu.com/podem-preguntara-bases-pacte-psoe-23-i-26-de-novembre"/>
      </related>
    </article>
  </body>
</html>