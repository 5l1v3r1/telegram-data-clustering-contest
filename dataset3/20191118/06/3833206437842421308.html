<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ministur-Petkov-Bolnichnite-tryabva-da-se-izdavat-do-7-a-ne-do-14-dni-914486"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T06:57:00+00:00"/>
    <meta property="og:title" content="Министър Петков: Болничните трябва да се издават до 7, а не до 14 дни"/>
    <meta property="og:description" content="Болничните да се издават до 7, а не до 14 дни, както е сега. Тази мярка срещу прекомерния им брой ос..."/>
  </head>
  <body>
    <article>
      <h1>Министър Петков: Болничните трябва да се издават до 7, а не до 14 дни</h1>
      <address>
        <time datetime="2019-11-18T06:57:00+00:00">18 Nov 2019, 06:57</time>
      </address>
      <p>Болничните да се издават до 7, а не до 14 дни, както е сега. Тази мярка срещу прекомерния им брой особено по празниците предложи социалният министър <a href="https://www.plovdiv24.bg/novini/persons/5203.html">Бисер Петков</a> по време на посещението си в град Елена и уточни, че става въпрос за тези, които се дават от личните лекари.</p>
      <p>Министерството на труда и социалната политика предлага 15% увеличение на заплатите на работниците в социалния сектор за 2020 г., за да спрат протестите, каза още министър Петков, цитиран от "Монитор".</p>
      <p>Той призна, че в системата има текучества, причината за което били ниските възнаграждения и голямото натоварване. Той каза, че предстои допълнително регламентиране на нормативната база и финансовите продукти, за да не се стига до ситуация държавната пенсия и тази, която ще изплащат частните пенсионни фондове, взети заедно, да бъдат по-малко от една пенсия.</p>
      <p>"Въпросът с болничните е сериозен, определено има проблем с измами. Онези, които вадят фалшиви болнични, крадат от онези, които плащат своите данъци и осигуровки и се вижда ясно, че болничните се увеличават през дългите уикенди. Има цяла схема с много участници, които ощетява онези български граждани, които си плащат задълженията",  заяви пред БНР депутатът от ГЕРБ Тома Биков.</p>
      <p>Предложението на управляващата коалиция да не се заплаща първият ден от болничния няма да реши въпрос с фалшивите болнични листове. В тази позиция се обединиха по време на дискусия по БНР бившият социален министър и вицепремиер <a href="https://www.plovdiv24.bg/novini/persons/269.html">Ивайло Калфин</a>, председателят на "Подкрепа“ Димитър Манолов и заместник- председателят на Българската стопанска камара Димитър Бранков. По изчисления на експерти незаплащането на първия ден ще спести на бизнеса не по-малко от 50 млн. лева</p>
      <p>От своя страна "Подкрепа“ предупреди, че ще напусне Националния съвет за тристранно сътрудничество и има готовност за национален протест, ако предложението стане факт. Синдикатът е категоричен, че не бива работещите да бъдат оставени без средства точно когато имат най-много нужда от пари.</p>
      <p>В следващите дни предложението на коалицията ще бъде внесено в парламента за гласуване като част от текста към бюджет 2020 година.</p>
    </article>
  </body>
</html>