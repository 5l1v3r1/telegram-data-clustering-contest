<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/18/pioggia-e-vento-nell-isolacalano-le-temperature-136-953979.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T06:04:38+00:00"/>
    <meta property="og:title" content="Nell'Isola pioggia e ventoBrusco calo delle temperature"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">maltempo</h6>
      <h1>Nell'Isola pioggia e vento<br/>Brusco calo delle temperature</h1>
      <h2>Allerta nel Logudoro, a Bosa monitoraggio continuo del Temo. Villette allagate a Torre dei Corsari</h2>
      <address>
        <time datetime="2019-11-18T06:04:38+00:00">18 Nov 2019, 06:04</time>
      </address>
      <p>Breve <a href="https://www.unionesarda.it/articolo/news-sardegna/cagliari/2019/11/17/maltempo-breve-treguanuovi-temporali-in-arrivo-136-953748.html">tregua</a> ieri nel sud dell'Isola: dopo diversi giorni di pioggia è rispuntato un timido sole.</p>
      <p>La neve è caduta ad alta quota, con le cime del Gennargentu imbiancate, ma ancora tanta acqua e forte vento sono attesi per oggi. La Protezione civile segnala, già dalle prime ore di questa mattina, temporali di forte intensità sul mar di Sardegna e sul mar di Corsica, che coinvolgeranno anche il Nord Ovest, e un bollettino di criticità ordinaria (codice giallo) è stato emesso per il bacino del Logudoro, fino a mezzanotte.</p>
      <p>I fenomeni saranno accompagnati da forti raffiche di vento dai quadranti meridionali. Domani stessa situazione: sono previste piogge sui versanti tirrenici e sulla Sardegna, mari molto mossi.</p>
      <p>L'arrivo del maestrale porterà un deciso calo delle temperature: le massime non supereranno i 13-14 gradi. Resta alta a Bosa l'attenzione per l'acqua alta nel Temo: monitoraggio continuo nell'idrometro installato sul ponte vecchio, altre squadre sono operative lungo le banchine.</p>
      <p>Nell'Oristanese completamente allagato il lungomare di Torregrande dopo le abbondanti piogge di sabato notte. Acqua alta e marciapiedi allagati anche a causa della cronica carenza di pulizia e di manutenzione dei pozzetti e delle caditoie. Allagata nuovamente la vecchia palestra di Sa Rodia a Oristano.</p>
      <p>Sul litorale di Arbus l'ondata di maltempo ha investito la Costa Verde. I danni maggiori sono nel villaggio turistico di Torre dei Corsari: allagate alcune villette estive nella zona di Is Cannisonis, a pochi metri dall'omonima spiaggetta. Il sindaco di Arbus, Antonello Ecca, parla di "emergenza altissima".</p>
      <p>Disperati i proprietari delle abitazioni più colpite: un incubo lungo una settimana, per ben tre volte sono intervenuti i vigili del fuoco.</p>
      <p>(Unioneonline)</p>
    </article>
  </body>
</html>