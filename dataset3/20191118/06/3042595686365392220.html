<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/savner-rampelyset/71831215"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T06:26:52+00:00"/>
    <meta property="og:title" content="Savner rampelyset"/>
    <meta property="og:description" content="Daniel-André Tande trives best når det koker rundt ham etter lange svev i hoppbakken. Det er det altfor lenge siden det har gjort."/>
  </head>
  <body>
    <article>
      <h1>Savner rampelyset</h1>
      <h2>Daniel-André Tande trives best når det koker rundt ham etter lange svev i hoppbakken. Det er det altfor lenge siden det har gjort.</h2>
      <address><time datetime="2019-11-18T06:26:52+00:00">18 Nov 2019, 06:26</time> by <a rel="author">NTB I</a></address>
      <p>Landslagshopperen fikk ødelagt forrige sesong av sykdom og skader i oppkjøringen, samt et ubeleilig fall i Lahti i forkant av Seefeld-VM. Smellen i Finland markerte slutten på en sesong som ikke får noen sentral plass i Kongsberg-guttens minnebok.</p>
      <p>
        <b>Sist Tande sto på toppen av pallen individuelt etter et verdenscuprenn var i Holmenkollen 11. mars 2018. Det er godt over halvannet år siden. 25-åringen innrømmer nå at han savner å være i begivenhetenes sentrum.</b>
      </p>
      <p>– Personlig trives jeg veldig godt i det ekstra lille presset som kommer når man presterer bra og får litt mer oppmerksomhet. Det er en situasjon jeg liker veldig godt, smiler lysluggen når NTB møter han til en lengre prat før den kommende sesongen.</p>
      <p>
        <i>– Du har savnet rampelyset?</i>
      </p>
      <p>– Ja, sier Tande, men trekker litt på det før han fortsetter:</p>
      <p>– Jeg har savnet å hoppe bra på ski, savnet å vinne skirenn og det som følger med. Vinner du hopprenn, er det selvsagt mye mer styr rundt, men det kommer fordi du gjør det bra. Det går hånd i hånd.</p>
      <p>
        <b>Trykket fra omgivelsene som kommer i kjølvannet av gode prestasjoner ser han absolutt ingen grunn til å klage over.</b>
      </p>
      <p>– Jeg har akseptert hvordan situasjonen er, og kan ikke klage over at det er mange som vil ha en bit når du er i toppen og presterer bra. Hadde det ikke vært for det, hadde du ikke vært i toppen og prestert. Det å klage over det blir hykleri, smiler han.</p>
      <h3>Flaks i uflaksen</h3>
      <p>Individuelle verdenscupseirer har han fem av i karrieren. I tillegg er Kongsberg-gutten verdensmester i skiflyging individuelt og to ganger for lag. Lagbronse i OL har det også blitt.</p>
      <p>
        <b>I den eventyrlige 2017/18-sesongen ble han både dobbelt verdensmester i skiflyging og OL-medaljør. Ikke rart kontrasten ble stor da forrige sesong endte som den gjorde.</b>
      </p>
      <p>Sjansen for å se Tande tilbake i rampelyset kommende vinter er god, til tross for at sesongoppkjøringen heller ikke denne gangen har vært den beste. Et fall på trening i franske Courchevel i sommer skapte trøbbel, men det kunne samtidig vært verre.</p>
      <p>– Jeg hadde flaks i uflaksen. Det kunne ikke gått så altfor mye bedre når det først gikk galt. Men jeg begynner å bli litt lei av flaks i uflaksen. Jeg har lyst til bare å ha flaks, og slippe den uflaksen først, smiler lysluggen.</p>
      <h3>Motgang gjør sterk</h3>
      <p>Sesongoppkjøring har i det hele tatt vært synonymt med skader og sykdom for 25-åringen de siste årene.</p>
      <p>– Hvis jeg får en sommer helt uten sykdom eller skade, da skal jeg virkelig knuse alle, smiler Tande.</p>
      <p>
        <i>– Når hadde du det sist?</i>
      </p>
      <p>– Det vet jeg ikke. Det nærmeste jeg har vært er vel sommeren før 17/18-sesongen. Da hadde jeg en liten sykdomsperiode, men ingen skade. Det ble den beste vinteren min så langt.</p>
      <p>Motgangen har samtidig gjort han sterkere og mer erfaren.</p>
      <p>– Jeg begynner å ha vært gjennom en god del i dette livet. Nå høres det ut som jeg er 50 år, men man innser at et dårlig resultat ikke er det verste som kan skje. Det finnes verre ting. Man får satt ting i perspektiv når man har vært gjennom en del, sier Kongsberg-gutten.</p>
      <p>Kanskje kommer det en etterlengtet opptur allerede når verdenscupen innledes i polske Wisla neste helg.</p>
    </article>
  </body>
</html>