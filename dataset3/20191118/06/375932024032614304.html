<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/tuzparancsot-kaphatnak-a-rendorok-hongkongban-1874706/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T06:31:00+00:00"/>
    <meta property="og:title" content="Tűzparancsot kaphatnak a rendőrök Hongkongban"/>
    <meta property="og:description" content="Éles lőszert a hat hónapja tartó megmozdulások kezdete óta eddig nem használtak a rendőrök."/>
  </head>
  <body>
    <article>
      <h1>Tűzparancsot kaphatnak a rendőrök Hongkongban</h1>
      <address><time datetime="2019-11-18T06:31:00+00:00">18 Nov 2019, 06:31</time> by <a rel="author">MTI</a></address>
      <p>A hongkongi rendőrség hétfőn bejelentette, hogy éles lőszer bevetését fontolgatja, miután a kormányellenes tüntetők is „halálos fegyvert” használtak vele szemben. A bejelentés előzménye, hogy a demonstrációk központjává formálódott műszaki egyetemnél vasárnap egy rendőrt nyílvessző sebesített meg a lábán.</p>
      <figure>
        <img src="https://www.vg.hu/wp-content/uploads/2019/11/0001MC9K3.jpg"/>
        <figcaption>Fotó: AFP</figcaption>
      </figure>
      <p>Az egyetemet a rendőrség teljesen körbezárta, több százan bent rekedtek. A területet páncélozott járművek veszik körül. A tüntetőket vízágyúval és könnygázzal próbálják megfékezni.</p>
      <aside>Az összecsapások egész vasárnap éjjel tartottak. Hétfő reggel a diákok egy nagyobb csoportja megpróbált kitörni, de visszaszorították őket.</aside>
      <p>Éles lőszert a hat hónapja tartó megmozdulások kezdete óta eddig nem használtak a rendőrök. A figyelmeztetés úgy szól, hogy ennek bevetésére akkor kerülhet sor, ha a tüntetők nem szüntetik be a „halálos fegyverek” alkalmazását.</p>
      <figure>
        <iframe src="https://www.youtube.com/embed/TyO7cxbpxVY" width="356" height="200" data-service="Youtube" scrolling="no"/>
      </figure>
      <p>A Hongkongban hat hónapja tartó tüntetéshullám során már többször felrebbent az a híresztelés, hogy a pekingi kormányzat a kínai hadsereg bevetését fontolgatja a tüntetések elfojtására, ám Peking, bár megerősítette, hogy a helyőrség katonái a hongkongi kormányzat kérésére bevethetőek lennének, mindeddig kitartott annál az álláspontjánál, hogy a helyi rendfenntartó erők képesek önállóan kezelni a helyzetet.</p>
      <table bordered="">
        <tr>
          <td>Hongkong 1997-ben tért vissza Kínához a brit gyarmati uralom alól, és az „egy ország, két rendszer” elve alatt különleges jogokkal bír. A Nagy-Britanniával 1997-ben kötött megállapodás szerint Kína a dátumot követő 50 évre magas szintű autonómiát garantált Hongkongnak, ám az ott lakók közül sokan úgy érzik, Peking egyre növeli befolyását a városban.</td>
        </tr>
      </table>
    </article>
  </body>
</html>