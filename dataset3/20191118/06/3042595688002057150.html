<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fy-faen-det-var-sa-vidt/71825644"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T06:35:44+00:00"/>
    <meta property="og:title" content="- Fy faen, det var så vidt"/>
    <meta property="og:description" content="Johan (54) reddet livet på E8 mot Tromsø. Nord-Norge er blant landsdelene med størst risiko for ulykker med utenlandske vogntog - sjekk din landsdel her."/>
  </head>
  <body>
    <article>
      <h1>- Fy faen, det var så vidt</h1>
      <h2>Johan (54) reddet livet på E8 mot Tromsø. Nord-Norge er blant landsdelene med størst risiko for ulykker med utenlandske vogntog - sjekk din landsdel her.</h2>
      <address><time datetime="2019-11-18T06:35:44+00:00">18 Nov 2019, 06:35</time> by <a rel="author">Sofie Braseth</a></address>
      <p>- Jeg priser meg lykkelig over at det gikk bra.</p>
      <p>Det sier Johan Staff (54).</p>
      <p>Drøye to uker har gått siden han og nevøen Valdemar (13) opplevde en nestenulykke av det halsbrekkende slaget. På vei fra Balsfjord til Tromsø skjente et vogntog over i deres kjørefelt.</p>
      <p>
        <b>- Satan i helvete. Fy faen, det var så vidt, smeller det fra Staff i videoen fra dashbordkameraet, som fanget nestenulykken på film.</b>
      </p>
      <ul>
        <li>Se klippet øverst i saken.</li>
      </ul>
      <p>- Jeg trodde at her kom det til å gå galt, sier Staff til Dagbladet.</p>
      <p>
        <b>Han dreide umiddelbart over i venstre kjørefelt, mens både henger og trekkvogn passerte på «feilsiden».</b>
      </p>
      <p>- Jeg er glad jeg ikke bremset og fikk panikk. Hadde det skjedd noe, hadde det vært Valdemar som hadde fått bilen på sin side.</p>
      <figure>
        <img src="https://dbstatic.no/71830852.jpg?imageId=71830852&amp;x=0&amp;y=2.1739130434783&amp;cropw=100&amp;croph=64.596273291925&amp;width=643&amp;height=417"/>
        <figcaption><b>PENDLER:</b> Johan Staff jobber som kjøkkenmontør i Tromsø, og pendler i bil fra Balsfjord. - Vi kjører den veien, både jeg og samboeren min. Vi er lykkelige for at vi kommer hjem til middagsbordet hver dag, sier 54-åringen. Foto: Privat Vis mer</figcaption>
      </figure>
      <h3>Vil unngå vogntogene</h3>
      <p>Staff sier at vogntoget hadde opprinnelse i Litauen. Ifølge 54-åringen fikk han fikk beskjed fra politiet om at vogntogets dekk møtte norske krav.</p>
      <p>Men Staff så ingen kjettinger.</p>
      <p>- Det var veldig glatt på stedet, det var så vidt vi klarte å stå på føttene.</p>
      <p>
        <b>Tromsværingen sier at han vet om mange som er redd på vinterveiene i nord.</b>
      </p>
      <p>- Det er mange som kjører en annen vei for å komme til Tromsø, nettopp for å unngå de store vogntogene.</p>
      <p>
        <i>- Hva med deg selv?</i>
      </p>
      <p>
        <b>- Jeg sier ikke at jeg ikke er redd, sier Staff, som pendler daglig til jobben som kjøkkenmontør i fylkeshovedstaden.</b>
      </p>
      <p>- Men jeg kan ikke la det stoppe meg. Jeg er nødt til å jobbe, jeg også,</p>
      <h3>Facebook-gruppe engasjerer</h3>
      <p>En Facebook-gruppe med over 30 000 medlemmer har de siste ukene satt fatt i debatten om <a href="https://www.dagbladet.no/nyheter/siv-hilde-dropper-utenlandske-vogntog---fryktelig-redd/71795331">vogntog på norske vinterveier</a>.</p>
      <p>Initiativtakerne bak gruppa, kalt «Stopp dødstrailerne på norske vinterveier!», er ekteparet Frøydis og Håkon Haug Enga.</p>
      <p>
        <b>I et <a href="https://www.dagbladet.no/nyheter/tusenvis-krever-dodstrailer-stopp---livredd/71790728">intervju med Dagbladet</a> sier sistnevnte at han opplever at Nord-Norge er spesielt belastet når det kommer til ulykker der utenlandske vogntog er involvert.</b>
      </p>
      <p>Nå gir en forsker tromsværingen delvis rett.</p>
      <h3>- Betydelig høyere risiko</h3>
      <p>- Utenlandske godsbiler som kjører i Vest-, Midt- og Nord-Norge har høyere risiko for personskadeulykker sammenliknet med godsbiler som kjører i Sør- og Øst-Norge.</p>
      <p>Det sier Tor-Olav Nævestad, forsker ved Transportøkonomisk institutt (TØI) til Dagbladet.</p>
      <p>
        <b>Tallene stammer fra en <a href="https://www.toi.no/getfile.php/1342742/Publikasjoner/T%C3%98I%20rapporter/2016/1487-2016/1487-2016%20El.pdf">TØI-rapport</a> fra 2016, og viser at tunge godsbiler som er registrert i ikke-skandinaviske land har nesten dobbelt så høy risiko for ulykke i Vest-, Midt- og Nord-Norge som i Sør- og Øst-Norge.</b>
      </p>
      <p>For tunge godsbiler registrert i Skandinavia er det nesten ingen forskjell mellom landsdelene, sier Nævestad.</p>
      <p>Risikoen for ulykker er marginalt høyere i Vest-, Midt- og Nord-Norge, men «forskjellen er nok ikke statistisk signifikant», utdyper forskeren.</p>
      <figure>
        <img src="https://dbstatic.no/71830355.jpg?imageId=71830355&amp;width=1024&amp;height=615"/>
        <figcaption><b>KLARE FORSKJELLER:</b> Diagrammet viser ulykkesrisiko for tunge godsbiler i Norge i perioden 2007-2012, fordelt på Sør- og Øst Norge og Vest-Norge/Trøndelag/Nord-Norge, for kjøretøy som er registrert i Skandinavia og kjøretøy som er registrert i øvrige land. Kilde: Rapporten «Internationalisation in road transport of goods: safety outcomes, risk factors and measures» (2016) fra Transportøkonomisk institutt (TØI) Vis mer</figcaption>
      </figure>
      <h3>Utfordrende veier</h3>
      <p>Tor-Olav Nævestad forklarer den forhøyede ulykkesrisikoen slik:</p>
      <p>- Det ser ut til at veiene i Vest-, Midt- og Nord-Norge er spesielt utfordrende. Og særlig om vinteren. Disse veiene har nok en annen standard enn det utenlandske sjåfører er vant til; de er antakelig ofte smalere, mer kuperte og har nok også mer svinger.</p>
      <p>Videre påpeker forskeren at en <a href="https://www.toi.no/getfile.php?mmfileid=43094">TØI-rapport</a> fra 2016 finner at møteulykker er den dominerende ulykkestypen med tunge kjøretøy i Norge.</p>
      <p>
        <b>Rapporten viser også at tunge kjøretøy utløser betydelig flere dødelige møteulykker i svinger enn på rett vei.</b>
      </p>
      <p>Risikofaktoren som forklarer forskjellene mellom landsdelene er antakelig de utenlandske sjåførenes erfaring og kompetanse, sier Nævestad. Han legger til at det trengs mer forskning på dette.</p>
      <p><i>«Resultatene tyder på at norske sjåfører av tunge godsbiler er bedre utstyrt, har mer kompetanse på, høyere mestringsfølelse og lavere risikooppfatning knyttet til vinterkjøring enn utenlandske sjåfører i Norge.» </i><a href="https://www.toi.no/getfile.php/1342742/Publikasjoner/T%C3%98I%20rapporter/2016/1487-2016/1487-2016%20El.pdf">skriver Nævestad og hans kolleger</a>.</p>
      <h3>Vei-tapere</h3>
      <p>- De dårligste veiene, hvis man ser på alle forhold ved veien, de finner man på Vestlandet.</p>
      <p>Når det gjelder europavei, er Nordland og Troms verstinger på veikvalitet.</p>
      <p>Det sier Karin Yrvin til Dagbladet.</p>
      <p>Yrvin er fagsjef i Opplysningsrådet for veitrafikken (OFV), en politisk interesseorganisasjon som arbeider for tryggere, bedre og mer effektive veier i Norge, ifølge deres <a href="https://ofv.no/om-oss">hjemmesider</a>.</p>
      <p>
        <b>Yrvin viser til tall fra <a href="https://www.vegvesen.no/_attachment/2784246/binary/1339801?fast_title=Dybdeanalyser+av+d%C3%B8dsulykker+i+vegtrafikken+2018.pdf">Statens vegvesen</a>, som slår fast at forhold knyttet til veien og veimiljøet vurderes å ha vært medvirkende faktorer i 28 prosent av dødsulykkene i perioden 2005-2018.</b>
      </p>
      <p><i>«De forholdene ved vegen og vegmiljøet som oftest har medvirket til dødsulykker, er vegens linjeføring, sikthindringer, utforming av kryss og vegdekke.» </i>heter det i rapporten.</p>
      <p>- Alt for mange veier i Norge er for smale, for svingete og for lite trafikksikre, og det er særlig i distriktene det er slik, sier Yrvin.</p>
      <h3>Forfall og etterslep</h3>
      <p>Yrvin sier at det farligste veinettet er fylkesveiene. Det skyldes følgende:</p>
      <p>
        <b>- Det gjelder forfall og etterslep. Noe av grunnen er at det er så omfattende veinett. Midlene de får til særlig fylkesveiene strekker ikke til, sier fagsjefen.</b>
      </p>
      <figure>
        <img src="https://dbstatic.no/71830907.jpg?imageId=71830907&amp;x=0&amp;y=10.591900311526&amp;cropw=100&amp;croph=60.1246105919&amp;width=321&amp;height=193"/>
        <figcaption><b>ETTERLYSER TILTAK:</b> Karin Yrvin, fagsjef i Opplysningsrådet for veitrafikken. Foto: OFV Vis mer</figcaption>
      </figure>
      <p>- Vi er bekymret for kvaliteten på det eksisterende veinettet. Etterslepet er nå så stort at det virker som om ingen klarer å ta tak i problemstillingen.</p>
      <p>
        <i>- Hvordan kan dette være tilfelle i et av verdens rikeste land?</i>
      </p>
      <p>
        <b>- Si det. Det er nok litt enklere å få støtte til å klippe snorer og investeringer, enn å ta vare på det vi har.</b>
      </p>
      <p>OFV etterlyser en bindende opptrappingsplan for det eksisterende veinettet, spesielt knyttet til fylkesveiene, samt en standard som definerer hvordan veinettet skal være.</p>
      <h3>Høyere avvik enn Sverige</h3>
      <p>Tunge kjøretøy utløser betydelig flere dødelige møteulykker i svinger enn på rett vei, viser tall fra TØI.</p>
      <p>Karin Yrvin sier videre at Norge generelt har betydelig mer svingete veinett enn sammenliknbare land.</p>
      <p>
        <b>- Hvis man sier at det beste er å ha en rett vei fra A til B, er avviket i Sverige og Finland 15 prosent. I Norge er avviket 55 prosent.</b>
      </p>
      <p>Fagsjefen bekrefter at norske terrengforhold er en faktor, men sier samtidig følgende:</p>
      <p>- Det finnes andre land som har lik topografi, men som likevel klarer å ha rettere veistrekninger enn det vi har i Norge. Det er fordi man har underfinansiert utbyggingen av veinettet i flere tiår, under skiftende regjeringer.</p>
      <h3>140 dødsulykker</h3>
      <p>I oktober la Samferdselsdepartementet fram en <a href="https://www.regjeringen.no/contentassets/ec3cbab7ecef413bbe00888f3ba8f8cf/veitrafikkulykker-med-tunge-kjoretoy-involvert.pdf">ny rapport</a> om veitrafikkulykker der tunge kjøretøy var involvert.</p>
      <p>Sammenstillingen er laget med tall fra Statens vegvesens ulykkesanalysegruppe (UAG) for perioden 2014 til 2018, skriver NTB.</p>
      <p>Rapporten viser at norske vogtogsjåfører var involvert i flest dødsulykker i denne perioden.</p>
      <p>
        <b>Av totalt 140 dødsulykker med tunge kjøretøy på norske veier, var utenlandske sjåfører involvert i 34 av dem.</b>
      </p>
      <p>Det utgjør 24 prosent av dødsulykkene.</p>
      <p>Tor-Olav Nævestad har tidligere forklart at <a href="https://www.dagbladet.no/nyheter/siv-hilde-dropper-utenlandske-vogntog---fryktelig-redd/71795331">utenlandske vogntog utgjør omtrent seks prosent av kilometerne</a> som kjøres i Norge av godsbiler.</p>
      <p>
        <b>Det gir grunn for å si at utenlandske vogntog er overrepresentert i dødsulykker på norske veier, mener TØI-forskeren.</b>
      </p>
      <p>- De er involvert i flere ulykker enn det trafikkmengden skulle tilsi. Og de er involvert i flere fastkjøringer enn det trafikkmengden skulle tilsi.</p>
      <p>Samtidig påpeker Nævestad følgende:</p>
      <p>Når vi sammenlikner dødsulykker der tunge godsbiler og personbiler er involvert, finner vi at sjåførene av de tunge godsbilene - både norske og utenlandske - langt sjeldnere er utløsende for ulykkene enn privatbilistene.</p>
    </article>
  </body>
</html>