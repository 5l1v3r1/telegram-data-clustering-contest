<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103144/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T06:59:07+00:00"/>
    <meta property="og:title" content="ЄС та США відреагували на масові протести в Грузії"/>
    <meta property="og:description" content="ЄС та США закликали сторони до діалогу в Грузії, де після провалу реформи виборчої системи почалися протести."/>
  </head>
  <body>
    <article>
      <h1>ЄС та США відреагували на масові протести в Грузії</h1>
      <address>
        <time datetime="2019-11-18T06:59:07+00:00">18 Nov 2019, 06:59</time>
      </address>
      <p>ЄС та США закликали сторони до діалогу в Грузії, де після провалу реформи виборчої системи почалися протести.</p>
      <p>Як повідомляє "Європейська правда", про це йдеться у поширеній в неділю спільній заяві посольства США і представництва Євросоюзу в Грузії.</p>
      <p>Влітку США і ЄС сприйняли ініціативу про прискорений перехід до повністю пропорційних парламентських виборів "як важливий крок грузинської демократії", за яким слідував "політичний консенсус і зобов'язання всіх сторін працювати в цьому напрямку", сказано в заяві.</p>
      <p>"Несподіване припинення цього процесу минулого четверга посилило недовіру і підвищило напруженість у відносинах між правлячою партією і іншими політичними силами, а також громадянським суспільством", - констатують диппредставництва США і ЄС.</p>
      <p>"З урахуванням ситуації, що склалася, ми вважаємо, що необхідно негайно почати роботу з відновлення довіри на основі спокійного і шанобливого діалогу між урядом, всіма політичними партіями і громадянським суспільством з метою пошуку шляху, який буде прийнятним для всіх", - сказано в заяві.</p>
      <p>Диппредставництва також висловили підтримку права на мирні зібрання та свободу вираження, проте закликали мітингувальників діяти в рамках закону і Конституції.</p>
      <p>Нагадаємо, у неділю <b><a href="https://www.eurointegration.com.ua/news/2019/11/17/7103139/">тисячі людей вийшли</a></b> на протест у Тбілісі з вимогою провести виборчу реформу.</p>
      <p>Протестувальники, серед іншого, оголосили <b><a href="https://www.eurointegration.com.ua/news/2019/11/18/7103143/">блокаду парламенту.</a></b></p>
      <p>Головні вимоги учасників протесту, який почався минулого тижня, - це проведення позачергових парламентських виборів за пропорційною системою, а також відставка уряду і зміна нинішнього складу ЦВК.</p>
      <related>
        <a href="https://www.eurointegration.com.ua/news/2019/11/18/7103143/"/>
        <a href="https://www.eurointegration.com.ua/news/2019/11/17/7103139/"/>
      </related>
    </article>
  </body>
</html>