<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/lammet-i-ansiktet-etter-farmen/71685695"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T06:21:28+00:00"/>
    <meta property="og:title" content="Lammet i ansiktet etter «Farmen»"/>
    <meta property="og:description" content="Realityoppholdet tok en svært dramatisk vending for deltakeren Agna Hollekve (47)."/>
  </head>
  <body>
    <article>
      <h1>Lammet i ansiktet etter «Farmen»</h1>
      <h2>Realityoppholdet tok en svært dramatisk vending for deltakeren Agna Hollekve (47).</h2>
      <address><time datetime="2019-11-18T06:21:28+00:00">18 Nov 2019, 06:21</time> by <a rel="author">Linn-Christin Marthinussen</a></address>
      <p>KRAGERØ / SOGNDAL (Dagbladet): «Farmen»-deltakeren Agna Hollekve (47) har gjennom årets sesong gjort seg bemerka som ei grepa dame med høy arbeidsmoral - som ofte gir alt for å få fullført ukesoppdragene.</p>
      <p>
        <b>Idylliske omstendigheter til tross, underveis i innspillingen skulle oppholdet ta en dramatisk vending for den hardtarbeidende sogndølingen.</b>
      </p>
      <p>Uten å vite hvorfor, ble Hollekve brått i veldig dårlig form. Sykdomstegnene skulle vise seg å være noe langt mer alvorlig enn realityprofilen selv hadde antatt.</p>
      <figure>
        <img src="https://dbstatic.no/71686273.jpg?imageId=71686273&amp;x=0&amp;y=0&amp;cropw=100&amp;croph=100&amp;width=429&amp;height=612"/>
        <figcaption><b>HEMMELIG SYKDOMSDRAMA:</b> «Farmen»-deltakeren Agna Hollekve (47) ble alvorlig syk under «Farmen»-oppholdet. Nå forteller hun hva som skjedde. Foto: Tor Lindseth / Se og Hør Vis mer</figcaption>
      </figure>
      <h3>Hode- og nakkeplager</h3>
      <p>- Alle var trøtte og slitne der inne, men jeg synes jeg var unormalt uopplagt. Det begynte med at jeg fikk vondt i nakken og i hodet, og så klarte jeg plutselig ikke løfte noe. Jeg dro til legen, der vi kom fram til at det sikkert skyldtes stress, minnes Hollekve overfor Dagbladet.</p>
      <p>Selv om ettbarnsmora slo seg til ro med de påståtte stressplagene, ble hun stadig dårligere. Først da Hollekve fikk problemer med å spise ble det slått full alarm i «Farmen»-produksjonen.</p>
      <p>
        <b>Etter et nytt legebesøk ble 47-åringen sendt rett til Skien sykehus - der hun fikk påvist borreliose.</b>
      </p>
      <p>Borreliose er som kjent en infeksjonssykdom som overføres til mennesker ved flåttbitt. Ifølge <a href="https://nhi.no/livsstil/reise/borreliose-flattbitt/">Norsk Helseinformatikk</a> fører bare to av 100 bitt til sykdom, men de som rammes kan få kroniske plager uten riktig behandling.</p>
      <p>Sykdommen er velomtalt her hjemme, blant annet etter at hele Norges Lars Monsen (56) <a href="https://www.dagbladet.no/nyheter/lars-monsen-etter-omstridt-behandling-i-tyskland---det-virker-som-om-jeg-er-borrelia-fri/61439588">ble hardt rammet for noen år tilbake</a>. Symptomene starter som regel med utslett og feber, før det går over i hudforandringer, skader i nervesystemet og leddbetennelser. I verste fall kan det føre til nevrologisk og kognitiv svikt, skriver NHI.</p>
      <h3>Skjønte ikke alvoret</h3>
      <p>- Jeg forsto ikke at symptomene jeg hadde skyldtes et flåttbitt, forteller Hollekve, og fortsetter:</p>
      <p>- Jeg fikk utslett på magen, i en ring. Jeg viste det til produksjonen og de andre deltakerne, men de hadde heller ikke greie på det.</p>
      <p>
        <b>47-åringen understreker at hun ikke klandrer produksjonen for manglende flåttbittkunnskap. Selv om realitydeltakeren fikk helsehjelp så fort diagnosen var et faktum, fikk sykdommen dramatiske - og synlige - følger for Hollekve.</b>
      </p>
      <blockquote>«Jeg fikk lammelser i ansiktet, og var i voldsomt dårlig form»<cite>Agna Hollekve (47), «Farmen»-deltaker</cite></blockquote>
      <p>
        <i>Les hva TV 2 sier om flått-dramaet lenger ned i saken.</i>
      </p>
      <p>Under finaleopptaket ved innspillingsgården i Kragerø tidligere i høst, der alle deltakerne var samlet, kunne en se tydelige forandringer i 47-åringens ansikt.</p>
      <figure>
        <img src="https://dbstatic.no/71820487.jpg?imageId=71820487&amp;x=17.285067873303&amp;y=5.0335570469799&amp;cropw=53.393665158371&amp;croph=62.304250559284&amp;width=590&amp;height=558"/>
        <figcaption><b>TYDELIG PREGET:</b> Under finaleopptakene til «Farmen» tidligere i høst, der alle deltakerne var samlet, kunne man tydelig se spor av lammelsene i Agna Hollekves ansikt. Foto: Tor Lindseth / Se og Hør Vis mer</figcaption>
      </figure>
      <p>- Jeg har fått lammelser i ansiktet, og er i voldsomt dårlig form. Akkurat nå er ganske sliten og trøtt, trolig som følge av at jeg har gått ned mange kilo, og har sviktet fysikk. Allmenntilstanden er absolutt redusert, fortalte hun til Dagbladet den gang.</p>
      <h3>Ville ikke trekke seg</h3>
      <p>Vi møter henne igjen tre uker seinere, hjemme på gården hun driver for vanskeligstilte barn, om lag ti minutter utenfor Sogndal sentrum. Hollekve ser merkbart bedre ut - heldigvis - og er glad for at behandlingen har virket.</p>
      <figure>
        <img src="https://dbstatic.no/71819280.jpg?imageId=71819280&amp;x=0&amp;y=10.373443983402&amp;cropw=100&amp;croph=80.082987551867&amp;width=643&amp;height=387"/>
        <figcaption><b>VEL HJEMME:</b> I dag kan man nesten ikke se på Agna Hollekve at ansiktet hennes bare for noen måneder siden var delvis lammet. Foto: Vilde Holta Røssland Vis mer</figcaption>
      </figure>
      <p>- Jeg har fått antibiotika, og er bedre i dag enn jeg jeg var inne på gården. Og der var jeg virkelig ikke i form på et tidspunkt, forteller hun.</p>
      <p>
        <b>Hollekve antar at flåttbittet skjedde mens hun og de andre deltakerne lauva kjerv (samlet bunter med løvkvister til dyrefôr, journ.anm.) til et av ukesoppdragene.</b>
        <b> Til tross for at sykdommen fikk store helsemessige konsekvenser for 47-åringen, var det aldri noe alternativ å trekke seg fra realitykonkurransen.</b>
      </p>
      <p>Likevel:</p>
      <p>- Før jeg visste hva plagene skyldtes, holdt jeg faktisk på å gi meg. Jeg mista gradvis motet, og så ikke helt vitsen med å være der uten krefter. Jeg fikk muligheten til å reise hjem da sykdommen ble påvist, men da var det aldri noe alternativ. Da visste jeg jo hva det var, og kunne få hjelp.</p>
      <figure>
        <img src="https://dbstatic.no/71823753.jpg?imageId=71823753&amp;width=1024&amp;height=615"/>
        <figcaption><b>IKKE MERKBART PÅ TV:</b> Agna Hollekve (47) har fått en ny uke på «Farmen»-gården etter at hun vant søndagens tvekamp mot 22 år gamle Marte Flobergseter. På dette tidspunktet hadde Hollekve allerede begynt å kjenne på helseplagene. Foto: TV 2 Vis mer</figcaption>
      </figure>
      <h3>- Ikke heldig</h3>
      <p>Hollekve synes likevel det var særs uheldig at sykdommen rammet midt under «Farmen»-oppholdet.</p>
      <p>
        <b>- Det tyngste for meg inne på gården var at jeg mistet alle kreftene mine. Jeg har ikke fungert som jeg skulle, og det er selvfølgelig ikke heldig, forteller hun.</b>
      </p>
      <p>Det viktigste for Hollekve, som bor sammen med en datter på 11 år, er likevel at alt har gått bra. I dag går 47-åringen jevnlig til legen for å sjekke formen, og smilet er nesten på plass igjen etter lammelsen i ansiktet. Nå er hun endelig på vei tilbake til sitt «gamle jeg».</p>
      <p>- Jeg kommer meg. Det har absolutt snudd, forteller hun.</p>
      <p>Pressekontakt for «Farmen» i TV 2, Alex Iversen, forteller til Dagbladet at Agna Hollekve ikke hadde fått lov til å fortsette tv-oppholdet dersom situasjonen hadde vært kritisk eller farlig. I dette tilfellet fulgte produksjonen legens vurdering og Hollekves ønske om å bli værende, forteller Iversen.</p>
      <h3>- Ikke skadelig</h3>
      <p>- Hadde legen vurdert det som uforsvarlig for Agna å fortsette i programmet, så ville hun ikke fått fortsette. Legens vurdering var at hun måtte hvile, men at det ikke var skadelig for henne å fortsette deltakelsen. Agna ble derfor sterkt oppfordret til å ta det rolig, noe produksjonen også fulgte med på at hun gjorde. Produksjonen vil aldri tvinge noen til å gjennomføre konkurranser eller oppgaver som kan være skadelige, sier han.</p>
      <p>
        <i>- Agna forteller at flåttbittet ikke ble oppdaget under første legebesøk, og at ingen i produksjonen hadde kunnskap om symptomene. Burde ikke en tv-produksjon som «Farmen» ha kunnskap om nettopp dette?</i>
      </p>
      <p>
        <b>- I forkant av produksjonsstart ble både deltakere og crew informert om flått. De fikk vite hvordan man bør kle seg under skogsarbeid, og hvordan man skal sjekke seg for flåttbitt. Mygg- og flåttspray var alltid tilgjengelig på gården, både til deltakere og crew, sier Iversen.</b>
      </p>
      <p>Pressekontakten forklarer videre at Hollekve fikk beskjed av produksjonen om å følge med på sirkelen på magen - og hvorvidt den utvidet seg.</p>
      <p>- Flåttbitt kan gi en liten rød sone på et par centimeter rundt bittstedet. Dette er ufarlig og betyr ikke at man er smittet. Men hvis man etter flåttbittet - tre til tretti dager - får et rødlig utslett som vokser rundt bittstedet, bør man være på vakt. Det betyr at om det rødlige området forsvinner av seg selv i løpet av en uke, er det ikke grunn til bekymring. Skulle det derimot utvide seg må det sjekkes, og det var det Agna fikk beskjed om å følge med på, sier han.</p>
    </article>
  </body>
</html>