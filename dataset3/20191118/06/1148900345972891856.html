<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/boj-o-posledni-univerzitu-hongkongska-policie-pouzila-na-studenty-slzny-plyn-83033"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T06:42:48+00:00"/>
    <meta property="og:title" content="Boj o poslední univerzitu: Hongkongská policie použila na studenty slzný plyn"/>
    <meta property="og:description" content="Pořádková policie se po dlouhém obléhání dnes nad ránem místního času (v neděli kolem 22:40 SEČ) pokusila proniknout do areálu polytechnické univerzity v Hongkongu, ve které podle studentských odborů setrvává asi 500 prodemokratických aktivistů. Podle agentury AP se ale nedostala příliš daleko a protestující mají školu stále pod kontrolou."/>
  </head>
  <body>
    <article>
      <h1>Boj o poslední univerzitu: Hongkongská policie použila na studenty slzný plyn</h1>
      <address><time datetime="2019-11-18T06:42:48+00:00">18 Nov 2019, 06:42</time> by <a rel="author">Adam Ryšánek, ČTK</a></address>
      <p>Pořádková policie se po dlouhém obléhání dnes nad ránem místního času (v neděli kolem 22:40 SEČ) pokusila proniknout do areálu polytechnické univerzity v Hongkongu, ve které podle studentských odborů setrvává asi 500 prodemokratických aktivistů. Podle agentury AP se ale nedostala příliš daleko a protestující mají školu stále pod kontrolou.</p>
      <p>Polytechnická univerzita je poslední z pěti univerzit, která zůstává obsazena aktivisty. Ti ji využívají jako základnu pro blokování nedalekého silničního tunelu. Desítky studentů už ale areál opustily a policie několik z nich zatkla, uvedla CNN. Dalším aktivistům ale v opuštění kampusu brání za pomoci slzného plynu.</p>
      <p>Ti se tak podle reportéra britského deníku The Guardian obávají, že policie nemá zájem o zmírnění vyhrocené situace a chce všechny demonstranty okupující univerzitu na protest proti vládě Hongkongu hromadně zatknout. Očekávají rozsáhlou operaci s cílem je vypudit.</p>
      <p>Některé části univerzitního kampusu vypadaly spíše jako pevnost s barikádami a černě oděnými demonstranty na hradbách, kteří měli improvizované zbraně jako cihly, bedny zápalných bomb, luky a šípy.</p>
      <p>„Nechceme útočit na policii, jen chceme chránit náš kampus a chceme chránit Hongkong," řekl agentuře Reuters dvacetiletý student Chan.</p>
      <figure>
        <iframe data-src="https://twitter.com/demosisto/status/1196289087302295555?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Zákaz zakrývání tváře je neústavní</h3>
      <p>Hongkongský nejvyšší soud v pondělí ráno označil kontroverzní zákaz zakrývání tváře při demonstracích, který zavedla místní vláda v říjnu, za neústavní a neúměrný situaci. Významný představitel prodemokratického hnutí Joshua Wong na Twitteru napsal, že verdikt je „vzácným vítězstvím“ protestujících.</p>
      <p>V pondělí ve dvě hodiny ráno místního času přišel k univerzitě hongkongský biskup Joseph Ha se skupinou prodemokratických poslanců a hovořil s policisty ve snaze zahájit dialog s policejním velitelem. „Nehodláme nikoho obviňovat, doufáme v poklidné řešení. Vidíte, že nemáme žádné masky ani zbraně, chceme jenom hovořit a pomoci zklidnit situaci," sdělil Ha. Policisté ale na skupinku namířili světlomety a přikázali jí okamžitě odejít.</p>
      <p>Poslanec Fernando Cheung řekl, že policie odmítla s touto skupinou vyjednávat už několikrát. Snažil se telefonovat hongkongské správkyni Carrie Lamové a požádat ji o to, aby pomohla lidem na univerzitě v klidu a bezpečí odejít bez hrozby, že budou zatčeni. Spojení s Lamovou se ale nepodařilo. Cheung si myslí, že mnoho studentů chce univerzitní areál opustit. Nejdůležitější podle něj je zabránit policii použít ostrou munici.</p>
      <figure>
        <iframe data-src="https://twitter.com/joshuawongcf/status/1196292825526214656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>„Spravedlivě posouzený případ“</h3>
      <p>Rektor univerzity natočil vzkaz, v němž uvedl, že policie umožní protestujícím z kampusu odejít a dočasně se vzdává použití síly. Dodal, že policisté aktivisty doprovodí na policejní stanici, kde bude jejich případ „spravedlivě posouzen". Desítky protestujících se podle přítomného sociálního pracovníka ale bojí výzvy uposlechnout, protože ti, kdo to učinili, byli zatčeni.</p>
      <p>Patová situace na univerzitě trvá už druhým dnem. Policisté byli u objektu předtím celou noc. Po dnešní půlnoci místního času zaplavilo ulice poblíž polytechniky několik tisíc lidí. Jeden z nich řekl, že nejde jen o to podpořit ty, kdo jsou uvnitř, ale dát najevo nesouhlas s postupem policie.</p>
      <p>Dalších asi 100 lidí, kteří aktivistům na univerzitě přišli vyjádřit podporu, policie zadržela v přilehlé čtvrti Tsim Sha Tsui.</p>
      <figure>
        <iframe data-src="https://twitter.com/r_caretaker/status/1196321376354721792?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>„Použijeme ostré náboje,“ hrozí policie</h3>
      <p>Policie podobně jako v předchozích případech použila proti protestujícím slzný plyn a demonstranti se bránili benzinovými bombami a podomácku vyrobenými zbraněmi. Jeden policista byl zraněn šípem, který ho zasáhl do nohy. Šlo o jedny z nejdramatičtějších scén za pět měsíců trvání krize v bývalé britské kolonii. Při dalším incidentu pak na policisty zezadu najížděl automobil. Jeden z policistů na něj vypálil dávku ze své zbraně, auto se obrátilo a ujelo.</p>
      <figure>
        <iframe data-src="https://twitter.com/hkdnow1/status/1196313590313050112?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Policie pak pohrozila, že bude nucena použít ostrou munici, pokud budou aktivisté používat nebezpečné zbraně jako benzínové bomby. Později aktivisty vyzvala, aby „odevzdali zbraně" a univerzitu „spořádaně opustili".</p>
    </article>
  </body>
</html>