<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742245"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T06:16:00+00:00"/>
    <meta property="og:title" content="สธ.ชงงบฯดูแลแรงงานต่างด้าว รักษา-ฉีดวัคซีนป้องกันฟรี"/>
    <meta property="og:description" content="สธ.ชงของบฯดูแลประชากรที่ไม่ใช่คนไทย ทั้งการดูแลฟรี และปรับการดูแลเฉพาะกลุ่ม-พื้นที่ เผยแรงงานต่างด้าวอยากซื้อประกันสุขภาพเอง หลังต้องจ่ายประกันสังคมราคาแพง แนะ ถกหาช่องเหมาะสม ดึงแรงให้ได้สิทธิรักษา ป้องกันโรค ไม่เป็นภาระประเทศ  "/>
  </head>
  <body>
    <article>
      <h1>สธ.ชงงบฯดูแลแรงงานต่างด้าว รักษา-ฉีดวัคซีนป้องกันฟรี</h1>
      <address>
        <time datetime="2019-11-18T06:16:00+00:00">18 Nov 2019, 06:16</time>
      </address>
      <p>
        <b>สธ.ชงของบฯดูแลประชากรที่ไม่ใช่คนไทย ทั้งการดูแลฟรี และปรับการดูแลเฉพาะกลุ่ม-พื้นที่ เผยแรงงานต่างด้าวอยากซื้อประกันสุขภาพเอง หลังต้องจ่ายประกันสังคมราคาแพง แนะ ถกหาช่องเหมาะสม ดึงแรงให้ได้สิทธิรักษา ป้องกันโรค ไม่เป็นภาระประเทศ  </b>
      </p>
      <p>เมื่อวันที่ 18 พ.ย. ที่โรงแรมมิราเคิลแกรนด์ สถาบันวิจัยระบบสาธารณสุข (สวรส.) ได้จัดการประชุมวิชาการระดับชาติด้านสุขภาพของประชากรข้ามชาติ ประจำปี 2562 พร้อมทั้งจัดเสวนาเรื่อง “ทิศทางการพัฒนาด้านการดูแลสุขภาพประชากรข้ามชาติระดับประเทศ” โดยมี นพ.ศุภกิจ ศิริลักษณ์ รองปลัดกระทรวงสาธารณสุข นพ.วรัญชัย จึงสำราญพงศ์ รองผอ.กองเศรษฐกิจสุขภาพและหลักประกันสุขภาพ กระทรวงสาธารณสุข นายอำนาจ สังข์ศรีแก้ว จากสำนักบริหารแรงงานต่างด้าว กระทรวงแรงงาน และนายวรพงศ์ จันทร์มานะเจริญ จากสำนักบริหารการทะเบียน กระทรวงมหาดไทย เป็นผู้ร่วมเสวนา โดยมีนายสาธิต ปิตะเตชะ รมช.สาธารณสุข เป็นประธานเปิดการประชุม และมีแพทย์ ผู้เชี่ยวชาญด้านสุขภาพและแรงงานทั้งในและต่างประเทศเข้าร่วมจำนวนมาก<br/><br/>นพ.ศุภกิจ กล่าวว่า การเข้ามาของแรงงานต่างด้าวมีทั้งข้อดีข้อเสีย ซึ่งข้อดีคือช่วยเข้ามาทำงานที่แรงงานไทยส่วนใหญ่ไม่ทำ ซึ่งมีผลต่อจีดีพีของประเทศถึงร้อยละ 6.2 ส่วนที่เข้ามาแล้วมีปัญหาก็มี แต่ก็ต้องแก้ไขไป อย่างความต้องการดูแลเรื่องสุขภาพนั้นไม่แบ่งชนชั้นวรรณะอยู่แล้ว โดยกระทรวงสาธารณสุขจะเข้ามาดูแลเรื่องการประกันสุขภาพ ซึ่งปัจจุบันสัดส่วนการซื้อกันสุขภาพค่อยๆ ลดลง เพราะแรงงานต่างด้าวส่วนหนึ่งต้องเข้าสู่ระบบประกันสังคม คิดเป็นสัดส่วน 40 : 60 อย่างไรก็ตามจากการสอบถามพบว่าแรงงานต่างด้าวอยากซื้อประกันสุขภาพเองมากกว่าเพราะจ่ายเพียงปีละ 1,600 บาท ในขณะที่ประกันสังคมเขาต้องจ่ายถึงปีละประมาณ 5,000 บาท ดังนั้นจึงเป็นเรื่องที่ต้องคิดว่าจะส่งเสริมสุขภาพแรงงานข้ามชาติแบบใดที่จะเหมาะสม ไม่เป็นภาระกับแรงงาน แต่ก็ไม่เป็นภาระกับประเทศไทยเกินไป ซึ่งมี 2 เรื่อง<br/><br/>นพ.ศุภกิจ กล่าวว่า เรื่องแรกคือการจัดทำแผนการดูแลประชากรที่ไม่ใช่คนไทยแต่อยู่ในประเทศไทย คือ 1. แผนการพัฒนาระบบสาธารณสุขเขตเศรษฐกิจพิเศษ (EEC) ซึ่งเป็นพื้นที่กำลังจะเติบโตทางเศรษฐกิจและคาดว่ามีคนหลั่งไหลเข้าไป 8-9 ล้านคน โดยเฉพาะแรงงานต่างด้าว 2.พัฒนาระบบสาธารณสุขทางทะเล เพื่อรองรับนักท่องเที่ยวต่างชาติที่เข้ามาในประเทศ 3. การดูแลประชากรข้ามชาติในจังหวัดชายแดน  และ 4.การดูแลสุขภาพแรงงานต่างด้าวในประเทศไทย ซึ่งทั้ง 4 เรื่องนี้ถูกบรรจุอยู่ในแผนการทำงานถึงปี 2565 คาดว่าจะเข้าสู่การพิจารณาของสภาพัฒนาการเศรษฐกิจและสังคมแห่งชาติ ในต้นเดือนหน้า ก่อนส่งเข้าคณะรัฐมนตรีเพื่อพิจารณา  <br/><br/>นพ.ศุภกิจ กล่าวต่อว่า เรื่องที่ 2 การของบประมาณในการให้บริการสาธารณสุขบางอย่างฟรีกับคนที่ไม่ใช่ประชากรคนไทย โดยได้ตั้งของบประมาณ 80-90 ล้านบาท สำหรับ 1. การจัดหาวัคซีนป้องกันโรคที่ป้องกันได้ด้วยวัคซีน 2.การรักษาโรควัณโรคให้หายขาด และ 3.การรักษาผู้ติดเชื้อเอชไอวี ซึ่งการดูแลดังกล่าวก็เพื่อสิทธิมนุษยชนและเพื่อป้องกันคนไทยส่วนใหญ่ไม่ให้ติดโรคเหล่านี้ด้วย โดยตนได้ฝากให้นายสาธิต ปิตุเตชะ รมช.สาธารณสุข ช่วยผลักดัน   <br/><br/>ด้าน นายอำนาจ กล่าวว่า แรงงานต่างด้าวในไทยแบ่งเป็นแรงงานมีฝีมือ และแรงงานไร้ฝีมือ ซึ่งมีทั้งที่เข้ามาแบบถูกกฎหมายและผิดกฎหมาย กรณีที่มีการนำเข้าผ่านเอ็มโอยู หรือการนำเข้าตามกฎหมายนั้นยอมรับว่าเราดูเพียงแค่ว่ามีใบรับรองแพทย์หรือไม่ เป็นโรคต้องห้ามหรือไม่ หากผ่านตรงนี้ก็อนุญาตให้ทำงานในไทยได้ แต่ยังมีปัญหาอยู่บ้างกับแรงงานที่เข้ามาตามศูนย์แรกรับตามจังหวัดต่างๆ ซึ่งการตรวจสุขภาพต้องใช้เวลา ดังนั้นจะสามารถทำอย่างไรให้ทราบผลได้เร็ว อย่างไรก็ตาม แรงงานที่เข้ามาจะทยอยเข้าสู่ระบบประกันสังคม ส่วนที่ยังไม่ได้สิทธิตรงนี้ก็ต้องประกันสุขภาพกับกระทรวงสาธารณสุข แต่วันนี้ ก็ตอบได้ไม่เต็มปากว่าซื้อประกันสุขภาพ 100 เปอร์เซ็นต์หรือไม่ ดังนั้นต้องมี่หารือและนำเสนอเรื่องระบบการดูแลสุขภาพที่เหมาะสม.<br/><br/><br/> </p>
    </article>
  </body>
</html>