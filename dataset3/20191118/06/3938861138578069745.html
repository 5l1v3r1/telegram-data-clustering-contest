<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sad-newspaper/_pered-posadkoyu-cibulyu-trimayut-u-holodilniku/938188"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T06:11:00+00:00"/>
    <meta property="og:title" content="Перед посадкою цибулю тримають у холодильнику"/>
    <meta property="og:description" content="&amp;mdash;&amp;ensp;На Різдво маю свіжу зелень, бо зараз сію розсаду. Міні-город влаштовую на вікні. Сію салат, петрушку, кріп, базилік, шпинат, цибулю, &amp;mdash; розповідає 35-річна Марта Баламут із міста Мала Виска Кіровоградської області. Для зимової зелені купує біогумус, змішаний із кокосовим ..."/>
  </head>
  <body>
    <article>
      <h1>Перед посадкою цибулю тримають у холодильнику</h1>
      <address><time datetime="2019-11-18T06:11:00+00:00">18 Nov 2019, 06:11</time> by <a rel="author">Катерина РОМАНЧУК</a></address>
      <p>— На Різдво маю свіжу зелень, бо зараз сію розсаду. Міні-город влаштовую на вікні. Сію салат, петрушку, кріп, базилік, шпинат, цибулю, — розповідає <b>35-річна Марта Баламут</b> із міста Мала Виска Кіровоградської області.</p>
      <p>Для зимової зелені купує біогумус, змішаний із кокосовим волокном. Посипає використаною кавовою гущею для розпушення ґрунту.</p>
      <p>— Коли ж сама готую субстрат, то в однаковій кількості змішую землю, перегній і торф. Має вийти відро ґрунту. У нього насипати кілограм піску та по столовій ложці сечовини й нітрофоски.</p>
      <p>Перемішує, розкладає в широкі контейнери висотою 20 см.</p>
      <p>— Перед посадкою цибулю кладу в холодильник на тиждень. Роблю біля верхівки хрестоподібний надріз. Саджу денцем униз. Занурюю в землю наполовину. За тиждень проклюнеться перо. Якщо на дворі похмуро, треба досвічувати лампами. Ставлю їх на висоті півметра над рослиною. Без світла зелень загрубіє.</p>
      <p>Насіння кропу та петрушки перед посівом замочує на добу, базиліку — на дві. Він довго проростає, бо насіння містить багато ефірних олій.</p>
      <p>— Глибина посіву має бути півсантимет­ра. Трохи присипаю землею і натягую харчову плівку.</p>
      <p>Ставить контейнери на південній стороні будинку. Раз на два дні приміщення потрібно провітрювати, але без протягів.</p>
      <p>Плівку знімає, коли паростки проклюнуться. Це може бути за два-три тижні після посіву. Ще через такий час можна зривати зелень.</p>
      <p>— Не поливаю з чашки, щоб не пошкодити. Щодня обприскую водою. Так краплини м'яко лягають на розсаду, не травмуючи її.</p>
    </article>
  </body>
</html>