<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ac%ce%b3%cf%81%ce%b9%ce%bf-%ce%ad%ce%b3%ce%ba%ce%bb%ce%b7%ce%bc%ce%b1-%cf%83%cf%84%ce%b7%ce%bd-%ce%b9%ce%b8%ce%ac%ce%ba%ce%b7-%cf%83%cf%8d%ce%b6%cf%85%ce%b3%ce%bf%cf%82-%ce%be%cf%85%ce%bb%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T06:13:18+00:00"/>
    <meta property="og:title" content="Άγριο έγκλημα στην Ιθάκη: Σύζυγος ξυλοκόπησε μέχρι θανάτου 40χρονο γιατί πίστευε ότι έχει σχέση με τη γυναίκα του"/>
    <meta property="og:description" content="Ένα άγριο έγκλημα με δράστη έναν 54χρονο κάτοικο του νησιού και θύμα έναν 40χρονο αλλοδαπό συγκλονίζει τα τελευταία 24ωρα το νησί της Ιθάκης."/>
  </head>
  <body>
    <article>
      <h1>Άγριο έγκλημα στην Ιθάκη: Σύζυγος ξυλοκόπησε μέχρι θανάτου 40χρονο γιατί πίστευε ότι έχει σχέση με τη γυναίκα του</h1>
      <address>
        <time datetime="2019-11-18T06:13:18+00:00">18 Nov 2019, 06:13</time>
      </address>
      <p>
        <b>Ένα άγριο έγκλημα με δράστη έναν 54χρονο κάτοικο του νησιού και θύμα έναν 40χρονο αλλοδαπό συγκλονίζει τα τελευταία 24ωρα το νησί της Ιθάκης.</b>
      </p>
      <p>Ο 54χρονος ξυλοκόπησε μέχρι θανάτου τον 40χρονο γιατί πίστευε ότι είχε σχέση με την σύζυγό του, ηλικίας 42 ετών η οποία έχει επίσης συλληφθεί.</p>
      <p>Ο καβγάς έγινε το Σάββατο με τον δράστη να εγκαταλείπει σε άσχημη κατάσταση το θύμα το οποίο είχε χτυπήσει με γροθιές στο κεφάλι και το σώμα.</p>
      <p>Πληροφορίες αναφέρουν, δε, ότι ο δράστης στη συνέχεια έφυγε από την περιοχή και κατευθύνθηκε με ταξί σε χωριό στα βόρεια του νησιού που διαμένει. Κατά τις ίδιες πληροφορίες ο 54χρονος πίστευε ότι η 42χρονη, με την οποία είχε αποκτήσει ένα παιδί ηλικίας επτά ετών, είχε σχέση από το παρελθόν με τον 40χρονο</p>
      <p>Ο άτυχος 40χρονος ο οποίος φέρεται να είχε φτάσει στην Ιθάκη πριν από λίγες ημέρες εντοπίστηκε νεκρός στο δωμάτιο του ξενοδοχείου στο οποίο διέμενε.</p>
      <p>Άλλες πληροφορίες αναφέρουν ότι η 42χρονη έδωσε τις πρώτες βοήθειες στο θύμα και στη συνέχεια νόμισε ότι κοιμόταν.</p>
      <p>Η ανακοίνωση της ΕΛΑΣ:</p>
      <p>Εξιχνιάστηκε άμεσα, μετά από συστηματική και εμπεριστατωμένη έρευνα του Τμήματος Ασφαλείας Αργοστολίου σε συνεργασία με το Αστυνομικό Τμήμα Ιθάκης, υπόθεση θανατηφόρου σωματικής βλάβης σε βάρος 40χρονου αλλοδαπού στην Ιθάκη.</p>
      <p>Για την υπόθεση σχηματίσθηκε δικογραφία για τα κατά περίπτωση αδικήματα, της πρόκλησης θανατηφόρου σωματικής βλάβης και της έκθεσης, σε βάρος 54χρονου ημεδαπού και 42χρονης αλλοδαπής, οι οποίοι συνελήφθησαν σήμερα (17-11-2019) τις μεσημβρινές ώρες.</p>
      <p>Ειδικότερα, όπως προέκυψε από την μέχρι στιγμής αστυνομική έρευνα, ο 54χρονος, χθες (16.11.2019) το μεσημέρι, μετά από διαπληκτισμό που είχε με τον 40χρονο, παρουσία της 42χρονης, τον χτύπησε με γροθιές στο κεφάλι και το σώμα, με αποτέλεσμα τον θανάσιμο τραυματισμό του.</p>
      <p>Η 42χρονη αλλοδαπή, βρήκε νεκρό τον 40χρονο, σήμερα (17.11.2019) το μεσημέρι σε δωμάτιο ξενοδοχείου στην Ιθάκη και ενημέρωσε σχετικά το Αστυνομικό Τμήμα Ιθάκης και το αντίστοιχο Κέντρο Υγείας.</p>
      <p>Ο 54χρονος και η 42χρονη με την δικογραφία που σχηματίστηκε σε βάρος τους, θα οδηγηθούν στον κ. Εισαγγελέα Πρωτοδικών Κεφαλληνίας.</p>
    </article>
  </body>
</html>