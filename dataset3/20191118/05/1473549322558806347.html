<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/spotkanie-ministrow-obrony-japonii-i-korei-poludniowej-w-bangkoku,986213.html"/>
    <meta property="og:site_name" content="TVN24"/>
    <meta property="article:published_time" content="2019-11-18T05:54:00+00:00"/>
    <meta property="og:title" content="Bez przełomu na spotkaniu ministrów. Wygasa umowa wojskowa na linii Tokio-Seul"/>
    <meta property="og:description" content="Niedzielne rozmowy ministrów obrony Korei Południowej i Japonii w Bangkoku nie przyniosły postępów w sprawie dwustronnej umowy o wymianie informacji wywiadowczych. Uznawana za ważną dla współpracy ..."/>
  </head>
  <body>
    <article>
      <h1>Bez przełomu na spotkaniu ministrów. Wygasa umowa wojskowa na linii Tokio-Seul</h1>
      <address><time datetime="2019-11-18T05:54:00+00:00">18 Nov 2019, 05:54</time> by <a rel="author">lukl//now</a></address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/1a3feae5-c7a0-44c2-8f74-a34e961402dc.jpg?type=1&amp;srcmode=0&amp;srcx=1/1&amp;srcy=47/100&amp;srcw=1/1&amp;srch=21/25&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/eceafc2e-85f3-4da2-bf66-4b65d0119da2-480p.mp4"/>
          <figcaption>Spotkanie premierów Japonii i Korei Południowej nie...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/0609154fa35b3194026346c9cac2a248/771a3dd0-6ddb-4777-b8dd-dae8468b5817-480p.mp4"/>
          <figcaption>Rozpoczął się drugi szczyt Korea Północna - USA</figcaption>
        </figure>
        <figcaption>W październiku rozmawiali ze sobą premierzy Japonii i Korei Południowej. Tamto spotkanie również nie przyniosło przełomu (nagranie z 24 października)<cite>Foto: Twitter @ModJapan_en | Video: Reuters</cite></figcaption>
      </slideshow>
      <h3>Niedzielne rozmowy ministrów obrony Korei Południowej i Japonii w Bangkoku nie przyniosły postępów w sprawie dwustronnej umowy o wymianie informacji wywiadowczych. Uznawana za ważną dla współpracy wojskowej tych krajów z USA umowa w przyszłym tygodniu wygaśnie.</h3>
      <p>Szef resortu obrony Korei Południowej Dziong Kiong Du powiedział po 40-minutowym dwustronnym spotkaniu ze swoim japońskim odpowiednikiem Taro Kono, że obaj ministrowie pozostali na swoich stanowiskach w sprawie Porozumienia o Ogólnym Bezpieczeństwie Informacji Wojskowych (GSOMIA) - podała południowokoreańska agencja prasowa Yonhap.</p>
      <p>Według japońskiej agencji Kyodo w czasie rozmów nie osiągnięto żadnego postępu w tej kwestii i obecnie wydaje się, że wygaśnięcie GSOMIA jest nieuniknione. Również Yonhap oceniał, że niedzielne rozmowy mogą być ostatnią szansą na negocjacje na temat tego paktu.</p>
      <p>Seul podjął w sierpniu decyzję o nieprzedłużaniu GSOMIA na fali narastającego sporu gospodarczego i historycznego z Tokio. Jeśli południowokoreańskie władze nie zmienią zdania, porozumienie wygaśnie 23 listopada.</p>
      <related>
        <a href="https://www.tvn24.pl/wiadomosci-ze-swiata,2/szef-pentagonu-seul-powinien-placic-wiecej-by-pomoc-pokryc-koszty-obrony,985647.html"/>
      </related>
      <h3>"Nikt nie może być optymistą w sprawie Korei"</h3>
      <p>W kuluarach dorocznego spotkania ministrów obrony krajów Stowarzyszenia Narodów Azji Południowo-Wschodniej (ASEAN) w Bangkoku Dziong i Kono wzięli również w niedzielę udział w trójstronnym spotkaniu z szefem Pentagonu Markiem Esperem, który apelował do Japonii i Korei Płd. o przezwyciężenie różnic i przedłużenie paktu GSOMIA.</p>
      <p>W początkowej części tego spotkania Kono zwracał uwagę na zagrożenie ze strony Korei Północnej, która przeprowadziła w tym roku szereg prób pocisków rakietowych, w tym nowych rodzajów broni balistycznej.</p>
      <p>- Nikt nie może być optymistą w sprawie Korei Północnej - ocenił japoński minister.</p>
      <p>Relacje Tokio-Seul zaczęły się pogarszać w październiku 2018 roku, gdy południowokoreański sąd nakazał japońskiej firmie wypłatę czterem Koreańczykom odszkodowań za pracę przymusową w okresie II wojny światowej, podczas japońskiej okupacji Półwyspu Koreańskiego. Rząd Japonii potępił ten wyrok, twierdząc, że sprawa odszkodowań została zamknięta po podpisaniu przez oba kraje umowy w 1965 roku.</p>
      <p>W lipcu spór o historię przeniósł się na płaszczyznę gospodarczą, gdy Tokio wprowadziło restrykcje dotyczące eksportu kilku rodzajów strategicznych materiałów do Korei Płd. Miesiąc później rząd Japonii wykreślił również Koreę Południową z listy zaufanych partnerów handlowych, co komplikuje procedury związane z eksportem do tego kraju niektórych japońskich towarów.</p>
    </article>
  </body>
</html>