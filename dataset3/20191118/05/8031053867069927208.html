<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%b5%ce%b9%cf%8e%ce%bd%ce%b5%cf%84%ce%b1%ce%b9-%ce%bf-%ce%ba%cf%8c%cf%86%cf%84%ce%b7%cf%82-%ce%b3%ce%b9%ce%b1-%ce%b1%cf%80%ce%b1%cf%83%cf%87%ce%bf%ce%bb%ce%bf%cf%8d%ce%bc%ce%b5%ce%bd%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T05:56:00+00:00"/>
    <meta property="og:title" content="Μειώνεται ο κόφτης για απασχολούμενους συνταξιούχους –Αλλαγές και στους τίτλους κτίσης"/>
    <meta property="og:description" content="Πριν από μερικές εβδομάδες ο υφυπουργός κοινωνικών υποθέσεων Νότης Μηταράκης έσπευσε να καταργήσει την εγκύκλιο Πετρόπουλο που άφηνε ένα παράθυρο ευκαιρίας στους εργαζόμενους συνταξιούχους προκειμένου να μην υποστούν το μαχαίρι του 60% στη σύνταξή τους που προέβλεπε ο νόμος Κατρούγκαλου. Σύμφωνα με την εγκύκλιο που καταργήθηκε, η μείωση περιοριζόταν ανάλογα με τις ώρες και της ημέρες απασχόλησης του συνταξιούχου."/>
  </head>
  <body>
    <article>
      <h1>Μειώνεται ο κόφτης για απασχολούμενους συνταξιούχους –Αλλαγές και στους τίτλους κτίσης</h1>
      <address>
        <time datetime="2019-11-18T05:56:00+00:00">18 Nov 2019, 05:56</time>
      </address>
      <p>
        <b>Πριν από μερικές εβδομάδες ο υφυπουργός κοινωνικών υποθέσεων Νότης Μηταράκης έσπευσε να καταργήσει την εγκύκλιο Πετρόπουλο που άφηνε ένα παράθυρο ευκαιρίας στους εργαζόμενους συνταξιούχους προκειμένου να μην υποστούν το μαχαίρι του 60% στη σύνταξή τους που προέβλεπε ο νόμος Κατρούγκαλου. Σύμφωνα με την εγκύκλιο που καταργήθηκε, η μείωση περιοριζόταν ανάλογα με τις ώρες και της ημέρες απασχόλησης του συνταξιούχου.</b>
      </p>
      <p>Ωστόσο η ηγεσία του υπουργείου εργασίας σύμφωνα με πληροφορίες «βλέπει» από την αρχή το θέμα της απασχόλησης των συνταξιούχων με στόχο να μειώσει για όλους τους τον κόφτη και να περιορίσει την αδήλωτη εργασία.</p>
      <p>Συγκεκριμένα εξετάζεται το ενδεχόμενο η μείωση να περιοριστεί από το 60% που είναι σήμερα στο 30%.</p>
      <p>Σύμφωνα με το νόμο Κατρούγκαλου όποιος ασφαλισμένος «έβγαινε» στη σύνταξη από την 13η /5/2016 (σ.σ. ημερομηνία έναρξης ισχύος του εν λόγω νόμου) και έπειτα και έπιανε δουλειά (ή συνέχιζε τη δουλειά του), θα έχανε το 60% της σύνταξης του για όσο καιρό απασχολούταν.</p>
      <p>Σύμφωνα με στελέχη του Υπ. Εργασίας το μέτρο της μείωσης κατά 60% ενθαρρύνει την αδήλωτη εργασία με αποτέλεσμα να μειώνονται τα έσοδα των ταμείων.</p>
      <p>Παράλληλα, το υπουργείο εξετάζει και το ενδεχόμενο περιορισμού του ποσού με το οποίο μπορεί να αμείβεται κάποιος περιστασιακά απασχολούμενος με τίτλους κτήσης ( απόδειξη δαπάνης). Σύμφωνα με το ισχύον καθεστώς από τις αρχές του 2019 όποιος αμείβεται με τίτλους κτήσης για μικτό ποσό έως 10.000 ευρώ ετησίως, ήταν υποχρεωμένος να καταβάλλει εισφορές όπως οι ελεύθεροι επαγγελματίες ( 13.3% υπέρ της σύνταξης και 6.95% υπέρ ΕΟΠΥΥ). Η αλλαγή που επεξεργάζεται η κυβέρνηση είναι να περιοριστεί το επιτρεπόμενο ποσό αμοιβής για πραγματικά ευκαιριακά απασχολούμενους ενώ παράλληλα να καταργηθεί η υποχρέωση καταβολής εισφοράς. Ουσιαστικά στόχος είναι οι τίτλοι κτίσης να εξυπηρετούν μόνο τους ευκαιριακά απασχολούμενους όπως είναι φοιτητές, άνεργοι και συνταξιούχοι και να μην υποκαθιστά αυτός το τρόπος αμοιβής τα «μπλοκάκια» και τη μισθωτή εργασία.</p>
    </article>
  </body>
</html>