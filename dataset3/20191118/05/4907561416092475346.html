<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/hakan-celik/yeni-octavia-ile-hedef-ilk-bes-2220045"/>
    <meta property="og:site_name" content="Posta"/>
    <meta property="article:published_time" content="2019-11-18T05:01:36+00:00"/>
    <meta property="og:title" content="Yeni Octavia ile hedef ilk beş"/>
    <meta property="og:description" content="Yüce Auto Skoda Genel Müdürü Zafer Başar, gelecek yıl satışa sunulacak yeni Octavia ile Türkiye’de ilk 5 marka arasına girmeyi amaçladıklarını söyledi."/>
  </head>
  <body>
    <article>
      <h1>Yeni Octavia ile hedef ilk beş</h1>
      <address><time datetime="2019-11-18T05:01:36+00:00">18 Nov 2019, 05:01</time> by <a rel="author">Hakan Çelik</a></address>
      <p>
        <i>Yüce Auto Skoda Genel Müdürü Zafer Başar, gelecek yıl satışa sunulacak yeni Octavia ile Türkiye’de ilk 5 marka arasına girmeyi amaçladıklarını söyledi.</i>
      </p>
      <figure>
        <img src="https://i.pstimaj.com/img/75/640x0/5dd1b839ae298bc427efaa9e"/>
      </figure>
      <p>Skoda markasının lokomotifi konumunda olan Octavia’nın yeni nesli dünya prömiyerinde tanıtıldı. Üretiminin 60’ıncı yılını kutlayan Octavia, Çek markanın gelmiş geçmiş en çok satan modeli olarak öne çıkıyor. Dördüncü nesil Octavia, 2020’nin son çeyreğinden itibaren Türkiye pazarındaki yerini alacak.</p>
      <p>Yüce Auto Skoda Genel Müdürü Zafer Başar, dünyada olduğu gibi Türkiye’de de Octavia’nın gerek bireysel gerekse kurumsal/filo müşterileri tarafından en çok tercih edilen modelleri olduğunu belirterek, “Octavia kendi müşteri portföyünü oluşturdu. Türkiye’de özellikle üçüncü jenerasyonu ile büyük başarı elde ettik. Satışı sunulduğu günden bu yana 57 bin adetlik teslimat ile Türkiye’deki popülerliğini kanıtladı” dedi.</p>
      <p>
        <b>2020’de pazarda</b>
      </p>
      <p>Başar, sözlerine şöyle devam etti: “Octavia’nın bu başarısının arkasında birçok faktör bulunuyor. Ferah, modern iç mekan, kullanışlı bagaj hacmi gibi Skoda’nın vazgeçilmez değerlerini yüksek teknoloji, düşük yakıt tüketimi ile birleştiriyor.</p>
      <p>Ayrıca istikrarlı fiyatlama politikamız ile yüksek ikinci el değeri sunması sonucu her zaman kazandıran model olarak tüketicilerin güvenine sahip oldu. Yeni Octavia’yı gelecek yıl pazara sunacağız. Hedefimiz Türkiye pazarında ilk 5’te olmak”</p>
      <figure>
        <img src="https://i.pstimaj.com/img/75/640x0/5dd1b878ae298bc4f952bb6e"/>
      </figure>
      <p>
        <b>Modern motorlar</b>
      </p>
      <p>Yeni Skoda Octavia, yeni jenerasyonunda daha çevreci, daha az yakıt tüketen ve daha az emisyon salımı olan TDI dizel ve TSI benzinli motorlar kullanacak. 7 ileri DSG şanzımanlı 110 beygirlik üç silindirli 1.0 TSI ve 150 beygirlik dört silindirli 1.5 TSI motorlar 48-V marş motoru ve 48-V lityum iyon bataryaya sahip.</p>
      <p>Octavia’nın 1.4 TSI benzinli motoru da Octavia iV versiyonu ile elektrikli sürüşe sahip olacak. Octavia 115 beygirden 200 beygire kadar olan aralıklarda üç farklı dizel motor sunuyor. Benzinli, hibrit ve dizel motorların yanı sıra Octavia, sıkıştırılmış doğalgaz (CNG) kullanan G-tec modeli de sunulacak. 130 beygir güç üreten 1.5 TSI motor, CNG ile çalışacak şekilde tasarlandı.</p>
      <figure>
        <img src="https://i.pstimaj.com/img/75/640x0/5dd1b8b866a97c5ba5690054"/>
      </figure>
      <p>
        <i>Yeni Octavia, cama yansıtmalı göstergeye sahip ilk Skoda modeli olacak. Bu ekranda hız, navigasyon gibi önemli bilgiler cama yansıtılarak sürücünün gözünü yoldan ayırmadan sürüşe devam etmesi sağlanacak.</i>
      </p>
      <p>
        <b>Kaputun altında 800 beygir var</b>
      </p>
      <p>Ferrari, 812 Superfast’ın üstü açılabilen versiyonu 812 GTS’i tanıttı. 800 beygir güç ve 718 Nm tork üreten V12 motoruyla, tıpkı öncüleri gibi performans noktasında standartları yeniden belirleyen 812 GTS, sınıfının en kullanışlı RHT (Açılabilir Hard Top) tavanını sunuyor.</p>
      <p>340 km’lik maksimum hıza sahip olan Ferrari 812 GTS, 0-100 km hızlanmasını 3 saniyeden az sürede tamamlıyor.</p>
      <figure>
        <img src="https://i.pstimaj.com/img/75/640x0/5dd1b8ee66a97c5ba419ce5f"/>
      </figure>
      <p>
        <b>Türkiye elektrikli araçlara yöneliyor</b>
      </p>
      <p>LeasePlan, Mobility Monitor araştırmasının “Elektrikli Araçlar ve Sürdürülebilirlik” bölümünü yayınladı. Buna göre; Türkiye, elektrikli araçlara ilgili en olumlu yaklaşımı gösteren ilk 3 ülke arasında yer aldı. Türkiye ayrıca, son 3 yılda elektrikli araçlar için en çok olumlu yönde tutum değiştiren ülkeler arasında birinci oldu.</p>
      <p>Son 3 yılda Türkiye’deki kullanıcıların elektrikli araçlara olan tutumu yüzde 75 oranında pozitif olarak değişim gösterdi. Araştırmaya göre, yakın gelecekte araç kiralama niyetinde olan her 5 kişiden 2’si elektrikli araç kiralamak istiyor.</p>
      <figure>
        <img src="https://i.pstimaj.com/img/75/640x0/5dd1b92866a97c5c57fb75d5"/>
      </figure>
      <p>
        <b>Yeni Hyundai'nin başarısı</b>
      </p>
      <p>Hyundai Motorsport, 2019 WRC Dünya Ralli Şampiyonası’nı markalar kategorisinde Türkiye’de üretilen i20 modeliyle şampiyon olarak tamamladı.</p>
      <p>Thierry Neuville, Sebastien Loeb, Dani Sordo ve Andreas Mikkelsen gibi dünyaca ünlü pilotlarıyla sezona başarılı gibi giriş yapan Hyundai Motorsport takımı, Fransa Rallisi, Arjantin Rallisi, Sardinya Rallisi ve İspanya Rallisi olmak üzere 4 farklı ülkede yarışı birincilikle bitirdi.</p>
      <figure>
        <img src="https://i.pstimaj.com/img/75/640x0/5dd1b95466a97c5c5637a98f"/>
      </figure>
    </article>
  </body>
</html>