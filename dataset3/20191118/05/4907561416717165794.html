<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/bebeginizi-riske-atmayin-2220055"/>
    <meta property="og:site_name" content="Posta"/>
    <meta property="article:published_time" content="2019-11-18T05:00:32+00:00"/>
    <meta property="og:title" content="Bebeğinizi riske atmayın"/>
    <meta property="og:description" content="Gebelik hastalık değil. Bu dönemde anne adayının güzel ve bakımlı olmaya hakkı var. Makyajınızı yapabilir, manikür, pedikür yaptırabilirsiniz ama hijyen kurallarına dikkat etmek şartıyla. Saçınızı ise ilk 3 aydan sonra boyatın böylece bebeğinizi riske atmamış olursunuz."/>
  </head>
  <body>
    <article>
      <h1>Bebeğinizi riske atmayın</h1>
      <address><time datetime="2019-11-18T05:00:32+00:00">18 Nov 2019, 05:00</time> by <a rel="author">Opr. Dr. Hande Akbaş</a></address>
      <p>
        <i>Gebelik hastalık değil. Bu dönemde anne adayının güzel ve bakımlı olmaya hakkı var. Makyajınızı yapabilir, manikür, pedikür yaptırabilirsiniz ama hijyen kurallarına dikkat etmek şartıyla. Saçınızı ise ilk 3 aydan sonra boyatın böylece bebeğinizi riske atmamış olursunuz.</i>
      </p>
      <p>
        <b>Çok halsizim</b>
      </p>
      <p>53 yaşındayım, 5 yıldır menopoz tedavisi görüyorum. İlaç kullanıyorum, kontrollerimi her sene düzenli olarak yaptırıyorum. Bunun yanı sıra hipotiroid hastasıyım ve her sabah ilaç alıyorum. 6 ayda bir TSH, T3 ve T4 hormonlarıma baktırıyorum. Ama aşırı halsizlik, yorgunluk ve terlemem var. Ne yapmam gerekiyor?</p>
      <p>
        <b>CEVAP</b>
      </p>
      <p>Sevgili okuyucum, bahsettiğiniz hormon ilacı olup genellikle bunu kullanan hastalarda menopoza bağlı ateş basması ve terleme pek fazla beklemeyiz. Öncelikle tiroid hormonlarınızı kontrol ettirin.</p>
      <p>6 ayı beklemeyin, keza bazen bu hormonlardaki yükseklik aynen bahsettiğiniz şikayetleri yaratabilir. Sonuç normal gelirse o zaman kadın hastalıkları ve doğum uzmanınızla konuşarak belki kullanmakta olduğunuz ilacın değiştirilmesini isteyebilirsiniz. Kişisel kanaatim, menopozda uzun süre hormon tedavisi kullanmamaktan yanadır, bunu da belirtmek isterim.</p>
      <p>
        <b>Menopoza mı girdim?</b>
      </p>
      <p>30 yaşındayım ve 2 yıldır adet görmüyorum. Hormon testlerim normal. Doktorum psikolojik olduğunu söylüyor. Doğum kontrol hapı içtim, değişiklik yok. Yumurtlama için hap ve şeker hastalarının kullandığı bir ilaç verdiler, 6 ay kullandım. Son 2 aydır içmiyorum. İlaçları içerken 6 ay 3-4 defa adet gördüm. 2 yıl içinde 15 kilo aldım. Menopoza mı girdim?</p>
      <p>
        <b>CEVAP</b>
      </p>
      <p>Sevgili okuyucum, hiçbir kadın sırf psikolojik sebeplere bağlı olarak 2 yıl adetten kesilmez. Mutlaka bunun altında yatan bilimsel bir açıklama olmalı. Bahsettiğiniz insülin direncini kırıcı ilaçla adet olmanız bana polikistik over sendromunuz olabileceğini düşündürdü.</p>
      <p>Ama sizi muayene etmeden ve yapılan tetkiklerinizi görmeden kesin bir yorum yapabilmek söz konusu olamaz. Düzensiz de olsa 4-5 defa adet görmüşsünüz. Bu durumda menopoz denilemez ancak menopoz başlangıcı olabilir. Vakit kaybetmeden üreme tıbbı alanında uzman bir hekime başvurun.</p>
      <p>
        <b>Kafam karıştı</b>
      </p>
      <p>24 yaşındayım, 7 haftalık gebeyim. Sizce makyaj yapmamda, manikür yaptırmamda sakınca var mı? Kafam çok karıştı. Gebe olunca bakımı bırakmalı mıyım?</p>
      <p>
        <b>CEVAP</b>
      </p>
      <p>Sevgili okuyucum, gebelik çok anlamlı fizyolojik olay. Her anını güzel geçirin. Halk arasında en yanlış bilinen konulardan biri gebelikte yüz ve tırnak bakımının yasak olduğudur. Bu doğru değildir. Makyaj yapabilir, manikür, pedikür yaptırabilirsiniz.</p>
      <p>Sadece hijyene dikkat etmeli, steril edilmemiş aletler kullanmamalısınız. Saç boyamaya gelince; ben hastalarıma 11-12’nci haftaya kadar beklemelerini öneriyorum. Her ne kadar organik boyalar çıkmış olsa bile yine de içlerinde kimyasal bulunma riski taşır.</p>
      <p>İlk 3 ay bebeğin organ gelişimi hızla olduğundan bu süreçte herhangi bir olumsuz etkilenme bebeğinizde sakatlık yaratma riskine yüksek oranda sahiptir.</p>
    </article>
  </body>
</html>