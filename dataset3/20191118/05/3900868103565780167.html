<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562012/o-ptd-prokopis-paylopoylos-stis-ekdilwseis-gia-tin-enwsis-tis-kritis"/>
    <meta property="og:site_name" content="NOOZ."/>
    <meta property="article:published_time" content="2019-11-18T05:58:00+00:00"/>
    <meta property="og:title" content="Ο ΠτΔ Προκόπης Παυλόπουλος στις εκδηλώσεις για την Ένωσης της Κρήτης"/>
    <meta property="og:description" content="Το Εθνικό Ίδρυμα «Ελευθέριος Κ. Βενιζέλος» οργανώνει εκδήλωση για τον εορτασμό της επετείου της Ένωσης."/>
  </head>
  <body>
    <article>
      <h1>Ο ΠτΔ Προκόπης Παυλόπουλος στις εκδηλώσεις για την Ένωσης της Κρήτης</h1>
      <address>
        <time datetime="2019-11-18T05:58:00+00:00">18 Nov 2019, 05:58</time>
      </address>
      <p>
        <b>Το Εθνικό Ίδρυμα «Ελευθέριος Κ. Βενιζέλος» οργανώνει εκδήλωση για τον εορτασμό της επετείου της Ένωσης.</b>
      </p>
      <p>Ο Πρόεδρος της Δημοκρατίας Προκόπης Παυλόπουλος και ο πρόεδρος της Βουλής των Ελλήνων Κωνσταντίνος Τασούλας θα τιμήσουν με την παρουσία τους τις εκδηλώσεις που θα γίνουν στις 30 Νοεμβρίου και την 1η Δεκεμβρίου στα Χανιά, για την Ένωση της Κρήτης με την Ελλάδα.</p>
      <hr/>
      <p>Το Εθνικό Ίδρυμα «Ελευθέριος Κ. Βενιζέλος» ανακοίνωσε ότι το Σάββατο 30 Νοεμβρίου στις 7:30 το απόγευμα, στις εγκαταστάσεις του στην Χαλέπα, οργανώνει εκδήλωση για τον εορτασμό της επετείου της Ένωσης.</p>
      <p>Όπως αναφέρει η ανακοίνωση του Ιδρύματος Βενιζέλος, «θα προηγηθεί συνεδρίαση του Διοικητικού Συμβουλίου και της Εκτελεστικής Επιτροπής του Ιδρύματος, υπό την προεδρία του Προέδρου της Βουλής των Ελλήνων και Προέδρου του Ιδρύματος Κωνσταντίνου Τασούλα.</p>
      <p>Το πρόγραμμα θα συνεχιστεί με ομιλία από τον πρόεδρο της Βουλής και πρόεδρο του Ιδρύματος Κωνσταντίνο Τασούλα, αναγορεύσεις ευεργετών και εταίρων του, ενώ η εκδήλωση θα ολοκληρωθεί με το επετειακό δρώμενο για την Ένωση».</p>
      <p>Σύμφωνα με την ίδια ανακοίνωση, την Κυριακή 1η Δεκεμβρίου, ο πρόεδρος της Δημοκρατίας Προκόπιος Παυλόπουλος θα τιμήσει με την παρουσία τις εκδηλώσεις που διοργανώνουν η Περιφερειακή Ενότητα Χανίων, ο Δήμος Χανίων και το Εθνικό Ίδρυμα «Ελευθέριος Κ. Βενιζέλος».</p>
      <p>Επίκεντρο των εκδηλώσεων θα είναι το φρούριο Φιρκά, όπου και θα γίνει η έπαρση της σημαίας, ενώ τον πανηγυρικό της ημέρας θα εκφωνήσει ο δήμαρχος Χανίων Παναγιώτης Σημανδηράκης.</p>
      <p>Θα προηγηθεί στις 11 το πρωί η επίσημη δοξολογία στο Μητροπολιτικό Ναό της πόλης.<br/> </p>
    </article>
  </body>
</html>