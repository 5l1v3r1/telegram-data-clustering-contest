<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elperiodico.com/es/entre-todos/participacion/nit-lap7-196129"/>
    <meta property="og:site_name" content="elPeriodico"/>
    <meta property="article:published_time" content="2019-11-18T05:30:00+00:00"/>
    <meta property="og:title" content="L'experiència d'haver de fer nit a l'AP-7"/>
    <meta property="og:description" content="..."/>
  </head>
  <body>
    <article>
      <h1>L'experiència d'haver de fer nit a l'AP-7</h1>
      <address><time datetime="2019-11-18T05:30:00+00:00">18 Nov 2019, 05:30</time> by <a rel="author">Santi Pérez</a></address>
      <p>Al voltant de les 18.15 hores del <b>12 de novembre</b> vàrem haver d'<b>aturar el nostre vehicle a l'AP-7</b> pel tall de l'autopista. Nosaltres anàvem a buscar a la nostra filla. Ella va en cadira de rodes. Vam sol·licitar ajuda per a atendre-la. Les <b>barricades</b> estaven fetes per material d'obra i per matolls i arbres.<br/><br/>Cap a les 19.00 hores arribà la <b>policia</b>. Cap a les 22.00 hores la policia <b>va marxar de l'indret</b>. L'acte reivindicatiu va durar fins a les onze de la nit. Va ser un bon acte d'expressió popular. Algunes persones es quedaren. <b>Moltes marxaren</b>. Quan els veia marxar em preguntava per què ells se'n podien a anar a casa seva i <b>les persones 'atrapades' no podíem</b>?<br/><br/>Vora les sis del matí vaig apropar-me a una de les moltes <b>fogueres</b>. Els vaig preguntar si havien valorat la situació de persones com la meva. Un jove em va dir: "Vosaltres, els grans, heu fracassat en el diàleg i <b>ara hem sortit els joves</b>". Té molta raó. El que vivíem allà és conseqüència del fracàs del diàleg i de la capacitat de trobar solucions. <br/><br/>Ara bé, crec que aquests fets no estan en la línia del pacifisme català, <b>de la "no violència"</b>. Els vaig proposar trobar solucions. Em varen contestar: <b>"Fem el que ens diuen"</b>. Qui? Em varen contestar que no els coneixien. Als que ho dirigeixen els dic que és positiva la força dels joves, la força de les persones, i els sol·licito que trobin vies d'un bon saber fer català per a <b>aconseguir el ple exercici dels drets i llibertats</b>. Aquestes vies existeixen.<br/><br/>M'hauria agradat veure-hi una grossa <b>pancarta</b> amb els empresonats i exiliats per la reivindicació democràtica catalana. Agraeixo l'atenció rebuda de joves <b>voluntaris</b> que ens preguntaren si volíem quelcom per a menjar o per a beure.</p>
    </article>
  </body>
</html>