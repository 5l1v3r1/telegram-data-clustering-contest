<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158722_1020.html"/>
    <meta property="og:site_name" content="Novsport"/>
    <meta property="article:published_time" content="2019-11-18T05:52:00+00:00"/>
    <meta property="og:title" content="Симеонов: Откупната клауза на Ахмедов е 100 000 лв., ще е по-полезен в ЦСКА"/>
    <meta property="og:description" content="Всичко в Дунав е наред, в други отбори в елита има много по-големи финансови проблеми, разкри екс шефът"/>
  </head>
  <body>
    <article>
      <h1>Симеонов: Откупната клауза на Ахмедов е 100 000 лв., ще е по-полезен в ЦСКА</h1>
      <address>
        <time datetime="2019-11-18T05:52:00+00:00">18 Nov 2019, 05:52</time>
      </address>
      <p>Клаузата на нападателя на Дунав Ахмед Ахмедов е 100 000 лева, а съвсем скоро неговият трансфер ще бъде обявен официално. Това призна доскорошният шеф на русенци д-р Симеон Симеонов.<br/> <br/>„По принцип не искам да говоря по тази тема. Истината е, че клаузата на Ахмед е за около 100 000 лева. Всеки, който го иска, може да я плати. Въпросът е самият футболист да си избере нов отбор. Признавам ви, че го искат всички големи клубове и след Нова година той ще заиграе в един от тях", каза д-р Симеон Симеонов пред „Меридиан мач”. <br/> <br/>На въпрос дали това ще е ЦСКА или Левски, той коментира: <br/> <br/>„На „Армията" Али Coy е безалтернативен, но той може да бъде продаден. Според мен Ахмедов ще е добра негова алтернатива, защото е много добър с гръб към вратата, истински таран е. Такъв например не е Тони Уот, които е по-раздвижен. Колкото до Левски, там конкуренцията е много голяма, тъй като имат Найджъл Робърта, Станислав Костов и Дени Алар, който е под наем". <br/> <br/>Д-р Симеонов се върна и на трансфера на Ахмедов от Поморие в Дунав. „Ние рискувахме с него, но се оказа, че този риск е бил оправдан. Взехме го с изтичащ договор по изричното желание на Малин Орачев, който му е бил треньор 5 години", разкри Симеонов.<br/> <br/>Той се върна и случващото се в Дунав. <br/> <br/>„Всичко в клуба е наред. В други отбори в елита има много по-големи финансови проблеми, но говорят за случващото се в Русе. Мога да ви уверя, че всичко е наред. Заплатите са платени, оставам само една или две премии. Отидете в Русе и вижте какъв терен открихме. Смея да твърдя, че базата ни е сред най-добрите, веднага след тези на Лудогорец и Ботев (Пд).<br/> <br/>Отказах се, защото нямах никаква подкрепа. Българският футбол е като уличен бой - няма никакви правила", завърши д-р Симеонов.</p>
      <p> </p>
    </article>
  </body>
</html>