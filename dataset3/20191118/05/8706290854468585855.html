<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/685007/o-piniera-katadikase-gia-proti-fora-tin-astynomiki-via"/>
    <meta property="og:site_name" content="enikos.gr"/>
    <meta property="article:published_time" content="2019-11-18T05:30:00+00:00"/>
    <meta property="og:title" content="Ο Πινιέρα καταδίκασε την αστυνομική βία"/>
    <meta property="og:description" content="Ο πρόεδρος της Χιλής Σεμπαστιάν Πινιέρα καταδίκασε χθες Κυριακή για πρώτη φορά τις βιαιότητες που διαπράχθηκαν από στελέχη της αστυνομίας..."/>
  </head>
  <body>
    <article>
      <h1>Ο Πινιέρα καταδίκασε την αστυνομική βία</h1>
      <address>
        <time datetime="2019-11-18T05:30:00+00:00">18 Nov 2019, 05:30</time>
      </address>
      <p><a href="http://www.enikos.gr/international/684786/yp-esoterikon-chilis-meiothikan-ta-viaia-epeisodia">Ο πρόεδρος της Χιλής Σεμπαστιάν Πινιέρα</a> καταδίκασε χθες Κυριακή για πρώτη φορά τις βιαιότητες που διαπράχθηκαν από στελέχη της αστυνομίας αφότου εκδηλώθηκε το κίνημα κοινωνικής αμφισβήτησης στη χώρα της Λατινικής Αμερικής τον περασμένο μήνα.</p>
      <p>«Υπήρξε καταφυγή σε δυσανάλογη βία, διαπράχθηκαν καταχρήσεις ή αδικήματα και δεν έγιναν σεβαστά τα δικαιώματα όλων» των πολιτών, αναγνώρισε ο αρχηγός του Κράτους κατά τη διάρκεια τηλεοπτικού διαγγέλματός του.</p>
      <p>Στην κοινωνική κρίση άνευ προηγουμένου που συγκλονίζει τη Χιλή τον τελευταίο μήνα έχασαν τη ζωή τους τουλάχιστον 23 άνθρωποι, ανάμεσά τους τουλάχιστον 5 σε επεμβάσεις των δυνάμεων επιβολής της τάξης, ενώ έχουν τραυματιστεί άλλοι 2.000, συμπεριλαμβανομένων 200 ανθρώπων που υπέστησαν οφθαλμικούς τραυματισμούς.</p>
      <p>«Δεν θα υπάρξει ατιμωρησία, ούτε για εκείνους που διέπραξαν ενέργειες ακραίας βίας, ούτε για εκείνους που διέπραξαν (...) καταχρήσεις», συνέχισε ο Πινιέρα, αναφερόμενος από τη μια στις καταστροφές και τις φθορές περιουσιών που προκάλεσαν οι πιο εξαγριωμένοι διαδηλωτές από τη μια και στις βιαιότητες των δυνάμεων επιβολής της τάξης κατά τη διάρκεια των κινητοποιήσεων από την άλλη.</p>
      <p>Οι καταγγελίες για παραβιάσεις των ανθρωπίνων δικαιωμάτων σε βάρος αστυνομικών είναι εκατοντάδες· εξώθησαν τον ΟΗΕ να στείλει ειδικούς για να συγκεντρώσουν στοιχεία. Στη χώρα είναι επίσης παρόντες ερευνητές της Διεθνούς Αμνηστίας.</p>
      <p>Ο δεξιός πρόεδρος της Χιλής αναφέρθηκε εξάλλου για πρώτη φορά στην ιστορική συμφωνία που συνήφθη την Παρασκευή στο κοινοβούλιο και προβλέπει τη διεξαγωγή δημοψηφίσματος τον Απρίλιο του 2020 για την αναθεώρηση του Συντάγματος.</p>
      <p>«Εάν το αποφασίσουν οι πολίτες, θα προχωρήσουμε προς την κατάρτιση νέου Συντάγματος, του πρώτου επί δημοκρατίας», διαβεβαίωσε ο Πινιέρα.</p>
      <p>Από την έναρξη των κινητοποιήσεων και το ξέσπασμα της κοινωνικής οργής, τη 18η Οκτωβρίου, με πυροκροτητή την αύξηση του εισιτηρίου της τιμής του μετρό στο Σαντιάγο, οι διαδηλωτές καταγγέλλουν τις κοινωνικές ανισότητες, ειδικά στους τομείς της παιδείας, της υγείας και των συντάξεων. Υψώθηκαν παράλληλα φωνές υπέρ της αναθεώρησης του Συντάγματος της Χιλής, κληρονομιάς της στρατιωτικής δικτατορίας του Αουγκούστο Πινοτσέτ (1973-1990), που κατά το κίνημα αμφισβήτησης πρακτικά εγγυήθηκε τη διαιώνιση του πολιτικού προγράμματος της χούντας.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/684998/astynomikoi-anoixan-pyr-enantion-metanaston-stin-kroatia-enas-sov%0A%20%20%20%20%0A"/>
        <a href="http://www.enikos.gr/international/684786/yp-esoterikon-chilis-meiothikan-ta-viaia-epeisodia%0A%20%20%20%20%0A"/>
        <a href="http://www.enikos.gr/international/684626/astynomikoi-entopisan-26-paidia-piso-apo-pseftiko-toicho-se-paidi%0A%20%20%20%20%0A"/>
        <a href="http://www.enikos.gr/international/684616/pente-agrotes-ypostiriktes-tou-morales-skotothikan-se-sygkrouseis%0A%20%20%20%20%0A"/>
        <a href="http://www.enikos.gr/international/683889/nees-mazikes-diadiloseis-sti-chili-photo%0A%20%20%20%20%0A"/>
        <a href="http://www.enikos.gr/international/683196/stis-floges-panepistimio-tis-chilis-kata-ti-diarkeia-eirinikis-di%0A%20%20%20%20%0A"/>
        <a href="http://www.enikos.gr/international/683062/gazosan-me-150-sfaires-ton-astynomiko-pou-synelave-ton-gio-tou-el%0A%20%20%20%20%0A"/>
        <a href="http://www.enikos.gr/international/682966/o-trab-katadikastike-na-plirosei-2-ekatommyria-dolaria-gia-politi%0A%20%20%20%20%0A"/>
        <a href="http://www.enikos.gr/international/682732/vasanize-kai-viaze-epi-dyo-24ora-ti-syntrofo-tou-giati-koitaxe-al%0A%20%20%20%20%0A"/>
      </related>
    </article>
  </body>
</html>