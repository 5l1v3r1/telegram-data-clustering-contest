<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-government-formation-live-updates-ncp-chief-sharad-pawar-meet-with-sonia-gandhi-2855513.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T05:55:53+00:00"/>
    <meta property="og:title" content="महाराष्ट्र में सरकार बनाने को लेकर शरद पवार बोले, बीजेपी-शिवसेना से पूछो सरकार कैसे बनेगी"/>
    <meta property="og:description" content="महाराष्ट्र में शिवसेना के साथ गठबंधन सरकार की कोशिशों के बीच राष्ट्रवादी कांग्रेस पार्टी के अध्यक्ष शरद पवार सोमवार सुबह दिल्ली पहुंच गए है और आज शाम चार बजे कांग्रेस अध्यक्ष सोनिया गांधी से मुलाकात..."/>
  </head>
  <body>
    <article>
      <h1>महाराष्ट्र में सरकार बनाने को लेकर शरद पवार बोले, बीजेपी-शिवसेना से पूछो सरकार कैसे बनेगी</h1>
      <address><time datetime="2019-11-18T05:55:53+00:00">18 Nov 2019, 05:55</time> by <a rel="author">नई दिल्ली, लाइव हिन्दुस्तान टीम</a></address>
      <p>महाराष्ट्र में शिवसेना के साथ गठबंधन सरकार की कोशिशों के बीच राष्ट्रवादी कांग्रेस पार्टी के अध्यक्ष शरद पवार सोमवार सुबह दिल्ली पहुंच गए है और आज शाम चार बजे कांग्रेस अध्यक्ष सोनिया गांधी से मुलाकात करेंगे। इस अहम बैठक के बाद महाराष्ट्र में शिवसेना, एनसीपी और कांग्रेस गठबंधन सरकार के गठन पर तस्वीर साफ होने की उम्मीद है। कांग्रेस के एक वरिष्ठ नेता ने कहा कि शरद पवार और सोनिया गांधी की बैठक में सहमति बनती है, तो इसके बाद शिवसेना उद्धव ठाकरे भी जल्द सोनिया गांधी से मिल सकते हैं। </p>
      <h3>maharashtra government formation live updates</h3>
      <p>- महाराष्ट्र में जब सरकार बनाने को लेकर शरद पवार से सवाल पूछा गया तो उन्होंने कहा कि बीजेपी-शिवसेना से पूछो कैसे सरकार बनेगी। उन्होंने कहा कि दोनों ने मिलकर विधानसभा चुनाव लड़ा था।</p>
      <p>- एनसीपी अध्यक्ष शरद पवार और कांग्रेस अध्यक्ष सोनिया गांधी की रविवार शाम मुलाकात तय थी। पर शरद पवार को पुणे में पार्टी की कोर कमेटी की बैठक में देर हो गई। इसलिए, बैठक सोमवार शाम के लिए स्थगित कर दी गई। </p>
      <p>- महाराष्ट्र में सरकार के गठन को लेकर होने वाली इस बैठक में न्यूनतम साझा कार्यक्रम और हिस्सेदारी पर चर्चा होने की संभावना है। पार्टी के एक नेता ने कहा कि सोमवार शाम को होने वाली बैठक में संभावित सरकार को लेकर तस्वीर साफ हो सकती है।</p>
      <p>- महाराष्ट्र में कांग्रेस के अधिकतर नेता शिवसेना और एनसीपी के साथ गठबंधन सरकार बनाने की वकालत कर रहे हैं। पर पार्टी के अंदर कुछ नेता शिवसेना के साथ जाने को लेकर हिचक रहे हैं। पार्टी के एक नेता ने कहा कि शरद पवार और कांग्रेस अध्यक्ष सोनिया गांधी की मुलाकात काफी अहम है। हालांकि, कांग्रेस, एनसीपी और शिवसेना तीनों दल 'ऑल इज वेल' का संकेत दे रहे हैं। पर जब तक गठबंधन का औपचारिक तौर पर ऐलान नहीं होता, तब तक इसको लेकर सवाल उठते रहेंगे।</p>
    </article>
  </body>
</html>