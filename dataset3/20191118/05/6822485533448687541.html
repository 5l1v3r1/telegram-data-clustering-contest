<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827002.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T05:00:00+00:00"/>
    <meta property="og:title" content="عراق - بحرین؛ مساوی بهترین نتیجه برای فوتبال ایران/عجیب ترین بازی ملی!"/>
    <meta property="og:description" content="به گزارش فارس، دو شکست متوالی تیم ملی ایران مقابل بحرین و عراق، وضعیت تیم اول آسیا را برای صعود به مرحله بعدی مسابقات مقدماتی جام جهانی 2022 سخت کرده است. شاید خوش بین ترین هوادار بحرین و عراق هم تصور نمی‌کردند که سه امتیاز از ایران بگیرند و بالاتر از ملی پوشان ایرانی در جدول گروه C بایستند اما به هزار و یک دلیل این اتفاق رخ داده و این مساله هم شاید از جذابیت‌های فوتبال است."/>
  </head>
  <body>
    <article>
      <h1>عراق - بحرین؛ مساوی بهترین نتیجه برای فوتبال ایران/عجیب ترین بازی ملی!</h1>
      <address>
        <time datetime="2019-11-18T05:00:00+00:00">18 Nov 2019, 05:00</time>
      </address>
      <p>عصر سه شنبه شاهد یکی از مسابقات مقدماتی جام جهانی ۲۰۲۲ بین دو تیم عراق و بحرین هستیم که نتیجه آن برای تیم ملی ایران اهمیت فراوانی دارد.</p>
      <p>به گزارش فارس، دو شکست متوالی تیم ملی ایران مقابل بحرین و عراق، وضعیت تیم اول آسیا را برای صعود به مرحله بعدی مسابقات مقدماتی جام جهانی 2022 سخت کرده است. شاید خوش بین ترین هوادار بحرین و عراق هم تصور نمی‌کردند که سه امتیاز از ایران بگیرند و بالاتر از ملی پوشان ایرانی در جدول گروه C بایستند اما به هزار و یک دلیل این اتفاق رخ داده و این مساله هم شاید از جذابیت‌های فوتبال است.</p>
      <p>فراموش نمی‌کنیم که تیم ملی با کی روش هم در بیروت شکست نوبرانه‌ای را مقابل لبنان تجربه کرد. در تهران به ازبکستان باختیم اما یکباره سه بازی حساس و مهم را پشت سر هم بردیم و به جام جهانی رسیدیم. در همان بازی که کی روش بعد از شکست دادن کره جنوبی در خانه مشتش را به مربیان کره ای نشان داد حالا هم ویلموتس کارش در ابتدای راه گره خورده و باید از این چالش به خاطر تیم ملی و  83 میلیون هوادارش سربلند بیرون بیاید. ما مرد روزهای سختیم با این حال شرایط جدول به گونه ای است که بازی سه شنبه ساعت 17:30 به سرنوشت تیم ملی گره خورده است.</p>
      <p>جذابیت و حساسیت عراق و بحرین برای فوتبال ملی و هوادارانش زیاد است. طنز تلخی است که هواداران تیم ملی برای اولین مرتبه دوست داشته باشند که بحرین مقابل عراق بازنده نباشد! بحرینی که برای فوتبال ما نماد وقت کشی در فوتبال است. به هر حال اگر بحرین بتواند از عراق یک امتیاز بگیرد بهترین نتیجه را برای تیم ملی ایران رقم زده است و فاصله امتیازی ملی پوشان ایرانی با صدر جدول به حداقل می‌رسد. </p>
      <p>اگر عراق برنده بازی با بحرین شود 13 امتیازی می‌شود و همچنان در صدر جدول باقی می ماند و با توجه به دو بازی با هنگ کنگ و کامبوج و احتمال پیروزی عراقی ها در این دو بازی، می توان گفت در آنصورت دیگر تیم ملی ایران شانسی برای صدرنشینی در این گروه نخواهد داشت و برای صعود به عنوان تیم دوم جدول تلاش خواهدکرد! با این حال اگر بحرین بتواند عراق را شکست بدهد، بحرینی‌ها به صدر جدول می رسند این اتفاق هم برای تیم ملی ایران خیلی ناخوشایند نیست و در آنصورت بازی‌های برگشت ایران مقابل بحرین و عراق حساس تر از همیشه خواهد شد و بخصوص بازی آخرمان با عراق که 20 خرداد در ورزشگاه آزادی برگزار می‌شود و ممکن است حکم یک فینال تمام عیار را پیدا کند.</p>
      <p>بهترین حالت برای فوتبال ملی ایران تساوی دو تیم عراق و بحرین در کشور اردن است. در این صورت تیم ایران همچنان شانس خواهد داشت که به عنوان صدرنشین به مرحله بعدی صعود کند. </p>
      <p>عجیب است که بازی بحرین و عراق برای فوتبال ملی ایران این همه حساس شده اما همه امیدواریم که بحرین بعد از اینکه دو امتیاز حساس مقابل هنگ کنگ از دست داد این مرتبه دو امتیاز حساس از عراق بگیرد تا سه شنبه شب امیدوارتر از همیشه منتظر بازی‌های برگشت تیم ملی  باشیم.</p>
      <p>جدول گروه C</p>
      <p>1- عراق 10 امتیاز</p>
      <p>2- بحرین 8 امتیاز</p>
      <p>3- ایران 6 امتیاز</p>
      <p>4- هنگ کنگ 2 امتیاز</p>
      <p>5- کامبوج یک امتیاز</p>
    </article>
  </body>
</html>