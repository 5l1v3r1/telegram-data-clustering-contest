<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1982585_kim-cong-un-dohliadal-na-dalsie-vojenske-cvicenie"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-18T05:44:00+00:00"/>
    <meta property="og:title" content="Kim Čong-un dohliadal na ďalšie vojenské cvičenie"/>
    <meta property="og:description" content="Prisľúbil vybudovanie 'neporaziteľnej armády'."/>
  </head>
  <body>
    <article>
      <h1>Kim Čong-un dohliadal na ďalšie vojenské cvičenie</h1>
      <h2>Prisľúbil vybudovanie "neporaziteľnej armády".</h2>
      <address><time datetime="2019-11-18T05:44:00+00:00">18 Nov 2019, 05:44</time> by <a rel="author">SOUL/TASR</a></address>
      <p>Severokórejský vodca Kim Čong-un dohliadal na ďalšie vojenské cvičenie vo svojej krajine a prisľúbil vybudovanie "neporaziteľnej armády", a to aj v čase, keď USA a Južná Kórea odvolali svoje manévre, aby vytvorili priestor pre "nukleárnu" diplomaciu. Informovala o tom v pondelok agentúra AP.</p>
      <p>Pondelková správa oficiálnej severokórejskej tlačovej agentúry KCNA o účasti Kima na cvičeniach zoskoku vojakov padákom prišla len niekoľko hodín po tom, ako prezident USA Donald Trump vyzval v tvíte lídra Severnej Kórey (KĽDR), aby "konal rýchlo" v snahe dosiahnuť dohodu. Trump tiež naznačil ďalší možný summit, keď napísal: "Čoskoro dovidenia!"</p>
      <p>Americký minister obrany Mark Esper v nedeľu oznámil, že Spojené štáty na neurčito pozastavili spoločné vojenské cvičenia s Južnou Kóreou, čo označil za gesto dobrej vôle voči KĽDR.</p>
      <p>Diplomati sa snažia obnoviť pozastavené rozhovory o jadrovom programe Pchjongjangu pred koncoročným termínom, ktorý dal Kim Trumpovej vláde na to, aby jeho krajine ponúkla prijateľnú dohodu a zachránila tak tento uviaznutý diplomatický proces.</p>
      <p>Severná Kórea zverejnila správy o celkovo dvoch vojenských cvičeniach za tri dni. V sobotu prišla z izolovanej krajiny správa, podľa ktorej Kim vyzval bojových pilotov, aby sa pripravili na boj proti "po zuby ozbrojeným" nepriateľom.</p>
      <p>KĽDR v uplynulých mesiacoch zintenzívnila raketové skúšky a ďalšie ukážky vojenskej sily v zjavnej snahe vyvinúť tlak v súvislosti s rozhovormi s Washingtonom. Severokórejsko-americké jadrové rokovania viaznu od februára, keď sa vo Vietname uskutočnil druhý summit Kim Čong-una s Donaldom Trumpom. Vtedajšie stretnutie sa skončilo neúspechom, keď americká strana odmietla požiadavku na zrušenie sankcií výmenou za čiastočný odklon od jadrových prostriedkov.</p>
    </article>
  </body>
</html>