<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10270811/rzeczpospolita-renata-beger-znow-aktywna-wroci-do-polityki.html"/>
    <meta property="og:site_name" content="Wprost"/>
    <meta property="article:published_time" content="2019-11-18T05:43:00+00:00"/>
    <meta property="og:title" content="„Rzeczpospolita”: Renata Beger znów aktywna. Wróci do polityki?"/>
    <meta property="og:description" content="Poniedziałkowa „Rzeczpospolita” informuje, że była posłanka Samoobrony Renata Beger angażuje się w nową działalność - stanęła na czele komitetu założycielskiego Polskiego Związku Zawodowego Rolnictwa „Wyzwolenie”."/>
  </head>
  <body>
    <article>
      <h1>„Rzeczpospolita”: Renata Beger znów aktywna. Wróci do polityki?</h1>
      <address>
        <time datetime="2019-11-18T05:43:00+00:00">18 Nov 2019, 05:43</time>
      </address>
      <p>
        <b>Poniedziałkowa „Rzeczpospolita” informuje, że była posłanka Samoobrony Renata Beger angażuje się w nową działalność - stanęła na czele komitetu założycielskiego Polskiego Związku Zawodowego Rolnictwa „Wyzwolenie”.</b>
      </p>
      <p>Renata Beger, która zasłynęła w polityce dzięki bon motom, m.in. słowom, że „lubi seks jak koń owies”, zniknęła z Sejmu po 2007 roku, kiedy to klęskę poniosła Samoobrona. W sierpniu 2018 roku Eliza Olczyk w tekście <a href="https://www.wprost.pl/tygodnik/10143861/politycy-na-odwyku.html">„Politycy na odwyku”</a> w tygodniku „Wprost” odnotowała, że Beger prowadziła gospodarstwo ekologiczne nastawione na produkcję zbóż. Twierdzi, że jest spełniona i zadowolona z życia. – Wróciłam do tego, co zawsze kochałam, czyli do swojego gospodarstwa, do wsi, do przyrody, i to jest dla mnie ważne – mówiła w rozmowie z „Wprost”. Przez chwilę Beger próbowała szczęścia w show-biznesie – miała prowadzić program kulinarny w telewizji regionalnej, ale ukazał się tylko jeden odcinek. Drugi był w przygotowaniu gdy – jak przyznawała sama zainteresowana – wszystko się rozsypało. W rozmowie z Elizą Olczyk przyznawała, że raczej nie myśli o powrocie do polityki, ale gdyby chciała, „zrobiłaby to”.</p>
      <h3>Renata Beger wraca?</h3>
      <p>Poniedziałkowa <a href="https://www.rp.pl/Polityka/311179940-Renata-Beger-wraca-do-polityki-Zaklada-zwiazek-zawodowy.html">„Rzeczpospolita”</a> z 18 listopada donosi, że ten moment mógł własnie nadejść. Skąd takie przeczucia? Działaczka stanęła na czele komitetu założycielskiego rolniczego związku zawodowego o nazwie „Wyzwolenie”. We wrześniu powołano go z inicjatywy 42 rolników z kilku województw. Pod koniec października organizacja została wpisana do sądowego rejestru. Renata Beger na razie podchodzi jednak ostrożnie do komentowania nowej działalności. W rozmowie z dziennikarzem „Rzeczpospolitej” twierdzi, że jeszcze za wcześnie, by mówić o celu związku zawodowego. Pytana o to, czy to powrót do polityki, była posłanka Samoobrony deklaruje, że „nigdy nie mówi się »nigdy«”, ale dodaje, że to jeszcze nie pora na takie deklaracje.</p>
      <related>
        <h4>Czytaj także:</h4>
        <a href="https://www.wprost.pl/495497/beger-kurwiki-byly-diamentowym-strzalem.html"/>
      </related>
      <footer>Źródło: <a href="http://www.rp.pl/">Rzeczpospolita</a></footer>
    </article>
  </body>
</html>