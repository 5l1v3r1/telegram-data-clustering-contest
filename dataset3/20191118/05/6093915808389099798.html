<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/society/health/item/488840-diimerida-gia-tis-sygxrones-apopseis-sti-neognologia-diorganonetai-sti-thessaloniki"/>
    <meta property="og:site_name" content="thestival.gr"/>
    <meta property="article:published_time" content="2019-11-18T05:21:00+00:00"/>
    <meta property="og:title" content="Διημερίδα για τις σύγχρονες απόψεις στη νεογνολογία διοργανώνεται στη Θεσσαλονίκη"/>
    <meta property="og:description" content="Ο πρόωρος τοκετός αποτελεί παγκόσμιο πρόβλημα με αυξανόμενη τάση τα τελευταία χρόνια, καθώς 1 στα 10 νεογνά γεννιέται πρόωρα (15.000.000 παγκοσμίως)."/>
  </head>
  <body>
    <article>
      <h1>Διημερίδα για τις σύγχρονες απόψεις στη νεογνολογία διοργανώνεται στη Θεσσαλονίκη</h1>
      <address><time datetime="2019-11-18T05:21:00+00:00">18 Nov 2019, 05:21</time> by <a rel="author">Thestival team</a></address>
      <p>Ο πρόωρος τοκετός αποτελεί παγκόσμιο πρόβλημα με αυξανόμενη τάση τα τελευταία χρόνια, καθώς 1 στα 10 νεογνά γεννιέται πρόωρα (15.000.000 παγκοσμίως).</p>
      <p>Στην Ελλάδα το ποσοστό αυτό είναι ελαφρώς υψηλότερο και φτάνει στο 12%, καθώς ετήσια στατιστικά στοιχεία (2017), δείχνουν ότι στην Ελλάδα γεννήθηκαν 10.626 πρόωρα νεογνά, επισημαίνει η Ελληνική Νεογνολογική Εταιρεία (ΕΝΕ), με αφορμή τη σημερινή (17η Νοεμβρίου) Παγκόσμια Ημέρα της Προωρότητας και την επιστημονική διημερίδα που θα πραγματοποιηθεί στη <b>Θεσσαλονίκη (30 Νοε - 1 Δεκ)</b>, στο <b>Τελλόγλειο Ίδρυμα</b>, με θέμα “Σύγχρονες απόψεις στην Νεογνολογία”.</p>
      <p>Η 17η Νοεμβρίου,<b> Παγκόσμια Ημέρα Προωρότητας</b>, (World Prematurity Day) είναι μία από τις σημαντικότερες μέρες του έτους για την ευαισθητοποίηση σχετικά με τις προκλήσεις και τις συνέπειες της προωρότητας σε ολόκληρο τον κόσμο. “Ο πρόωρος τοκετός, η γέννηση δηλαδή πριν τη συμπλήρωση 37 εβδομάδων κύησης, είναι- σύμφωνα με τον Παγκόσμιο Οργανισμό Υγείας- η κυριότερη αιτία θανάτου των παιδιών κάτω των 5 ετών και μια σημαντική αιτία μακροχρόνιων προβλημάτων υγείας”.</p>
      <p>Όπως αναφέρει η <b>Ελληνική Νεογνολογική Εταιρεία</b>, “ο πρόωρος τοκετός αποτελεί ένα από τα μεγαλύτερα προβλήματα της σύγχρονης μαιευτικής, ενώ η συντριπτική πλειοψηφία των νεογνών που γεννιούνται πρόωρα νοσηλεύεται στις Μονάδες Εντατικής Νοσηλείας για μεγάλο χρονικό διάστημα, αντιμετωπίζοντας σοβαρά προβλήματα. Παρά τις τεράστιες προσπάθειες από την πλευρά της μαιευτικής, το ποσοστό πρόωρου τοκετού δεν έχει μειωθεί και για αυτό τον λόγο τα τελευταία χρόνια πραγματοποιείται παγκοσμίως μία σειρά μελετών, με σκοπό να αντιμετωπιστεί αυτό το μαιευτικό «σύνδρομο» και να μειωθούν τα ποσοστά τον πρόωρου τοκετού”.</p>
      <p>Η ΕΝΕ διαπιστώνει ότι :</p>
      <p>-- Η μαιευτική παρακολούθηση και η ενημέρωση των εγκύων γίνεται όλο και πιο εντατική σχετικά με την πρόληψη και την αντιμετώπιση τον πρόωρου τοκετού.</p>
      <p>-- Στη χώρα μας, το 2017 τα περισσότερα παιδιά γεννήθηκαν από μητέρες ηλικίας 30– 34 ετών όταν για το 1997 ήταν 25 – 27 ετών και 20 – 22 ετών για το 1977.</p>
      <p>--Την τελευταία δεκαετία, οι γεννήσεις/έτος είναι λιγότερες από τους θανάτους/έτος, παρ’ ότι η επιβίωση των μικρών ασθενών έχει αυξηθεί κατά περίπου μία εβδομάδα ανά 10ετία.</p>
      <p>“Έχουμε πετύχει πολλά τα τελευταία 40 χρόνια, όμως επιβάλλεται να βελτιώσουμε ακόμα περισσότερο την περιγεννητική φροντίδα. Χρέος και ευθύνη της πολιτείας είναι η οργάνωση της περιγεννητικής φροντίδας συνολικότερα και η δημιουργία περιγεννητικών κέντρων, σύγχρονων, πλήρως στελεχωμένων σύμφωνα με τις νεότερες επιστημονικές εξελίξεις και τα διεθνή standards” αναφέρει η ΕΝΕ και προσθέτει :</p>
      <p>Η συνεχής επαγρύπνηση και η ετοιμότητα των Γυναικολόγων, Νεογνολόγων, Νοσηλευτών/ Μαιών για τον αναπάντεχο πρόωρο τοκετό και τις συνέπειες του, αποτελούν απαραίτητες προϋποθέσεις για την επιβίωση, τη βέλτιστη έκβαση και την μετέπειτα καλύτερη ποιότητα ζωής των πρόωρων νεογνών.</p>
      <p>Ακρογωνιαίος λίθος για την βελτιστοποίηση της έκβασης των ευαίσθητων και ευάλωτων ασθενών μας είναι η συνεχής επιμόρφωση των επαγγελματιών υγείας όλων των ειδικοτήτων που εμπλέκονται στην φροντίδα αυτών των νεογνών.<br/>Κρίνεται αναγκαίο, να δημιουργηθούν προγράμματα επιμόρφωσης με ευθύνη της πολιτείας και σε συνεργασία με τους επιστημονικούς φορείς. Το σύνολο τον προσωπικού των Νεογνολογικών Κλινικών καθημερινά δίνει αγώνα για την επιβίωση και την καλύτερη έκβαση των πρόωρων νεογνών.</p>
      <p>Παράλληλα, η συμβουλευτική και υποστηρικτική φροντίδα που παρέχεται από το ιατρονοσηλευτικό προσωπικό των ΜΕΝΝ προς τους γονείς των μικρών ασθενών, με τους οποίους έρχονται καθημερινά σε επαφή, είναι πολύτιμη.</p>
      <p>Σήμερα λοιπόν, περισσότερο από κάθε άλλη φορά είναι επιτακτική η ανάγκη να ευαισθητοποιηθούμε όλοι και να συνεργαστούμε για την πρόληψη του πρόωρου τοκετού και των συνεπειών του.</p>
    </article>
  </body>
</html>