<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/18/riaszto-jelensegre-figyelmeztet-a-szakszervezet-a-kozoktatasban"/>
    <meta property="og:site_name" content="infostart"/>
    <meta property="article:published_time" content="2019-11-18T05:00:00+00:00"/>
    <meta property="og:title" content="Riasztó jelenségre figyelmeztet a szakszervezet a közoktatásban"/>
    <meta property="og:description" content="A legnagyobb hiány természettudományos, például kémiaszakos tanárokból van a közoktatásban – mondta az InfoRádiónak a Pedagógusok Demokratikus Szakszervezetének elnöke. Szűcs Tamás szerint több százan hiányoznak a rendszerből, az alacsony fizetések miatt pedig utánpótlás sincs."/>
  </head>
  <body>
    <article>
      <h1>Riasztó jelenségre figyelmeztet a szakszervezet a közoktatásban</h1>
      <address><time datetime="2019-11-18T05:00:00+00:00">18 Nov 2019, 05:00</time> by <a rel="author">Infostart / InfoRádió - Varga Mónika</a></address>
      <h3>A legnagyobb hiány természettudományos, például kémiaszakos tanárokból van a közoktatásban – mondta az InfoRádiónak a Pedagógusok Demokratikus Szakszervezetének elnöke. Szűcs Tamás szerint több százan hiányoznak a rendszerből, az alacsony fizetések miatt pedig utánpótlás sincs.</h3>
      <p>Szűcs Tamás szerint minden területen tapasztalható a tanárhiány, de legfőképp a kémia- és fizikaszakos, vagyis a természettudományi végzettségű tanárból van kevés. Néhány ezres hiányt a kormányzat is elismer, a PDSZ elnöke szerint azonban statisztikákkal és egyéb trükközéssel próbálják szépíteni az adatokat, miután ők az állátatlan órák számából vonják le a következtetéseiket, de azt nem vesztik figyelembe, hogy a megtartott órákat vajon milyen mértékben tartja valóban szakos kolléga – tette hozzá az InfoRádiónak nyilatkozó szakértő.</p>
      <p>Pontos adatokkal a Pedagógusok Demokratikus Szakszervezete sem rendelkezik, azonban biztosra veszik, hogy több száz természettudományos végzettségű kolléga hiányzik a rendszerből. A jelek szerint pedig elenyésző számban választják a fiatalok is a fizika- és kémiatanári pályát, értett egyet Szűcs Tamás. Azok a diákok, akik ebbe az irányba tehetséget mutatnak, jó az adottságuk és megfelelő a motiváltságuk, azok gyorsan felmérik, hogy</p>
      <blockquote>egy mérnöki pályán sokkal jobban megalapozhatják a jövőjüket,</blockquote>
      <p>és ezzel jellemzően a szülői, sőt a tanári szándék is egyezik.</p>
      <p>Egy kezdő, egyetemi végzettségű tanár fizetése ugyanis 134.900 forint, ami nagyon messze van attól, amit a versenyszférában lehet keresni mérnökként. A helyzeten csak némiképp tud segíteni a Klebelsberg-ösztöndíj, de így is nagyon kontraszelektált világ kerül be a tanárképzésbe – fogalmazott Szűcs Tamás. Kitért arra, hogy egy több évtizede pályán lévő kémiatanár nettó 220-250 ezer forintot kereshet ped1-es életpálya-fokozatban, míg ped2-es minősítésben kicsivel többet. A legnagyobb mestertanárok bruttó 500 ezer forintot vihetnek haza, azonban ők egyre kisebb részét képezik a pedagógustársadalomnak. A PDSZ ezt a bérszintet is alacsonynak tartja. Magyarázatuk szerint, ha a minimálbérhez igazítás megmaradt volna, nem ez lenne a helyzet, de a kezdő bér, ami relatív hátrányt is szenved, azzal nem lehet pályára vonzani embereket.</p>
      <p>A szakszervezeti vezető szerint az sem enyhít a tanárhiányon, hogy megváltozott az oktatás környezete, mint fogalmazott: "a központi vezérléses rendszer, amely megöli ennek a világnak a viszonylag szabadabb levegőjét, ránehezedik a hétköznapokra is."</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>PDSZ a kémia- és fizikatanár-hiányról</p>
      <figure>
        <audio src="https://infostart.hu/audio/00005/000050e2b.mp3"/>
      </figure>
      <p> </p>
    </article>
  </body>
</html>