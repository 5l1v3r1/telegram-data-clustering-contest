<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/second-hand/toyota-rav4-2-2-d-4d-second-hand-174453.html"/>
    <meta property="og:site_name" content="Auto Bild"/>
    <meta property="article:published_time" content="2019-11-18T05:00:22+00:00"/>
    <meta property="og:title" content="Toyota RAV4 2.2 D-4D – Tehnica Tenacității"/>
    <meta property="og:description" content="Cea de-a patra generație Toyota RAV4 nu i-a prea atras pe clienți. Detaliu important: acest SUV cu aspect straniu are calități reale pe termen lung."/>
  </head>
  <body>
    <article>
      <h6 class="kicker">Second-Hand</h6>
      <h1>Toyota RAV4 2.2 D-4D – Tehnica Tenacității</h1>
      <address><time datetime="2019-11-18T05:00:22+00:00">18 Nov 2019, 05:00</time> by <a rel="author">Auto Bild Romania</a></address>
      <slideshow>
        <figure>
          <img src="https://www.auto-bild.ro/wp-content/uploads/2019/11/Toyota-RAV-4-SH-006.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Toyota-RAV-4-SH-007.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Toyota-RAV-4-SH-004.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Toyota-RAV-4-SH-005.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Toyota-RAV-4-SH-001.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Toyota-RAV-4-SH-002.jpg"/>
        </figure>
      </slideshow>
      <p>
        <b>Cea de-a patra generație Toyota RAV4 nu i-a prea atras pe clienți. Detaliu important: acest SUV cu aspect straniu are calități reale pe termen lung. Am testat un exemplar fabricat în 2014 cu 215.500 km la bord aflat la vânzare la prețul de 13.290 de euro.</b>
      </p>
      <p>Eventual, se poate zice că arată bine? Tema designului o vom evita astăzi, însă un lucru este sigur: după trei generații prezentabile care s-au bucurat de interes pe piață, cea de-a patra a adoptat o nouă orientare stilistică. Din fericire, cea de-a cincea nu a preluat ideea. Cu 24 de ani în urmă, primul RAV4 a fost un succes remarcabil. Practic, e mașina care a marcat evoluția segmentului 4×4 către zona familial-recreațională. Apoi fiecare generație a riscat mai puțin în plan creativ până s-a ajuns la o tratare convențională, dar bine pusă la punct.</p>
      <p>Sugestia de avangardă a exteriorului nu se reflectă prin nimic în interior. Scaunele sunt simple, pe bord se găsesc destule butoane banale, iar dieselul cu sunet aspru și cheia cu telecomandă în stil conservator ar putea să provină de la seria Carina din 1995.</p>
      <figure>
        <img src="https://www.auto-bild.ro/wp-content/uploads/2019/11/Toyota-RAV-4-SH-004-636x400.jpg"/>
      </figure>
      <p>Impresia conducerii se înscrie în același registru. Dieselul Toyota de 150 CP este, în general, apreciat pentru prestațiile sale, numai că aici are de pus în mișcare o mașină de 1.605 kg. Nu-i de mirare că rezervele sale de putere își arată limitele curând dacă se trece la o conducere în manieră dinamică. Cât despre ambianța acustică, aici oricum nu aveam așteptări deosebite. Suspensia are o fermitate prea accentuată.</p>
      <p>Deconcertant: cu câțiva ani în urmă, Toyota urmărea cu șanse reale să devină cel mai mare producător auto al lumii. În acest context, cum se face că japonezii au tratat atât de superficial una dintre seriile care ar fi putut deveni un succes major în cadrul unei clase care se dezvoltă în ritm susținut? Însă acest RAV4 a venit cu un design irelevant, o experiență la volan de ieri și, ca urmare, cifre de vânzări slabe.</p>
      <p>Culmea este că, dincolo de această personalitate inhibată, SUV-ul Toyota are merite remarcabile în materie de fiabilitate. Statisticile TÜV ne spun că, exceptând o uzură oarecum rapidă a pieselor consumabile din sistemul de frânare și o anume sensibilitate la coroziune a circuitului de evacuare, acest RAV4, cum s-ar spune, șade cu toți indicatorii în zona verde.</p>
      <p>Problemele pe care le-a avut mai demult Toyota cu motoarele diesel nu afectează această generație de SUV-uri. Propulsoarele 2.0 D-4D introduse în 2016 au conformitate Euro 6. Din oferta lui RAV4 a făcut parte și o versiune cu propulsie hibridă. Cei care vor o mașină cu nerv nu vor fi impresionați de niciuna dintre motorizări. Nici cei care, cu ani în urmă, ar fi constituit clientela potențială pentru a patra generație RAV4 nu au fost impresionați, așa că oferta second-hand nu e dintre cele mai bogate. Dar merită atenție din motive pur raționale.</p>
      <p>
        <b>RAV4 are puține puncte slabe dacă e riguros întreținut</b>
      </p>
      <p>Toyota RAV4 și-a găsit de mulți ani locul în garajele clientelei mature, care a cumpărat la un moment dat, în tinerețe, zburdalnica primă generație și a prins astfel gustul SUV-urilor moderne. Pentru cei aflați în căutarea unui exemplar din cea de-a patra generație la mâna a doua, avem vești bune. Automobilul este realmente fiabil și, pentru că nu a reprezentat o atracție frivolă la vremea sa, a fost achiziționat, în general, de clienți cu mod de viață mai așezat – asta înseamnă că majoritatea exemplarelor nu au fost abuzate și întreținerea lor a fost respectată riguros. Așadar, acest RAV4 reprezintă o alegere chibzuită.</p>
      <figure>
        <img src="https://www.auto-bild.ro/wp-content/uploads/2019/11/Toyota-RAV-4-SH-005-636x400.jpg"/>
      </figure>
      <p>
        <b>Fum la motor</b>
      </p>
      <p>Între anii 2015 și 2017 au fost produse motorizările diesel D-4D de 2,0 litri care mai scăpau gaze de ardere în compartimentul motor.</p>
      <p>
        <b>Ambreiaj</b>
      </p>
      <p>În cazul cutiilor manuale, utilizarea tot-teren și a remorcilor ar putea să aibă urmări asupra ambreiajului, Verificați!</p>
      <figure>
        <img src="https://www.auto-bild.ro/wp-content/uploads/2019/11/Toyota-RAV-4-SH-001-636x400.jpg"/>
      </figure>
      <p>
        <b>Frâne sensibile la uzură</b>
      </p>
      <p>Nu este singurul caz din segmentul SUV compact: platforma lui RAV4 e subdimensionată pe alocuri, așa că frânele sunt mai expuse la uzură.</p>
      <figure>
        <img src="https://www.auto-bild.ro/wp-content/uploads/2019/11/Toyota-RAV-4-SH-002-636x400.jpg"/>
      </figure>
      <p>
        <b>Rugină la canturi</b>
      </p>
      <p>Neplăcut, dar nu neapărat problematic. Pe la muchiile tablelor de sub mașină s-ar putea insinua rugina. Dacă a apărut, eliminați-o!</p>
      <p>
        <b>
          <b>Verdict</b>
        </b>
      </p>
      <p>La acest RAV4 cu greu se poate vorbi despre inspirația creativă ca motiv de achiziție. În schimb, automobilul se prezintă foarte bine în privința durabilității. Cine se va decide în favoarea sa va găsi un tovarăș de drum cu maniere cam nerafinate, însă demn de toată încrederea pe termen lung.</p>
      <figure>
        <img src="https://www.auto-bild.ro/wp-content/uploads/2019/11/Toyota-RAV-4-SH-006-636x400.jpg"/>
      </figure>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/second-hand/porsche-911-second-hand-173627.html"/>
        <a href="https://www.auto-bild.ro/stiri/ce-trebuie-sa-faci-inainte-de-a-pleca-la-drum-germania-172836.html"/>
        <a href="https://www.auto-bild.ro/stiri/care-este-cea-mai-ieftina-metoda-de-a-ajunge-in-germania-172697.html"/>
      </related>
    </article>
  </body>
</html>