<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2820029-premer-cehii-ta-glava-mzs-nimeccini-idut-v-ukrainu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T05:59:00+00:00"/>
    <meta property="og:title" content="Прем'єр Чехії та глава МЗС Німеччини їдуть в Україну"/>
    <meta property="og:description" content="Прем'єр-міністр Чехії Андрей Бабіш та міністр закордонних справ Німеччини Гайко Маас 18-19 листопада перебуватимуть в Україні з візитами."/>
  </head>
  <body>
    <article>
      <h1>Прем'єр Чехії та глава МЗС Німеччини їдуть в Україну</h1>
      <h2>Прем'єр-міністр Чехії Андрей Бабіш та міністр закордонних справ Німеччини Гайко Маас 18-19 листопада перебуватимуть в Україні з візитами.</h2>
      <address>
        <time datetime="2019-11-18T05:59:00+00:00">18 Nov 2019, 05:59</time>
      </address>
      <p>Зокрема, Бабіша супроводжуватиме віцепрем'єр, міністр промисловості та торгівлі Карел Гавлічек та місія у складі 85 підприємців. Основна мета візиту - висловити підтримку територіальної цілісності, суверенітету та незалежності України, обговорити відносини України з ЄС, а також із Росією.</p>
      <p>Програмою поїздки глави чеського уряду передбачені зустрічі з Президентом, Головою Верховної Ради та Прем'єр-міністром України.</p>
      <p>Очікується, що Бабіш і Гавлічек візьмуть участь в українсько-чеському бізнесовому форумі.</p>
      <p>Варто зазначити, що востаннє чеськийпрем’єр (тоді цю посаду займав Мірек Тополанек) був із візитом в Україні у 2008 році.</p>
      <p>Натомість для міністра закордонних справ Німеччини Гайко Мааса це вже другий візит до України за останні п'ять місяців (під час попереднього, що відбувся 30 травня, разом з французьким колегою Жан-Івом Ле Дріаном на зустрічі з Президентом України Володимиром Зеленським ішлося про пожвавлення Мінського процесу).</p>
      <p>Програмою нинішнього візиту передбачено відвідання главою МЗС Німеччини Станиці Луганської, де відбулося розведення сил.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2819877-maas-ide-v-ukrainu.html">Маас планує подивитися, як пройшло розведення сил на Донбасі</a>
      </blockquote>
      <p>У Києві Маас має зустрітися з Президентом України <a href="https://www.ukrinform.ua/tag-zelenskij">Володимиром Зеленським</a>, Прем'єр-міністром Олексієм Гончаруком та міністром закордонних справ Вадимом Пристайком.</p>
      <p>У центрі уваги будуть стан виконання Мінських угод і підготовка до запланованої на початок грудня зустрічі на найвищому рівні у "нормандському форматі".</p>
      <p>Як відомо, два дні тому було анонсовано наступний саміт за участю лідерів України, Росії, Франції та Німеччини (так званої Нормандської четвірки) 9 грудня в Парижі.</p>
    </article>
  </body>
</html>