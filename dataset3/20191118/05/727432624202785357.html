<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/fristen-naermer-seg-disse-bor-droppe-ask/71819677"/>
    <meta property="og:site_name" content="Dinside"/>
    <meta property="article:published_time" content="2019-11-18T05:00:00+00:00"/>
    <meta property="og:title" content="Fristen nærmer seg: Disse bør droppe ASK"/>
    <meta property="og:description" content="Snart er absolutt siste sjanse for å flytte aksjer og verdipapirer over på en aksjesparekonto, men ikke alle bør benytte seg av dette."/>
  </head>
  <body>
    <article>
      <h6 class="kicker">Opprette aksjesparekonto</h6>
      <h1>Fristen nærmer seg: Disse bør droppe ASK</h1>
      <h2>Snart er absolutt siste sjanse for å flytte aksjer og verdipapirer over på en aksjesparekonto, men ikke alle bør benytte seg av dette.</h2>
      <address><time datetime="2019-11-18T05:00:00+00:00">18 Nov 2019, 05:00</time> by <a rel="author">Eilin Lindvoll</a></address>
      <p>Fristen for å flytte aksjer, aksjefond og enkelte verdipapirer over på aksjesparekonto (ASK) er utsatt flere ganger, men nå er den endelige fristen satt:</p>
      <p>- 1. desember utløper den aller siste fristen for å flytte mellom finansselskapene, og 20. desember er fristen for å flytte internt hos spareleverandøren din. Da er fristen ute, etter flere års utsettelser, understreker konsernsjef Odd Arild Grefstad i Storebrand overfor Dinside.no.</p>
      <p>ASK er en gunstig ordning for de som sparer i aksjer og aksjefond. Den gir nemlig utsatt skatt på salg og bytte av aksjer og aksjefond, og gir i tillegg en god samlet oversikt, fortsetter Grefstad.</p>
      <p>Flytter du disse midlene over på kontoen <i>etter</i> årets frister, må du betale full skatt på gevinstene du har opparbeidet deg, i motsetning til hvis du flytter over <i>innen </i>fristen.</p>
      <related>
        <a href="https://www.dinside.no/okonomi/ask-for-dummies/70216898"/>
      </related>
      <h3>Dropp ASK hvis...</h3>
      <p>Men, det lønner seg ikke for alle å opprette ASK.</p>
      <p>Dersom du har fond eller aksjer med tap, bør du vurdere om det lønner seg å flytte disse inn på en ASK, ifølge DNB.</p>
      <p>Generelt anbefaler banken at aksjer og aksjefond med tap <i>ikke</i> flyttes inn til ASK, fordi skatteberegningen for kontoen gjøres samlet, slik at du ikke får fradrag for tap per fond eller aksje.</p>
      <p>Spareøkonom Bjørn Erik Sættem i Nordnet trekker i tillegg fra tre andre grupper som bør droppe ASK:</p>
      <ul>
        <li><b>Sparer du kombinasjons- eller rentefond</b>, kan du ikke bruke ASK til dette, siden kontoen kun gjelder for aksjer og aksjefond.</li>
        <li>Det er også en begrensning om at ASK kun gjelder verdipapirer hjemmehørende i EU/EØS. <b>Handler du eksempelvis i amerikanske aksjer</b>, passer ikke ASK for deg. Da er en investeringskonto, også kalt fondskonto, et bedre alternativ.</li>
        <li><b>Personer som ikke tenkt å bytte fond eller aksjer før de skal bruke pengene</b>, trenger ikke fleksibiliteten som en ASK gir. Men, de kan jo ombestemme seg, og da kan muligheten til å bytte uten at det utløser skatt, likevel komme til nytte.</li>
      </ul>
      <p>- Når det gjelder de som har aksjer eller aksjefond med tap, bør disse ikke flyttes til ASK. Da bør du heller selge verdipapirene, for å få fradrag for tapet på skattemeldingen, før du flytter over pengene til ASK. Du får nemlig ikke fradrag for tap på investering på en ASK før kontoen endelig avsluttes, sier Sættem til Dinside.no.</p>
      <p>Den som vil skatteoptimalisere overføringen, bør altså skille mellom posisjoner med gevinst og posisjoner med tap, oppsummerer spareøkonomen.</p>
      <aside>Fordelene med ASK<br/>   •  ASK har den fordelen at du kan ta ut beløpet du har investert uten at du må betale skatt. Det betyr at den dagen du eventuelt ønsker å hjelpe barna dine inn på boligmarkedet eller ønsker å pusse opp kjøkkenet, kan du ta ut det innskutte beløpet uten å tenke på skatt. Sparepengene dine er altså lett tilgjengelig når du har behov for dem. <br/>   •  Selv om du tar ut det investerte beløpet, kan du la den potensielle gevinsten du har fått på investeringen din stå på ASK-en, og fortsatt få avkastning på den. Skatt av gevinsten betaler du først når du skal realisere den. <br/>   •  Dersom du sparer til barna dine i aksjefond, er det en fordel at ASK-en kan gis som gave med skattekontinuitet, altså at innskudd og gevinst kan overføres til barnet uten at det utløses skatt på beholdningen.<br/><i>Kilde: DNB</i></aside>
      <h3>Hvordan flytte over til ASK?</h3>
      <p>For å flytte aksjer, aksjefond og verdipapirer til ASK, både ekstern og intern, kan du kontakte den fonds -eller sparetilbyderen du vil ha kontoen hos, enten digitalt eller via telefon.</p>
      <p>- Felles for alle tilbyderne er at du kan samle alle aksjefondene dine i denne ene ASK-en, uansett hvor du faktisk sparer. Har du for eksempel fond hos en rekke leverandører, kan du likevel samle alle disse i en ASK hos oss, sier Grefstad i Storebrand.</p>
      <related>
        <a href="https://www.dinside.no/okonomi/sa-mye-tjener-du-pa-a-ha-ask/70842152"/>
      </related>
      <p>
        <b>Og, hvor mye er det å spare på å ha ASK?</b>
      </p>
      <p>Sett at du har 100.000 kroner på en ordinær fondskonto, hvor 75.000 kroner er det opprinnelige beløpet du satte inn. Du har altså en pen avkastning på 25.000 kroner. Men, tar du ut penger fra den vanlige fondskontoen, må du normalt skatte allerede fra første krone du tar ut, forklarer Grefstad.</p>
      <p>Har du de 100.000 på ASK, derimot, hvor det opprinnelige beløpet og avkastningen er den samme, kan du ta ut <i>opptil </i>75.000 kroner uten å skatte av disse. De resterende 25.000 blir stående på kontoen som videre sparing, men tar du ut disse senere, må du skatte av dem.</p>
      <related>
        <h4>velg riktige fond:</h4>
        <a href="https://www.dinside.no/okonomi/de-billigste-og-beste-fondene-na/71527641"/>
      </related>
    </article>
  </body>
</html>