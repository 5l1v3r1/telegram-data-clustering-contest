<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742224"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T05:03:00+00:00"/>
    <meta property="og:title" content="DSIยื่นถอนประกัน'ชัยวัฒน์' งดจ้อสื่อห้ามเข้าอุทยาน"/>
    <meta property="og:description" content="อธิบดีดีเอสไอ ประชุมพนักงานสอบสวน ก่อนเห็นชอบให้นำหลักฐานเสนอศาลอาญาทุจริตฯ วินิจฉัย 4 ประเด็น ตั้งแต่ ถอนประกัน'ชัยวัฒน์' สั่งงดให้สัมภาษณ์ ห้ามเข้าอุทยานฯ แก่งกระจาน และให้ติดกำไลอีเอ็ม "/>
  </head>
  <body>
    <article>
      <h1>DSIยื่นถอนประกัน'ชัยวัฒน์' งดจ้อสื่อห้ามเข้าอุทยาน</h1>
      <address>
        <time datetime="2019-11-18T05:03:00+00:00">18 Nov 2019, 05:03</time>
      </address>
      <figure>
        <img src="https://www.dailynews.co.th/admin/upload/20191118/news_CIXPmJvxoZ121308_533.jpg?v=20191118166"/>
      </figure>
      <p>
        <b>อธิบดีดีเอสไอ ประชุมพนักงานสอบสวน ก่อนเห็นชอบให้นำหลักฐานเสนอศาลอาญาทุจริตฯ วินิจฉัย 4 ประเด็น ตั้งแต่ ถอนประกัน"ชัยวัฒน์" สั่งงดให้สัมภาษณ์ ห้ามเข้าอุทยานฯ แก่งกระจาน และให้ติดกำไลอีเอ็ม </b>
      </p>
      <p>เมื่อวันที่ 18 พ.ย. ที่กรมสอบสวนคดีพิเศษ(ดีเอสไอ) พ.ต.ต.วรณัน ศรีล้ำ รองโฆษกกรมสอบสวนคดีพิเศษ (ดีเอสไอ) กล่าวภายหลังประชุมพนักงานสอบสวนคดีฆาตกรรม นายพอละจี รักจงเจริญ หรือ “บิลลี่”แกนนำกะเหรี่ยงบ้านโป่งลึก-บางกลอย จ.เพชรบุรีว่า <b>พ.ต.อ.ไพสิฐ วงศ์เมือง อธิบดีดีเอสไอ </b>ได้ร่วมประชุมกับพนักงานสอบสวน เพื่อยื่นข้อเท็จจริงเกี่ยวกับการปฎิบัติตัวของนายชัยวัฒน์ ลิ้มลิขิตอักษร อดีตหัวหน้าอุทยานแห่งชาติแก่งกระจาน และพวกอีก 4 ราย หลังจากได้รับการประกันตัว<br/><br/>โดยดีเอสไอเห็นว่า นายชัยวัฒน์เข้าสู่กระบวนการต่อสู้คดีแล้ว แต่เมื่อได้รับการปล่อยตัวชั่วคราวนายชัยวัฒน์ไปให้ข้อมูลผ่านสื่อต่าง ๆ ทั้งที่ในการสอบสวนได้เปิดโอกาสให้ผู้ต้องหานำพยานหลักฐานหรือให้ปากคำแก้ข้อกล่าวหา แต่<i>นายชัยวัฒน์กลับปฎิเสธไม่ขอให้การในชั้นสอบสวน แล้วออกไปให้สัมภาษณ์ในลักษณะที่อาจจะเกี่ยวข้องกับสถานที่เกิดเหตุหรือผู้เกี่ยวข้อง ซึ่งเป็นเรื่องอ่อนไหวต่อการสอบสวน.... </i>ดีเอสไอจึงต้องรายงานข้อเท็จจริงที่เกิดขึ้นให้ศาลรับทราบ ส่วนศาลจะพิจารณาหรือมีความเห็นอย่างไรถือเป็นดุลยพินิจของศาล ซึ่งข้อมูลที่นำเสนอต่อศาลเป็นข้อเท็จจริงทั้งหมดที่ประมวลได้หลังจากนายชัยวัฒน์ได้รับการปล่อยตัวชั่วคราว<br/><br/>แหล่งข่าวชุดพนักงานสอบสวน เปิดเผยว่า ดีเอสไอจะยื่นคำร้องเพื่อขอให้ศาลอาญาคดีทุจริตและประพฤติมิชอบกลางพิจารณาวินิจฉัยใน  4 ประเด็น ดังนี้ 1. เพิกถอนการประกันตัวนายชัยวัฒน์ 2. วินิจฉัยกำหนดเงื่อนไขประกันตัว โดยขอให้งดห้ามให้สัมภาษณ์ 3.ห้ามผู้ต้องหาเข้าไปในพื้นที่อุทยานแห่งชาติแก่งกระจาน และ 4.ขอให้ศาลมีคำสั่งใช้กำไลอิเล็กทรอนิกส์ หรืออีเอ็ม กับผู้ต้องหาทั้ง4 ราย เพื่อไม่ให้เข้าไปยุ่งเหยิงกับพยานหลักฐานในพื้นที่</p>
    </article>
  </body>
</html>