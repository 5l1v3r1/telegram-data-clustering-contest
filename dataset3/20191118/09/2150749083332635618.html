<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/kroki-vladi-mozhut-privesti-do-haosu-v-krayini-ekspert-pro-zatrimannya-glavi-ukreksimbanku/"/>
    <meta property="og:site_name" content="Прямий"/>
    <meta property="article:published_time" content="2019-11-18T09:52:00+00:00"/>
    <meta property="og:title" content="Кроки влади можуть привести до хаосу в країні - експерт про затримання глави &quot;Укрексімбанку&quot;"/>
    <meta property="og:description" content="Влада своїми необґрунтованими кроками може привести Україну до хаосу. Так в ефірі &quot;Прямого&quot; прокоментував затримання голови АТ &quot;Укрексімбанк&quot; Олександра"/>
  </head>
  <body>
    <article>
      <h1>Кроки влади можуть привести до хаосу в країні - експерт про затримання глави "Укрексімбанку"</h1>
      <address>
        <time datetime="2019-11-18T09:52:00+00:00">18 Nov 2019, 09:52</time>
      </address>
      <p>
        <b>Влада своїми необґрунтованими кроками може привести Україну до хаосу.</b>
      </p>
      <p>Так в ефірі <b>"Прямого"</b> прокоментував затримання голови АТ "Укрексімбанк" Олександра Гриценка політичний та економічний експерт <b>Борис Кушнірук.</b></p>
      <p>
        <b>Таке враження, що силовики буквально полюють на банкірів. В останній раз в країні таке відбувалося у 90-х роках. Чому це все відбувається прямо зараз?</b>
      </p>
      <p>- Проблематика навіть трошки ширша. Згадаємо справу військових, генералів бойових, в тому числі Марченка, якого кинули за грати з вимогою заплатити заставу у 76 мільйонів. Очевидно, що таких коштів у нього точно немає. Тому в мене складається враження, що, скоріше за все, йдеться про цілеспрямовані кроки людей з оточення пана Зеленського, які свідомо роблять все для того, щоб зробити його ворогом тієї частини українського суспільства, яке по-іншому дивиться на світ. І фактично вони заганяють його у вузький коридор можливостей, з якого той просто вже не зможе вибратися. На жаль, цей коридор може привести лише до одного – до хаосу в країні.</p>
      <p>- Історія з Гриценком взагалі абсурдна. Ведеться якась справа з 13 року. І тут вже саме питання – що це за справа? Бо ми навіть не розуміємо… Я боюсь, що там історія така, що в тій справі, яка порушувалась тоді, Гриценка взагалі не було. Його прив’язали до тієї справи для того, щоб можна було зараз цю справу витягнути саме і пред’явити йому. Бо абсурдна ситуація. Людина нікуди не ховається, людину ніхто не визивав на допити. І, уявляєте собі, приїжджають люди в чорному, в масках, без опізнавальних знаків і захоплюють… Яка має бути мораль і логіка, щоб людину з дитиною малою просто схопити, як небезпечного злочинця? Є процедури, в яких випадках можна заарештовувати просто так на вулиці… або скоєно злочин на місці. Якщо цього немає, то так це не робиться. Хоча б для того, щоб не створити такий кошмар для дитини, яка зараз, безперечно, буде в шоці ще багато років.</p>
      <p>Раніше народний депутат з фракції "Європейська Солідарність" Ростислав Павленко заявив, що акт проти Гриценка <a href="https://prm.ua/sogodnishniy-akt-povertaye-do-pam-yati-chasi-nkvs-pavlenko-pro-zatrimannya-gritsenka/">повертає до пам’яті якісь часи НКВС</a> чи ті країни, в яких право людини і належність процедур – це лише загальні фрази.</p>
      <p>Політолог Андрій Смолій заявив, що затримання голови АТ "Укрексімбанк" Олександра Гриценка -<a href="https://prm.ua/yde-zamah-kolomoyskogo-na-bankivsku-reformu-2014-2016-rokiv-ekspert-pro-zatrimannya-gritsenka/"> це замах олігарха Ігоря Коломойського на ту банківську реформу</a>, яка відбулася в нас у 2014-2016 роках.</p>
      <p>Нагадаємо, очільника АТ "Укрексімбанк" Олександра Гриценка сьогодні, 16 листопада,<a href="https://prm.ua/golovu-ukreksimbanku-gritsenka-vikrali-siloviki/"> забрали силовики в автобус на очах у дитини, з якою він гуляв.</a></p>
      <related>
        <h4>Схожі новини</h4>
        <a href="https://prm.ua/gritsenka-zatrimali-za-te-shho-vin-zabrav-koshti-yanukovicha-na-korist-derzhavi/"/>
        <a href="https://prm.ua/pidozra-gritsenku-tse-proekt-prokurora-kulika-advokat/"/>
        <a href="https://prm.ua/hapayut-bankiriv-zamist-togo-shhob-rozbiratisya-z-privatbankom-len-pro-zatrimannya-gritsenka/"/>
      </related>
    </article>
  </body>
</html>