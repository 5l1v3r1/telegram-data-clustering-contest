<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/airpods-pro-nejsou-lepsi-nez-samsung-galaxy-buds-consumer-reports/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-18T09:16:40+00:00"/>
    <meta property="og:title" content="Nové AirPods Pro prý nejsou lepší než Galaxy Buds od Samsungu"/>
    <meta property="og:description" content="Na nové AirPods Pro slyšíme prakticky jen samá slova chvály, a to zejména kvůli funkci potlačení okolního hluku, režimu propustnosti a lepší zvukové reprodukci. I podle renomovaného serveru Consumer Reports jsou AirPody Pro lepší než jejich předchůdci, nicméně na kvalitu Galaxy Buds od Samsungu prý stále nedosahují."/>
  </head>
  <body>
    <article>
      <h1>Nové AirPods Pro prý nejsou lepší než Galaxy Buds od Samsungu</h1>
      <address><time datetime="2019-11-18T09:16:40+00:00">18 Nov 2019, 09:16</time> by <a rel="author">Dan Pražák</a></address>
      <p>Na nové AirPods Pro slyšíme prakticky jen samá slova chvály, a to zejména kvůli funkci potlačení okolního hluku, režimu propustnosti a lepší zvukové reprodukci. I podle renomovaného serveru Consumer Reports jsou AirPody Pro lepší než jejich předchůdci, nicméně na kvalitu Galaxy Buds od Samsungu prý stále nedosahují.</p>
      <p>Už druhá generace AirPods, kterou Apple představil letos na jaře, <a href="https://jablickar.cz/samsung-galaxy-buds-jsou-mnohem-lepsi-nez-airpods-tvrdi-consumer-reports/">skončila v testu Consumer Reports na druhém místě</a>, daleko za Galaxy Buds. Na nižším hodnocení se podepsalo hned několik faktorů, tím zásadním ale byla kvalita zvukové reprodukce. Stejně je tomu i nyní v případě AirPods Pro. I když server uznává, že nová sluchátka od Applu mají opravdu dobrý zvuk (v porovnání s ostatními zcela bezdrátovými sluchátky), na konkurenci od Samsungu pořád nestačí.</p>
      <slideshow>
        <figure>
          <img src="https://jablickar.cz/wp-content/uploads/2019/10/AirPods-Pro-FB-2.jpeg"/>
        </figure>
        <figure>
          <img src="https://jablickar.cz/wp-content/uploads/2019/10/AirPods-Pro-open-case.jpg"/>
        </figure>
        <figure>
          <img src="https://jablickar.cz/wp-content/uploads/2019/10/AirPods-Pro-FB-3.jpeg"/>
        </figure>
        <figcaption>
          <a href="https://jablickar.cz/airpods-pro-nejsou-lepsi-nez-samsung-galaxy-buds-consumer-reports/gallery/147583,147556,147596,147583,147727,147524,147523,147522,147521,147520,147525">+ 7 Fotek</a>
        </figcaption>
      </slideshow>
      <p>Consumer Reports <a href="https://www.consumerreports.org/headphones/apple-airpods-pro-earphones-review/">ve své recenzi</a> nicméně uvádí, že pokud spojíte lepší zvuk spolu s dalšími funkcemi a špičkovou provázaností s Apple produkty, jsou AirPods Pro skvělou volbou. Server vyzdvihuje zejména nový režim propustnosti, který Apple sice nevynalezl, ale do svých sluchátek jej zvládl implementovat prý opravdu dobře.</p>
      <p>V celkovém hodnocení si tak AirPody Pro vysloužily od Consumer Reports 75 bodů. Pro srovnání: Samsung Galaxy Buds momentálně kralují žebříčku zcela bezdrátových sluchátek s 86 body a Echo Buds od Amazonu si nedávno vysloužily 65 bodů, přitom také disponují funkcí potlačení okolního hluku.</p>
      <related>
        <a href="https://jablickar.cz/airpods-pro-nelze-opravit-kvuli-nevymenitelne-baterii-vydrzi-sluchatka-jen-par-let/"/>
      </related>
      <p>I navzdory o něco horšímu zvuku oproti Galaxy Buds budou nové AirPods Pro pro většinu Apple uživatelů volbou číslo jedna, a to zejména kvůli provázanosti s jablečnými produkty. V jejich prospěch hraje také fakt, že oproti sluchátkům od Samsungu nabízí ANC, které přijde vhod zejména při cestování.</p>
      <figure>
        <a href="https://jablickar.cz/airpods-pro-nejsou-lepsi-nez-samsung-galaxy-buds-consumer-reports/samsung-galaxy-buds-vs-airpods-pro-fb/">
          <img src="https://jablickar.cz/wp-content/uploads/2019/11/Samsung-Galaxy-Buds-vs.-AirPods-Pro-FB.jpeg"/>
        </a>
      </figure>
    </article>
  </body>
</html>