<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/18/ilva-si-salvino-le-persone-non-la-fabbrica/153308/"/>
    <meta property="og:site_name" content="VITA"/>
    <meta property="article:published_time" content="2019-11-18T09:45:00+00:00"/>
    <meta property="og:title" content="Ilva, si salvino le persone non la fabbrica"/>
    <meta property="og:description" content="Per risolvere l’impasse in cui è finita l’acciaieria si stanno immaginando le più disparate strategie. Dall’intervento di Cassa depositi e prestiti agli aiuti di Stato. Tutte strade però che non si possono praticare. «Continuare a tentare di salvare la fabbrica significa buttare via il denaro che servirebbe a salvare Taranto e a garantire un futuro ai lavoratori», sottolinea Alessandro Marescotti, presidente di PeaceLink"/>
  </head>
  <body>
    <article>
      <h1>Ilva, si salvino le persone non la fabbrica</h1>
      <address><time datetime="2019-11-18T09:45:00+00:00">18 Nov 2019, 09:45</time> by <a rel="author" href="http://www.vita.it/it/author/lorenzo-maria-alvaro/4/" target="_blank">Lorenzo Maria Alvaro</a></address>
      <p>
        <b>Per risolvere l’impasse in cui è finita l’acciaieria si stanno immaginando le più disparate strategie. Dall’intervento di Cassa depositi e prestiti agli aiuti di Stato. Tutte strade però che non si possono praticare. «Continuare a tentare di salvare la fabbrica significa buttare via il denaro che servirebbe a salvare Taranto e a garantire un futuro ai lavoratori», sottolinea Alessandro Marescotti, presidente di PeaceLink</b>
      </p>
      <p>«Le colpe non stanno in Mittal ma nei governi italiani che, pur di scaricare la patata bollente, hanno delegato a un privato la scelta scomodissima di chiudere l'ILVA, una scelta inevitabile dati i conti in rosso per cinque miliardi di euro, e che era impopolare fare da Roma». Così <b>Alessandro Marescotti, presidente di <a href="https://www.peacelink.it/index.html">PeaceLink</a></b> commenta la scelta della multinazionale franco-indiana di spegnere gli alti forni dell’acciaieria tarantina.</p>
      <p><b>Anche le proposte che arrivano dal Governo lasciano perplessi. </b>«Non si può usare la Cassa Depositi e Prestiti (CDP) per ripianare i debiti e le perdite dell'ILVA perché questo violerebbe lo stesso statuto di CDP. D’altro canto non si può neanche concedere in alcun modo aiuti di Stato perché è vietato dal TFUE (Trattato di Funzionamento dell'Unione Europea). Questo significa che ad oggi la crisi ILVA è senza sbocco. L'unico possibilità sbocco è un cambio di paradigma: aiutare Taranto e i suoi lavoratori, non la fabbrica», spiega Marescotti che puntualizza: «L'unica strada lecita e sensata è la riconversione utilizzando fondi europei. Proseguire una produzione in perdita sarebbe un atto di stupidità unica. Le perdite degli ultimi 12 mesi ammontano ad oltre 70 mila euro a lavoratore. Tanto vale pagarli senza mandarli a lavorare ma formarli ad altri lavori e accompagnarli verso una riconversione o un riutilizzo in altri settori delle loro competenze professionali. Continuare a tentare di salvare l'ILVA - ripianando le sue perdite costanti e insostenibili - significa buttare via il denaro che servirebbe a salvare Taranto e a garantire un futuro agli stessi lavoratori ILVA».</p>
      <figure>
        <iframe src="https://www.youtube.com/embed/mN13eXdONrA" width="640" height="360" data-service="Youtube" scrolling="no"/>
      </figure>
      <p>
        <b>Questa strada, quella del salvataggio di Taranto e dei tarantini piuttosto che della fabbrica, per Marescotti deve essere oggi l’unico obiettivo.</b>
      </p>
      <p>«Uno Stato che ha speso dieci miliardi di euro in missioni militari "di soccorso" in Afghanistan e Irak alle popolazioni in pericolo e che si appresta a comprare F-35 da 130 milioni di euro l'uno, perché non potrebbe una volta tanto andare "in soccorso" della popolazione di Taranto e spendere una minima parte di ciò che ha speso per missioni all'estero? Taranto ha il diritto di essere risarcita dallo Stato e lo Stato ha il dovere di soccorrela. Taranto era la città da sacrificare, da spremere e da gettare assieme alla salute e alla vita dei suoi abitanti. Un'operazione coloniale. La faccia indegna di una storia che adesso emerge nel processo Ambiente Svenduto, ancora in corso», attacca Marescatti, che conclude, «Taranto è un pezzo della questione meridionale e della coscienza ferita di un sud a cui si poteva infliggere ciò che il nord rifiutava».</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/06/larcivescovo-di-taranto-dal-governo-serve-un-interlocutore-responsabil/153201/"/>
        <a href="http://www.vita.it/it/article/2019/11/08/ex-ilva-intesa-sanpaolo-sospende-rate-di-mutui-e-prestiti-ai-lavorator/153234/"/>
        <a href="http://www.vita.it/it/article/2019/11/05/caos-ilva-marescotti-peacelink-si-riparta-dalla-coesione-sociale/153187/"/>
        <a href="http://www.vita.it/it/article/2019/11/04/le-vere-ragioni-per-cui-arcelormittal-lascia/153176/"/>
        <a href="http://www.vita.it/it/article/2019/09/25/marescotti-lilva-e-un-climate-monster-e-la-prima-fonte-di-co2-in-itali/152747/"/>
      </related>
    </article>
  </body>
</html>