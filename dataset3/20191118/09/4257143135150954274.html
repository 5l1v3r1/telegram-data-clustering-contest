<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/18/tortenelmi-attorest-jelenthet-a-rakmegelozesben-egy-magyar-szoftver"/>
    <meta property="og:site_name" content="infostart"/>
    <meta property="article:published_time" content="2019-11-18T09:05:00+00:00"/>
    <meta property="og:title" content="Történelmi áttörést jelenthet a rákmegelőzésben egy magyar szoftver"/>
    <meta property="og:description" content="Egy magyar, rákkutatásban használt fejlesztés nyerte meg az idei Get in the Ring! V4 regionális startup- és innovációs versenyt. A szoftver segítségével meg lehet találni azokat a géneket, amelyek egy adott személynél a daganatot okozzák és a személyre szabott terápiát lehet használni - mondta az InfoRádiónak az Oncompass Medicine tudományos igazgatója, Peták István."/>
  </head>
  <body>
    <article>
      <h1>Történelmi áttörést jelenthet a rákmegelőzésben egy magyar szoftver</h1>
      <address><time datetime="2019-11-18T09:05:00+00:00">18 Nov 2019, 09:05</time> by <a rel="author">Infostart / InfoRádió - Déri Ágota</a></address>
      <h3>Egy magyar, rákkutatásban használt fejlesztés nyerte meg az idei Get in the Ring! V4 regionális startup- és innovációs versenyt. A szoftver segítségével meg lehet találni azokat a géneket, amelyek egy adott személynél a daganatot okozzák és a személyre szabott terápiát lehet használni - mondta az InfoRádiónak az Oncompass Medicine tudományos igazgatója, Peták István.</h3>
      <p>Tulajdonképpen egy olyan orvosi szoftvert fejlesztettek ki magyar kutatók, amit arra tud használni az orvos, hogy megtalálja az orvos a terápiát minden egyes olyan génre, génhibára, ami emberi adganatot okozhat, minden egyes beteg esetében - ismertette az InfoRádióval az Oncopass Medicine tudományos igazgatója, Peták István.</p>
      <p>"Ennek az az alapja, hogy ma tudjuk,</p>
      <blockquote>a daganatos betegségeket génhibák okozzák, ezeknek a géneknek a többségét ismerjük, és ezeket ki tudjuk mutatni molekuláris diagnosztikai módszerekkel a daganat szövetében.</blockquote>
      <p>Egyre több olyan, célzott gyógyszer kifejlesztésére kerül sor, amelyek közvetlenül ezekre a génhibákra hatnak. Ebben a pillanatban már több mint 125 célzott gyógyszer van forgalomban" - részletezte Peták István.</p>
      <p>A génhibát az új szoftver tehát még azelőtt megtalálja, hogy kialakulna maga a daganat.</p>
      <p>"A génhibák 90 százaléka szerzett, ami azt jelenti, hogy az életünk során alakulnak ki, és ezek miatt jön létre a daganat. Végül is ezek a génhibák a daganatok okai. Ezt úgy kell elképzelni, hogy van 25 ezer génünk, és ebből 600 olyan, ami a sejtek osztódását szabályozza, és ha ebben a 600 génben van hiba, akkor ezek a hibás gének hibás fehérjéket termelnek, és ezek a hibás fehérjék hibás parancsokat adnak a sejteknek az osztódásra, és ez a hibás működés az oka a daganatoknak. Ha tehát a beteg olyan gyógyszert kap, ami meggátolja ezt a hibás folyamatot, akkor le lehet állítani a sejtosztódást vagy le lehet pusztítani a daganatot" - részletezte Peták István.</p>
      <p>Úgy látja, ez az emberiség történetében egy történelmi lépés lehet, hogy</p>
      <p>
        <mark>a daganatokat végre "oki szinten" lehet, személyre szabottan kezelni.</mark>
      </p>
      <p>Az eszköz már regisztrált orvosi eszköz is Európában, 23 onkológiai centrum partnere is a fejlesztőnek, és több ezer beteg esetében már meg is történt a szoftver segítségével az az elemzés, amivel az orvos munkáját segíteni tudják. A megfelelő kezelést aztán már a kezelőorvos választja ki a betegek számára.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Magyar rákkutatók sikere - Peták István</p>
      <figure>
        <audio src="https://infostart.hu/audio/00005/00005207b.mp3"/>
      </figure>
      <p> </p>
    </article>
  </body>
</html>