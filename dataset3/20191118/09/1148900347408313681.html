<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/dalik-jde-na-svobodu-ve-vezeni-mi-vadilo-uplne-vsechno-rekl-soudci-83036"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T09:42:57+00:00"/>
    <meta property="og:title" content="Dalík je na svobodě. Ve vězení mi vadilo úplně všechno, řekl soudci - Seznam Zprávy"/>
    <meta property="og:description" content="Čtyřiačtyřicetiletý lobbista kolem 13:00 projel branou znojemské věznice v černém jeepu."/>
  </head>
  <body>
    <article>
      <h1>Dalík je na svobodě. Ve vězení mi vadilo úplně všechno, řekl soudci - Seznam Zprávy</h1>
      <address>
        <time datetime="2019-11-18T09:42:57+00:00">18 Nov 2019, 09:42</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/zivot-v-cesku">Život v Česku<br/></a>»<br/><a href="https://www.seznamzpravy.cz/clanek/dalik-jde-na-svobodu-ve-vezeni-mi-vadilo-uplne-vsechno-rekl-soudci-83036">Dalík je na svobodě. Ve vězení mi vadilo úplně všechno, řekl soudci</a></p>
      <h3>Dalík je na svobodě. Ve vězení mi vadilo úplně všechno, řekl soudci</h3>
      <p><a href="https://www.seznamzpravy.cz/autor/tomas-svoboda-484">Tomáš Svoboda<br/></a>18. 11. 10:42<br/>aktualizováno • 18. 11. 13:37</p>
      <p>Čtyřiačtyřicetiletý lobbista kolem 13:00 projel branou znojemské věznice v černém jeepu.</p>
      <p>Znojemský soud v pondělí rozhodl o podmíněném propuštění lobbisty Marka Dalíka se zkušební dobou na 5 let. Vězení opustil ještě během pondělí, hodinu po poledni. Dalík si odpykal polovinu pětiletého vězení za podvod při nákupu obrněných vozidel Pandur pro českou armádu.</p>
      <p>Bývalý tajemník premiéra Mirka Topolánka u soudu promluvil o letech ve vězení. „Dá se říct, že na výkonu trestu mi vadí úplně všechno. Člověk je omezený na svobodě, nemůže se stýkat s nejbližšími, nemůže pracovat. Je to neuvěřitelná zkušenost. Nevím, jak to popsat. Už bych to nechtěl zažít,“ řekl Dalík tichým hlasem.</p>
      <p>U soudu zaznělo také zhodnocení Dalíkova pobytu za mřížemi. „Po celou dobu prožívá situaci jako traumatizující, z tohoto trest splnil účel. Jeho chování bylo korektní a v mezích. Respektoval autority, seznam kázeňských přestupků je prázdný,“ četl ze spisu předseda senátu Miroslav Nahodil.</p>
      <p>K prominutí zbytku trestu se přiklonila i státní zástupkyně.</p>
      <p>Co bude nyní dělat Dalík neřekl. Těsně před nástupem do vězení v rozhovoru pro <a href="http://neovlivni.cz/jediny-rozhovor-s-markem-dalikem-pred-nastupem-do-vezeni-rekl-vsechno/">Neovlivní.cz</a>. Ale řekl, že po propuštění už tu nechce žít.</p>
      <p>“Odstěhuju se z České republiky. Mám tu nějakou firmu, kterou budu mít dál, která mi vydělává peníze, ale žít tu nebudu. Myslím, že se ke mně naše země nezachovala dobře, ani lidé v této zemi. Nelíbí se mi česká mentalita,” řekl tehdy Dalík.</p>
      <figure>
        <iframe data-src="https://twitter.com/Novinar_Tom/status/1196363573267750913?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jeden z nejznámějších českých lobbistů se dostal za hranu zákona při sezení v pražské restauraci U Malířů v roce 2007. Tehdy se tam setkal se třemi zástupci rakouské formy Steyr a řešili zakázku na dodávku stovky obrněnců pro vládu Mirka Topolánka.</p>
      <p>Podnikatel podle trestního spisu žádal o úplatek třikrát šest milionů eur, tedy skoro půl miliardy korun za to, že firmu prosadí. „Byla to obrovská chyba. Ocitnul jsem se v situaci, ve které jsem být neměl, ani nechtěl. Já jsem v tom nebyl sám. Začalo se to vyšetřovat až po pěti letech, kdyby to bylo hned, asi by to vypadalo jinak. Ale ke své vině se hlásím, řekl Dalík soudu.</p>
      <related>
        <a href="https://www.seznamzpravy.cz/clanek/vlivny-muz-z-ery-mirka-topolanka-chce-na-svobodu-dalik-si-zazadal-o-podminene-propusteni-78655?autoplay=1"/>
        <a href="https://www.seznamzpravy.cz/clanek/vlivny-muz-z-ery-mirka-topolanka-chce-na-svobodu-dalik-si-zazadal-o-podminene-propusteni-78655"/>
        <a href="https://www.seznamzpravy.cz/clanek/nejvyssi-soud-nasel-v-kauze-dalik-jednu-chybu-slo-v-ni-o-penize-43456?autoplay=1"/>
        <a href="https://www.seznamzpravy.cz/clanek/nejvyssi-soud-nasel-v-kauze-dalik-jednu-chybu-slo-v-ni-o-penize-43456"/>
      </related>
      <p>Dalík původně dostal čtyři roky vězení, Nejvyšší soud však nařídil případ znovu projednat. Po novém verdiktu Vrchního soudu v Praze v červenci 2017 dostal podnikatel rok navíc a čtyřmilionovou pokutu.</p>
      <p>Nejvyšší soud později odmítl Dalíkovo dovolání a Ústavní soud jeho stížnost. Dalík šel za mříže šestého listopadu roku 2017 v pražské Ruzyni, Vězeňská služba jej poté umístila do znojemské káznice.</p>
      <p>Lobbista pracoval jako tajemník premiéra Topolánka. Nákup pandurů za 21 miliard korun původně schválila vláda Jiřího Paroubka (tehdy ČSSD). Koncem roku 2007 Topolánkův kabinet zakázku zrušil, ale za půl roku uzavřel novou. Česko dalo za 107 transportérů 14,4 miliardy korun.</p>
    </article>
  </body>
</html>