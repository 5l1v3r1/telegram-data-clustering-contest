<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191118-my-mozhemo-buty-bilsh-efektyvnymy-dubilet-pro-reformu-kabminu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-18T09:19:43+00:00"/>
    <meta property="og:title" content="Ми можемо бути більш ефективними – Дубілет про реформу Кабміну"/>
    <meta property="og:description" content="Діджиталізація, переїзд міністерств і збільшення ефективності є тільки кількома з багатьох завдань, які заплановані у реформі Кабінету міністрів."/>
  </head>
  <body>
    <article>
      <h1>Ми можемо бути більш ефективними – Дубілет про реформу Кабміну</h1>
      <address>
        <time datetime="2019-11-18T09:19:43+00:00">18 Nov 2019, 09:19</time>
      </address>
      <p>Діджиталізація, переїзд міністерств і збільшення ефективності є тільки кількома з багатьох завдань, які заплановані у реформі Кабінету міністрів.</p>
      <p>Факти ICTV поспілкувалися з міністром Кабінету міністрів Дмитром Дубілетом, який розповів про можливе створення нових міністерств, оптимізацію роботи Кабміну і детальніше про кілька проектів, які плануються в рамках діджиталізації України.</p>
      <p>
        <b>— Казали, що у нас дуже багато міністерств, багато будівель, які простоюють. Розкажіть, будь-ласка, про це.</b>
      </p>
      <blockquote>Я вважаю, що у нас замало міністерств… Я бачу, наскільки багато питань є у міністрів. Якби їх зони відповідальності були розділені більш дрібно, мені здається, вони як управлінці могли б працювати більш ефективно.</blockquote>
      <p>
        <b>— Тобто об’єднання міністерств було помилкою?</b>
      </p>
      <p>— Ні, це не помилка. Чому кожне зайве міністерство до сьогодні – це погано? Тому що кожне нове міністерство – це купа зайвого апарату, кадровики, бухгалтерія і багато-багато інших напрямів. Насправді кожна нова юрособа, а кожне міністерство – це нова юрособа, це забагато зайвих видатків.</p>
      <figure>
        <iframe src="https://www.youtube.com/embed/kucCmVsP6Zs" width="500" height="281" data-service="Youtube" scrolling="no"/>
      </figure>
      <p>Але якщо ми вийдемо на модель, коли весь Кабмін буде єдиною юридичною особою, коли всі підтримувальні функції будуть централізовані, думаю, можливо, у майбутньому, якщо ми зможемо розбити все на 25-30 міністерств, це не призведе до того, що буде більше держслужбовців. З іншого боку, будуть більш чіткі сфери відповідальності у міністрів.</p>
      <p>
        <b>— Яких, на вашу думку, не вистачає міністерств?</b>
      </p>
      <p>— Мені так важко вам відповісти. Але я можу сказати, що керувати будь-яким міністерством – це в 50 разів більше питань, ніж коли я співкерував Монобанком. Кожне міністерство як цілий Всесвіт.</p>
      <p>
        <b>— Чи вважаєте ви, що Україні потрібно Міністерство культури, адже у багатьох країнах його взагалі немає.</b>
      </p>
      <blockquote>Якщо робити ефективну політику, воно може існувати. Все залежить від того, хто міністр, яка в нього політика. Можна подивитися на Програму дій уряду і те, які KPI (Ключові показники ефективності – <b>Ред.</b>) записав собі міністр культури. Мені здається, що вони правильні.</blockquote>
      <p>Насправді, культура – це ж також частина економіки. Уявіть собі, що в рамках Міністерства культури робляться правильні речі, що в Україні створили Музей сучасного мистецтва або ми стали хабом для кіноіндустрії. Це те, чим переймається Міністерство культури і що приносить іноземні інвестиції.</p>
      <p>
        <b>— Як має відбуватися оптимізація Кабінету міністрів?</b>
      </p>
      <p>Ідея дуже проста. Я бачу, що дуже багато неефективності через те, що міністерства розкидані містом. Якби ми могли оптимізуватись так, щоб основні особи, які формують політику (всі міністрі, заступники, директорати тощо), були в одній будівлі, ми б змогли працювати ефективніше.</p>
      <p>
        <b>Читайте: </b>
        <a href="https://fakty.com.ua/ua/ukraine/20191020-kabmin-viddav-dubiletu-derzhavnu-sluzhbu-statystyky/">Кабмін віддав Дубілету Державну службу статистики</a>
      </p>
      <p>
        <b>— Скільки для цього потрібно часу?</b>
      </p>
      <p>— Поки що не готовий сказати. Сподіваюся, що перше міністерство вже цього року спробує переїхати до будівлі. Зараз я веду перемовини з міністрами, хтось хоче більше, хтось хоче менше.</p>
      <blockquote>Загальна ідея полягає не у переїзді. Вона у тому, що у нас є потенціал, щоб стати більш компактними, більш ефективними за рахунок діджиталізації, централізації, інших правильних управлінських технологій. Якщо ми це зробимо, тоді переїзд в цю будівлю ключових міністерств або їх частини цілком можливий.</blockquote>
      <p>
        <b>— На скільки скорочуватимуть апарати міністерств?</b>
      </p>
      <p>Зараз я не хочу нікого лякати цифрами, адже це дуже делікатний процес. Загальна ідея така: зараз працює забагато людей, ефективність і зарплата в них не такі високі, як могли б бути.</p>
      <p>
        <b>— Яка середня зарплата у працівника Кабміну?</b>
      </p>
      <blockquote>Від 15 до 30 тис. грн плюс премії і надбавки. Все дуже сильно залежить від професії… Якщо ми зменшимо кількість людей, а тим, що залишились, зможемо за рахунок того збільшити зарплату і вимоги до них, то це буде суттєва реформа. Уряд краще виконуватиме свої функції, буде менше корупції.</blockquote>
      <p>
        <b>— Як працюватимуть електронні лікарняні?</b>
      </p>
      <p>— Коли ви приходите до лікарів, вони виписують вам лікарняні на бланках звітності. Ми хочемо замість цього зробити так, щоб вони могли виписувати це на будь-якому аркуші і реєструвати ці документи в електронному реєстрі.</p>
      <p>Дуже проста система. Заходиш, вводиш ім’я пацієнта, дату і все. Ви зможете роботодавцю надати доступ до цього електронного запису. Так він контролюватиме, чи не куплена ця довідка.</p>
      <blockquote>Через те, що система електронна, ми бачимо, які лікарі виписують довідки. Буде постійно проводитися аналіз, і якщо ми бачитимемо, що якийсь лікар виписує забагато довідок – це перша ознака того, що він торгує довідками замість того, щоб виконувати свою роботу.</blockquote>
      <p>
        <b>— Як відбуватиметься перепис населення?</b>
      </p>
      <p>— Замість того, щоб переписувати усіх поспіль, можна робити точкові соціальні заміри, а потім збагачувати їх реєстрами та іншими джерелами даних,  щоб отримати не менш, а може, й навіть більш точну модель нашого населення. Коли ми просто ходимо і стукаємо у двері, там похибка досить велика, адже не всі готові відверто надавати про себе інформацію.</p>
      <p>Факти ICTV також <a href="https://fakty.com.ua/ua/ukraine/20191030-suspilstvu-brakuye-dostupnoyi-informatsiyi-suprun-pro-blog-i-mify-v-medytsyni/">поспілкувалися з екс-міністром охорони здоров’я Уляною Супрун</a>, яка розповіла про те, як з’явилася ідея розвінчувати медичні міфи.</p>
    </article>
  </body>
</html>