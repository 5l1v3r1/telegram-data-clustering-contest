<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/18/igy-nez-ki-feheroroszorszagban-a-parlamenti-valasztas"/>
    <meta property="og:site_name" content="infostart"/>
    <meta property="article:published_time" content="2019-11-18T09:19:00+00:00"/>
    <meta property="og:title" content="Így néz ki Fehéroroszországban a parlamenti választás"/>
    <meta property="og:description" content="Nem sikerült ellenzéki képviselőnek bejutnia az előre hozott választásokon. 77 százalékos volt a részvétel."/>
  </head>
  <body>
    <article>
      <h1>Így néz ki Fehéroroszországban a parlamenti választás</h1>
      <address><time datetime="2019-11-18T09:19:00+00:00">18 Nov 2019, 09:19</time> by <a rel="author">Infostart / MTI</a></address>
      <h3>Nem "sikerült" ellenzéki képviselőnek bejutnia az előre hozott választásokon. 77 százalékos volt a részvétel.</h3>
      <p>Egyetlen ellenzéki képviselő sem jutott be a fehérorosz parlamentbe a vasárnap tartott előre hozott parlamenti választáson, amelyen az ellenzék szerint tömeges csalások történtek.</p>
      <p>A választási bizottság honlapján hétfő reggel közzétett eredményekből ítélve kizárólag a volt szovjet köztársaságot 25 éve vezető Aljakszandr Lukasenka államfővel szövetséges pártok jelöltjei kerültek be a törvényhozásba.</p>
      <blockquote>A 2016-ban tartott parlamenti választáson húsz év óta először két ellenzéki jelöltet is megválasztottak, ezúttal azonban egyikük sem indulhatott.</blockquote>
      <p>Mikalaj Sztatkevics ellenzéki vezető szerint a választási eredmények már rég eldőltek, a hatóságok válogatták ki a megfelelőnek tartott képviselőjelölteket. Fehéroroszországban választáson nem lehet hatalomváltást elérni - szögezte le Sztatkevics.</p>
      <p>A részvételi arány 77 százalékos volt.</p>
      <p>Ligyija Jermosina, a központi választási bizottság elnöke hétfő reggeli sajtótájékoztatóján arra helyezte a hangsúlyt, hogy milyen ismert emberek kerültek be a parlamentbe. Említette köztük Marija Vasziljevicset, a tavalyi országos szépségverseny győztesét és Lilija Ananics volt tájékoztatási minisztert.</p>
      <p>Az ellenzék tömeges csalásokra panaszkodott. Megfigyelők már a választás kezdete előtt világossá tették, hogy a választási kampányra vonatkozó korlátozások és a média feletti állami ellenőrzés eleve kizárja igazságos választások megtartását. Az Európai Biztonsági és Együttműködési Szervezet (EBESZ) több mint 400 megfigyelőt küldött az eseményre. A három évvel ezelőtti parlamenti választás után</p>
      <blockquote>az EBESZ számos szabálytalanságot állapított meg, és átláthatatlannak találta a voksolás menetét.</blockquote>
      <p>Fehéroroszországban a teljes hatalom Aljakszandr Lukasenka kezében van. Az államfő szavazata leadásakor bejelentette, hogy indul a jövő évi elnökválasztáson. "Ha a társadalomnak nem tetszik, hogy az elnök szervezi meg (a szavazást), jövőre választhat újat, én nem ragaszkodom hozzá" - mondta. A 65 éves politikus ötödik megbízatása jár le 2020-ban.</p>
      <p>Fehéroroszország hagyományosan az Oroszországgal szoros összefonódást hirdető politikai irányvonalat követi. Minszk és Moszkva 1999-ben uniós szerződést is kötött a politikai és gazdasági integráció elmélyítéséről. Az utóbbi években azonban Lukasenka igyekezett rendezni országa kapcsolatait az Európai Unióval és az Egyesült Államokkal is. A fehérorosz elnök 2016 óta először tett hivatalos látogatást idén november 12-én egy európai uniós tagállamban, Ausztriában, miután megszüntették az országával szemben elrendelt szankciókat.</p>
      <p>
        <i>Nyitókép: MTI/EPA pool/Okszana Mancsuk</i>
      </p>
    </article>
  </body>
</html>