<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fjerner-sidemalskarakter---men-bare-til-jul/71831972"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T09:57:42+00:00"/>
    <meta property="og:title" content="Fjerner sidemålskarakter - men bare til jul"/>
    <meta property="og:description" content="Elever i 8. og 9. trinn vil ikke lenger få egen karakter i sidemål til jul. Kunnskapsminister Jan Tore Sanner (H) la i dag fram de nye læreplanene."/>
  </head>
  <body>
    <article>
      <h1>Fjerner sidemålskarakter - men bare til jul</h1>
      <h2>Elever i 8. og 9. trinn vil ikke lenger få egen karakter i sidemål til jul. Kunnskapsminister Jan Tore Sanner (H) la i dag fram de nye læreplanene.</h2>
      <address><time datetime="2019-11-18T09:57:42+00:00">18 Nov 2019, 09:57</time> by <a rel="author">NTB I</a></address>
      <p>På ungdomstrinnet blir det en omlegging av hvordan elevene vurderes i norsk, der det i dag er en egen karakter i sidemål.</p>
      <p>Med de nye læreplanene vil elevene få én karakter i norsk muntlig og én i norsk skriftlig til jul i 8. og 9. trinn. Helårsvurderingen i 8. og 9. trinn og halvårsvurderingen i 10. trinn vil fortsatt ha egen sidemålskarakter.</p>
      <p>Det vil fortsatt være egen standpunktkarakter for sidemål i 10. trinn. Det vil også bli</p>
      <p>I de nye læreplanene videreføres dagens fag og timetall, men det innføres tre tverrfaglige temaer: Demokrati og medborgerskap, bærekraftig utvikling og folkehelse og livsmestring. Temaene skal inngå i fagene der det er naturlig.</p>
      <p>For eksempel er bærekraftig utvikling lagt inn i norskfaget, og demokrati og medborgerskap er lagt inn i matematikk.</p>
      <h3>Programmering</h3>
      <p>- Mange har ønsket at de tverrfaglige temaene skal få en større plass i skolen. Det har jeg lyttet til, og temaene er tatt inn i flere fag etter høringen, sier Sanner i en pressemelding.</p>
      <p>Det blir også i større grad lagt vekt på læring gjennom lek i læreplanene for de yngste barna, flere fag blir mer praktiske og utforskende, og kritisk tenkning og digitale ferdigheter blir en mer sentral del av hva norske barn skal lære på skolen.</p>
      <p>Blant annet skal elevene lære både programmering og algoritmisk tenkning.</p>
      <h3>Verdiløft</h3>
      <p>Innføringen av de nye læreplanene skal også gi skolen det kunnskapsministeren kaller et verdiløft, som er en ny overordnet del av læreplanen som utdyper skolens verdigrunnlag.</p>
      <p>- Skolen har et dobbelt samfunnsoppdrag. Den skal både danne og utdanne. Verdigrunnlaget i opplæringen, som blant annet handler om respekt for mennesker og natur, og det å verdsette mangfold og likeverd, kommer nå tydeligere fram i de enkelte fagene, sier Sanner.</p>
      <p>Den nye store skolereformen med navnet Fagfornyelsen skal innføres høsten 2020. I arbeidet med de nye læreplanene har Utdanningsdirektoratet og Kunnskapsdepartementet mottatt over 20.000 innspill og 7.000 høringssvar.</p>
      <p>Endringene i læreplanverket kommer etter enighet om at dagens læreplaner er for omfattende, og at det er for dårlig sammenheng i og mellom fagene.</p>
      <h4>Fagfornyelsen</h4>
      <p>Fagfornyelsen er en ny stor reform av norsk skole som skal innføres høsten 2020</p>
      <ul>
        <li>Fagene skal fornyes og slankes for å gi rom til mer dybdelæring.</li>
        <li>Nye læreplaner i alle fag ble lagt fram mandag 18. november.</li>
        <li>Tre tverrfaglige temaer innføres i skolen: demokrati og medborgerskap, bærekraftig utvikling, folkehelse og livsmestring. Disse temaene skal inngå i fagene der dette er naturlig.</li>
        <li>Læring gjennom lek og utforskning blir vektlagt mer i læreplanene for de yngste barna i skolen.</li>
        <li>Flere fag blir mer praktiske og utforskende. Eksempelvis kunst og håndverk og naturfag.</li>
        <li>Digital dømmekraft, digital skaperkraft og programmering får mer plass i skolen og inngår i læreplaner i flere fag allerede fra de første trinnene. Eksempelvis samfunnsfag og matematikk (algoritmisk tenkning og programmering).</li>
        <li>Kritisk tenkning og kildekritikk blir sterkere vektlagt i de nye læreplanene, for eksempel i samfunnsfag og engelsk.</li>
        <li>Det er laget nye vurderingstekster som skal støtte læreren i vurderingsarbeidet. De er utviklet for hvert trinn det er angitt kompetansemål for, slik at de er tilpasset elevenes alder og modenhetsnivå.</li>
      </ul>
      <p>
        <i>Kilde: Kunnskapsdepartementet</i>
      </p>
    </article>
  </body>
</html>