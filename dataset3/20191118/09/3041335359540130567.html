<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/greece/astynomika/ego-o-tzixantistis-kai-i-emploki-mou-ston-isis/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T09:16:30+00:00"/>
    <meta property="og:title" content="«Εγώ ο τζιχαντιστής και η εμπλοκή μου στον ISIS»"/>
    <meta property="og:description" content="«ΤΑ ΝΕΑ» αποκαλύπτουν τη δικογραφία του ιμάμη του Ισλαμικού Κράτους που βρέθηκε στα χέρια της Αντιτρομοκρατικής Υπηρεσίας - Το βίντεο - σοκ με την εκτέλεση και η ομολογία του"/>
  </head>
  <body>
    <article>
      <h1>«Εγώ ο τζιχαντιστής και η εμπλοκή μου στον ISIS»</h1>
      <h2>«ΤΑ ΝΕΑ» αποκαλύπτουν τη δικογραφία του ιμάμη του Ισλαμικού Κράτους που βρέθηκε στα χέρια της Αντιτρομοκρατικής Υπηρεσίας - Το βίντεο - σοκ με την εκτέλεση και η ομολογία του</h2>
      <address><time datetime="2019-11-18T09:16:30+00:00">18 Nov 2019, 09:16</time> by <a rel="author" href="https://www.tanea.gr/editor/vasilis-g-lampropoulos/" target="_blank">Βασίλης Γ. Λαμπρόπουλος</a></address>
      <p>Στοιχεία - σοκ για τη δράση του ΙSIS και για τη συνολική πορεία ενός τζιχαντιστή που συνελήφθη στην Ελλάδα περιέχει ο φάκελος που σχημάτισε τις τελευταίες εβδομάδες η Αντιτρομοκρατική Υπηρεσία κι αποκαλύπτουν «ΤΑ ΝΕΑ»!</p>
      <p>Ανάμεσα στο υλικό που περιέχεται στη δικογραφία είναι ένα βίντεο τρόμου περίπου 12 λεπτών στο οποίο παρουσιάζονται μαζικές δολοφονίες, αποκεφαλισμοί, ακρωτηριασμοί, λιθοβολισμοί από το Ισλαμικό Κράτος, μ' έναν εκ των πρωταγωνιστών, τον τζιχαντιστή που βρέθηκε στα χέρια της ΕΛ.ΑΣ. Κι ο οποίος ως ιμάμης του Ισλαμικού Κράτους δίνει εντολή για τον ακρωτηριασμό ανθρώπων.</p>
      <p>
        <a href="https://www.in.gr/2019/11/18/economy/koinoniko-merisma-kleidonoun-oi-apofaseis-gia-poso/">Διαβάστε ακόμη : «Κλειδώνουν» οι αποφάσεις για το Κοινωνικό Μέρισμα</a>
      </p>
      <p>Είναι πιθανόν η πρώτη φορά που οι ελληνικές Αρχές (κι από τις σπάνιες σε διεθνές επίπεδο) συγκεντρώνουν τόσα αναλυτικά στοιχεία για την πορεία ενός μέλους του ISIS και τις αποτρόπαιες πράξεις του. Κι αυτό αφού το εν λόγω μέλος του Ισλαμικού Κράτους περιέγραψε ένα μεγάλο τμήμα των κινήσεών του στη Μέση Ανατολή.</p>
      <p>Πρόκειται για έναν 26χρονο τζιχαντιστή που γεννήθηκε στη Συρία και εντοπίσθηκε τον περασμένο Ιούνιο από την Αντιτρομοκρατική Υπηρεσία στην Κω - ύστερα από σχετική ενημέρωση του προγράμματος CT-AP Travellers της Europol που έχει καταγράψει περισσότερους από 5.000 μαχητές του ISIS.</p>
      <p>Ακόμη η έρευνα χρησιμοποίησε υλικό από μια ψηφιακή πλατφόρμα της Europol με τίτλο «Check the Web» (Ελεγχος στο Διαδίκτυο), όπου εντοπίσθηκε το προαναφερόμενο βίντεο με τις αλλεπάλληλες αιματηρές ενέργειες, στο οποίο εικονιζόταν κι ο συλληφθείς στην Κω.</p>
      <p>Κάλεσμα. Στο βίντεο αυτό που αναλύθηκε από τα εγκληματολογικά εργαστήρια της ΕΛ.ΑΣ. υπάρχουν διάφορες αναφορές για τις επιλογές των μελών του ISIS. Ανάμεσα στα άλλα μνημονεύεται ότι «το Ισλαμικό Κράτος πήρε εντολή από τον Θεό και τον Μοχάμεντ να πολεμήσει τους απίστους. Οποιος δεν συμμορφώνεται στον λόγο του Θεού και του Μοχάμεντ θα τιμωρείται ανάλογα με το επίπεδο της απιστίας του. Εσύ που έρχεσαι να μας πολεμήσεις αν πάρεις από μας μια περιοχή ή μια πόλη, δεν θα τηρούνται πλέον εκεί οι όροι του Θεού και ρώτησε τον εαυτό σου ποια πρέπει να είναι η τιμωρία σου, αν αλλάξεις τους όρους του ανθρώπου. Μάλιστα είσαι άπιστος και πρόσεχε αν σκεφτείς να πολεμήσεις το Ισλαμικό Κράτος. Η τιμωρία με θανατική ποινή προστατεύει τη θρησκεία…».</p>
      <p>Σε ένα σημείο του βίντεο φαίνεται ο ακρωτηριασμός ενός μουσουλμάνου που φερόταν να κατηγορείται για κλοπή - φαίνεται να διατάχθηκε, όπως εικονίζεται στο βίντεο, από τον συλληφθέντα στην Κω.</p>
      <p>Ο ίδιος στην κατάθεσή του στους αξιωματικούς της Αντιτρομοκρατικής Υπηρεσίας στις 17 Ιουλίου 2019 ανέφερε:</p>
      <p>«Γεννήθηκα και μεγάλωσα στο Κουβέιτ, στην περιοχή Αλ Ζάχρα, στα σύνορα με τη Σαουδική Αραβία. Εκεί σπούδασα Οικονομικά, ενώ παράλληλα από δεκατριών ετών είχα ξεκινήσει και τη μελέτη του Ισλάμ σε τζαμί. Περίπου από το 2012 έβλεπα στο Διαδίκτυο και σε φυλλάδια ότι στη Συρία υπήρχαν οργανώσεις που ζητούσαν εθελοντές για την εκμάθηση της θρησκείας στους πιστούς. Ετσι τον Οκτώβριο του 2013 αποφάσισα να μεταβώ στη Συρία και πήγα στο Χαλέπι που ήταν τότε υπό την κατοχή του ISIS. Εκπαιδεύτηκα σε κέντρο της οργάνωσης για 22 ημέρες. Η εκπαίδευση αφορούσε υποχρεωτικά τη χρήση όπλων αλλά και θρησκευτική εκπαίδευση. Μετά το τέλος της οι υπεύθυνοι της οργάνωσης διάλεγαν ποιους ήθελαν για μαχητές και σε ποια περιοχή. Εμένα με όρισαν ιμάμη στα τζαμιά στην πόλη Ντεΐρ αλ Ζορ. Με έβαζαν επίσης να κάνω σκοπιά έχοντας πάντα στην κατοχή μου όπλο. Ακόμη, επειδή ήταν υποχρεωτικό από την οργάνωση να έρχονται οι κάτοικοι της περιοχής στα τζαμιά μ' εντολή του εμίρη, αν κάποιος δεν ερχόταν, εγώ τον ενημέρωνα και εκείνος έδινε εντολή για την τιμωρία του».</p>
      <p>Για να συμπληρώσει ακολούθως: «Στο εν λόγω βίντεο εμφανίζομαι στο σημείο εκτέλεσης της ποινής του καταδικασθέντος για κλοπή, όπου είχα διαταχθεί να ανακοινώσω την επιβληθείσα ποινή, σύμφωνα με τον μουσουλμανικό νόμο της σαρίας. Δεν γνώριζα ότι η βιντεοσκόπηση της εκτέλεσης επρόκειτο να χρησιμοποιηθεί για δημιουργία διαδικτυακού βίντεο».</p>
      <p>Από την Τουρκία. Ο ίδιος (εκπροσωπείται νομικά από τον δικηγόρο Πειραιά Ιωάννη Γλύκα) ανέφερε ότι κι άλλοι εικονιζόμενοι στο βίντεο που συμμετέχουν στις σφαγές ήταν γνωστοί του, μέλη του ISIS, από την ίδια περιοχή.</p>
      <p>Ο 26χρονος που μεταφέρθηκε αρχικά στο κέντρο κράτησης στην Αμυγδαλέζα και τώρα βρίσκεται σε φυλακή της Κεντρικής Ελλάδας πρόσθεσε στις διωκτικές Αρχές ότι έφυγε από τη Μέση Ανατολή το 2017 (όταν υπήρχε γενική υποχώρηση του ISIS) και κατευθύνθηκε στην Τουρκία. Από αξιωματικούς της ΕΛ.ΑΣ. και δικαστικούς λειτουργούς ρωτήθηκε επισταμένως αν γνωρίζει μέλη του ISIS που μπορεί να είναι στην Ελλάδα, όμως η απάντησή του ήταν αρνητική.</p>
      <p>Ο Ιωάννης Γλύκας επεσήμανε ότι «πρόκειται προφανώς για μια ιδιόμορφη υπόθεση και από τις πλέον σπάνιες για τα ελληνικά δεδομένα που χρειάζεται περαιτέρω διερεύνηση».</p>
      <p>
        <b>
          <i>ΕΝΤΥΠΗ ΕΚΔΟΣΗ «ΤΑ ΝΕΑ»</i>
        </b>
      </p>
      <p>
        <a href="https://www.tanea.gr/2019/11/17/greece/epeteios-polytexneiou-oi-sygklonistikes-martyries-ton-protagoniston-sto-one-channel/">Eπέτειος Πολυτεχνείου – Οι συγκλονιστικές μαρτυρίες των πρωταγωνιστών στο One Channel</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/16/politics/mia-ellinotourkiki-sygkrousi-den-eynoei-kanenan/"/>
        <a href="https://www.tanea.gr/2019/11/15/world/stis-ipa-tha-apelathei-o-tzixantistis-pou-eixe-egklovistei-sti-nekri-zoni/"/>
        <a href="https://www.tanea.gr/2019/11/12/world/ipa-orologiaki-vomva-oi-tzixantistes-kratoumenoi-sti-syria/"/>
      </related>
    </article>
  </body>
</html>