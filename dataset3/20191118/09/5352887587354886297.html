<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/laisvalaikis/ivairybes/didziosios-sventes-a-meschino-namuose-bingo-lazanija-ir-didele-italiska-seima-1750612/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T09:22:00+00:00"/>
    <meta property="og:title" content="Didžiosios šventės A. Meschino namuose: „Bingo“, lazanija ir didelė itališka šeima"/>
    <meta property="og:description" content="Reklama"/>
  </head>
  <body>
    <article>
      <h1>Didžiosios šventės A. Meschino namuose: „Bingo“, lazanija ir didelė itališka šeima</h1>
      <address><time datetime="2019-11-18T09:22:00+00:00">18 Nov 2019, 09:22</time> by <a rel="author">Monika Rimdžiūtė | Publicum</a></address>
      <p>Reklama</p>
      <p>
        <b>Lapkričiui įpusėjus, vis daugiau lietuvių dairosi į kalėdines eglutes, papuošimus ir pradeda planuoti, kaip nudžiugins savo artimuosius. Gvatemalos garbės konsulės Astos Meschino namuose Kalėdų laikotarpis prasideda ganėtinai anksti – sulig pirmu gruodžio sekmadieniu. Tą dieną didelė itališka šeima meta visus planus ir susirenka į eglutės puošimo šventę Astos namuose. Moteris atvira – šis laikotarpis turi daug įvairiu ir neįprastų tradicijų, kurias ji puoselėja ne tik prie šventinio stalo.</b>
      </p>
      <p>A. Meschino pasakoja, kad anksčiau, kai vaikai buvo maži, Kalėdų eglės puošimas turėjo dar kitokių tradicijų, kurios šiandien liko kaip gražus prisiminimas.</p>
      <p>„Pamenu, kai papuošdavome eglę, vaikai rašydavo laiškus Kalėdų seneliui. Dažniausiai įrašydavo po kelis dovanų variantus, įtraukdami didesnę dovaną, jeigu buvo labai geri ir apsidraudimui mažesnę, jeigu nebuvo labai drausmingi. Laiškus, kartu su pienu ir sausainiais, padėdavo ant palangės ir laukdavo Kalėdų senelio. Jeigu per naktį laiškas nedingdavo, reikšdavo, jog vaikai nebuvo labai drausmingi ir reikia dar šiek tiek pasitaisyti, kad Kalėdų senis laišką paimtų“, – prisiminimais dalijasi A. Meschino.</p>
      <p>Nors vaikai Kalėdų seneliui laiškų neberašo, tačiau Kalėdų eglutės puošimo tradicija Meschino namuose nesikeičia. Kiekvienais metais, pirmąjį gruodžio sekmadienį didelė itališka šeima susirenka pas Astą į namus, kurie prisipildo šventinio džiugesio, juoko, kalėdinių dainų skambesio ir jos tradiciškai kepamos lazanijos kvapo.</p>
      <p>Puoselėja ir lietuviškas, ir itališkas tradicijas</p>
      <p>Asta pripažįsta, kad kiekvienais metais stengiasi išlaikyti balansą tarp lietuviškų ir itališkų Kalėdų. Nors Kūčių vakaras, kaip ir visų namuose, yra kupinas ramybės ir susikaupimo, prasideda nuo maldos ir šventinto kalėdaičio pasidalijimo, tačiau tradicinės silkės ant Meschino namų stalo nerastumėte.</p>
      <p>Reklama</p>
      <p>„Italų namuose Kūčių vakarą nėra draudžiama valgyti mėsą, bet jos patiekalų negaminu, nors ir stengiuosi kuo labiau suitalinti vaišes. Kūčių vakarą turime kūčiukų, visada darau mano močiutės burokėlių mišrainę su raugintais kopūstais, taip pat gaminu ir spaghetti su jūros gėrybėmis, pagal Antonio mamos receptą, tešloje su špinatais užkeptą lašišą bei įvairių kitų patiekalų. Lietuvių taip mėgstamos silkės pasigaminu tik sau, nes niekas kitas šeimoje jos nevalgo“, – šypsosi Asta.</p>
      <p>A. Meschino šeima sąžiningai puoselėja šventines tradicijas, kurios jų namuose nesikeičia jau daugelį metų. Pavyzdžiui, Kūčių vakarą dovanų popieriaus šiugždenimo garso čia neišgirsi, tai – šventa Kalėdų ryto tradicija, po kurios seka ir šventiniai pietūs.</p>
      <p>Taip pat kiekvienais metais Meschino namuose yra organizuojamas lietuviams neįprastas, bet italų šeimose itin mėgstamas ir populiarius Kalėdų užsiėmimas – „Bingo“ žaidimas. Asta sako, kad jį kasmet žaidžia antrąją Kalėdų dieną, kuomet susirenka ir šeima, ir draugai.</p>
      <p>Dabar, vaikams jau suaugus, visų tradicijų puoselėjimą perima dukra Karolina. Ypač Kalėdiniu laikotarpiu ji tampa pagrindine organizatore, kuriančia šventinę nuotaiką namuose.</p>
      <p>Kasmet padeda likimo nuskriaustiems</p>
      <p>Kiekvienais metais A. Meschino kalėdinėmis nuotaikomis pradeda gyventi dar iki eglutės puošimo. Visą lapkritį ji ruošiasi Vilniaus Rotušėje vyksiančiai Tarptautinei Kalėdų labdaros mugei, kurios Geros vilties ambasadore šiemet tapo.</p>
      <p>Reklama</p>
      <p>„Jau nebesuskaičiuoju, kiek metų dalyvauju šiame labdaringame renginyje. Anksčiau mugėje organizuodavau Australijos stendą, kadangi mano vyras Australijos konsulas, dabar jau antrus metus iš eilės dalyvausiu kaip Gvatemalos garbės konsulė. Mano atstovaujamos šalys visuomet tokios tolimos, todėl mugei produktus reikia atsigabenti, negaliu jų rasti Lietuvoje, bet tai paverčia mūsų stendą dar originalesniu“, – pasakoja A. Meschino.</p>
      <p>Tarptautinės Kalėdų labdaros mugė sutelkia diplomatinio korpuso moteris bendram kilniam tikslui – rinkti paramą tiems, kuriems jos labai reikia. A. Meschino žavisi idėja, kad toks labdaringas renginys taip pat suteikia galimybę pristatyti savo šalį Mugės lankytojams ir tiesiogiai pabendrauti su žmonėmis, kurie irgi prisideda prie paramos. A. Meschino teigimu, Lietuvoje žmonės darosi vis atviresni ir labiau atjaučiantys tuos, kuriems reikalinga pagalba.</p>
      <p>„Labai džiaugiuosi, kad mes tampame vis labiau neabejingi. Anksčiau būdavo, kad svetima nelaimė ar svetimas skausmas – ne mano. Dabar žmonės labai pasikeitė, labiau stengiasi vieni kitiems padėti, vis daugiau žmonių įsitraukia į įvairias socialines akcijas, labdaringas veiklas. Dėl to tikiuosi, kad ateityje kiekvienas lietuvis neliks abejingas tokiems dalykams“, – tikina A. Meschino.</p>
      <p>Padėti sunkumus patiriantiems žmonėms gali kiekvienas</p>
      <p>Tarptautinės Vilniaus moterų asociacijos organizuojama Tarptautinė Kalėdų labdaros mugė skirta įkvėpti visuomenę geriems darbams, padėti sunkumus patiriantiems žmonėms ir remti organizacijas, kurios savo didelėmis pastangomis siekia užtikrinti jų gerovę.</p>
      <p>Nuo 2003 m. kasmetinių Kalėdinių mugių pagalba paaukota daugiau nei 1 mln. eurų dešimtims organizacijų, teikiančioms įvairią pagalbą sunkumus gyvenime patiriantiems žmonėms.</p>
      <p>Reklama</p>
      <p>Praeitais metais surinkta daugiau nei 105 tūkst. eurų, kurie buvo paaukoti 8 organizacijoms, besirūpinančioms vaikais, neįgaliaisiais ir senoliais. Už surinktas lėšas įsigytos reikalingos priemonės džiugina ir nuskriaustuosius, ir pačias įstaigas, kurioms suteikta parama padeda kokybiškiau dirbti.</p>
      <p>Šiais metais jau atrinkta dešimt organizacijų, kurioms bus paaukotos lėšos, surinktos š. m. lapkričio 30 d., Vilniaus Rotušėje vyksiančios Tarptautinės Kalėdų labdaros mugės metu.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/laisvalaikis/ivairybes/karolina-meschino-visi-sako-kad-ekrane-jauciuosi-lyg-zuvis-vandenyje-bet-is-tikruju-yra-kitaip-1749477/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/k-meschino-nusireze-plaukus-ir-vel-pakeite-ju-spalva-1719452/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/socialiniu-tinklu-izymybe-karolina-meschino-megstu-pabuti-ir-dama-1706959/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/unicef-misija-karolinos-meschino-ketvirtosios-dienos-dienorastis-1655947/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>