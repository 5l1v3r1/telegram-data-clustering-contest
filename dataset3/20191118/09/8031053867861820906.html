<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b9%ce%b8%ce%ac%ce%ba%ce%b7-%ce%ac%ce%b3%cf%81%ce%b9%ce%b1-%ce%b4%ce%bf%ce%bb%ce%bf%cf%86%ce%bf%ce%bd%ce%af%ce%b1-40%cf%87%cf%81%ce%bf%ce%bd%ce%bf%cf%85-%ce%ad%ce%b3%ce%ba%ce%bb%ce%b7.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T09:17:44+00:00"/>
    <meta property="og:title" content="Ιθάκη: Άγρια δολοφονία 40χρονου – Έγκλημα ζήλιας με θύτη 54χρονο"/>
    <meta property="og:description" content="Άγριο έγκλημα με θύμα έναν 40χρονο αλλοδαπό συγκλονίζει το νησί, με τον άτυχο άνδρα να αφήνει την τελευταία του πνοή έπειτα από τον ανελέητο ξυλοδαρμό που υπέστη από 54χρονο."/>
  </head>
  <body>
    <article>
      <h1>Ιθάκη: Άγρια δολοφονία 40χρονου – Έγκλημα ζήλιας με θύτη 54χρονο</h1>
      <address>
        <time datetime="2019-11-18T09:17:44+00:00">18 Nov 2019, 09:17</time>
      </address>
      <p>
        <b>Άγριο έγκλημα με θύμα έναν 40χρονο αλλοδαπό συγκλονίζει το νησί, με τον άτυχο άνδρα να αφήνει την τελευταία του πνοή έπειτα από τον ανελέητο ξυλοδαρμό που υπέστη από 54χρονο.</b>
      </p>
      <p>Έγκλημα ζήλιας στο νησί των Επτανήσων, καθώς 54χρονος ξυλοκόπησε μέχρι θανάτου αλλοδαπό 40χρονο πιστεύοντας πως διατηρούσε σχέση με τη σύζυγό του. Το περιστατικό έχει πάρει τεράστιες διαστάσεις συγκλονίζοντας τους κατοίκους του νησιού, οι οποίοι ακόμη δεν μπορούν να πιστέψουν το τραγικό τέλος. Ο 54χρονος τυφλωμένος από τη ζήλια σύμφωνα με τις πληροφορίες εντόπισε τον 40χρονο σε ξενοδοχείο του νησιού και του επιτέθηκε γρονθοκοπώντας τον μέχρι θανάτου.</p>
      <blockquote>Ο καβγάς έγινε το Σάββατο με τον δράστη να εγκαταλείπει σε άσχημη κατάσταση το θύμα το οποίο είχε χτυπήσει με γροθιές στο κεφάλι και το σώμα. Πληροφορίες αναφέρουν, δε, ότι ο δράστης στη συνέχεια έφυγε από την περιοχή και κατευθύνθηκε με ταξί σε χωριό στα βόρεια του νησιού που διαμένει. Κατά τις ίδιες πληροφορίες ο 54χρονος πίστευε ότι η 42χρονη, με την οποία είχε αποκτήσει ένα παιδί ηλικίας επτά ετών, είχε σχέση από το παρελθόν με τον 40χρονο.</blockquote>
      <p>Ο άτυχος 40χρονος ο οποίος φέρεται να είχε φτάσει στην Ιθάκη πριν από λίγες ημέρες εντοπίστηκε νεκρός στο δωμάτιο του ξενοδοχείου στο οποίο διέμενε. Υπάρχουν όμως και άλλες πληροφορίες, που αναφέρουν πως η 42χρονη βρισκόταν μαζί με το θύμα και ενώ του έδωσε τις πρώτες βοήθειες, στη συνέχεια τον άφησε νομίζοντας πως κοιμάται.</p>
      <h3>Η ανακοίνωση της ΕΛΑΣ:</h3>
      <p>Εξιχνιάστηκε άμεσα, μετά από συστηματική και εμπεριστατωμένη έρευνα του Τμήματος Ασφαλείας Αργοστολίου σε συνεργασία με το Αστυνομικό Τμήμα Ιθάκης, υπόθεση θανατηφόρου σωματικής βλάβης σε βάρος 40χρονου αλλοδαπού στην Ιθάκη.<br/>Για την υπόθεση σχηματίσθηκε δικογραφία για τα κατά περίπτωση αδικήματα, της πρόκλησης θανατηφόρου σωματικής βλάβης και της έκθεσης, σε βάρος 54χρονου ημεδαπού και 42χρονης αλλοδαπής, οι οποίοι συνελήφθησαν σήμερα (17-11-2019) τις μεσημβρινές ώρες.</p>
      <p>
        <b>Ειδικότερα, όπως προέκυψε από την μέχρι στιγμής αστυνομική έρευνα, ο 54χρονος, χθες (16.11.2019) το μεσημέρι, μετά από διαπληκτισμό που είχε με τον 40χρονο, παρουσία της 42χρονης, τον χτύπησε με γροθιές στο κεφάλι και το σώμα, με αποτέλεσμα τον θανάσιμο τραυματισμό του.</b>
      </p>
      <p>Η 42χρονη αλλοδαπή, βρήκε νεκρό τον 40χρονο, σήμερα (17.11.2019) το μεσημέρι σε δωμάτιο ξενοδοχείου στην Ιθάκη και ενημέρωσε σχετικά το Αστυνομικό Τμήμα Ιθάκης και το αντίστοιχο Κέντρο Υγείας.</p>
      <p>Ο 54χρονος και η 42χρονη με την δικογραφία που σχηματίστηκε σε βάρος τους, θα οδηγηθούν στον κ. Εισαγγελέα Πρωτοδικών Κεφαλληνίας.</p>
    </article>
  </body>
</html>