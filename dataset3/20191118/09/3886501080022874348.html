<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119443-mihajlovic-brzina-od-150-na-sat--taj-film-u-srbiji-necemo-gledati-oprezno-sa-socijalistima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-18T09:45:07+00:00"/>
    <meta property="og:title" content="Mihajlović: Brzina od 150 na sat - taj film u Srbiji nećemo gledati, oprezno sa socijalistima"/>
    <meta property="og:description" content="Ministarka gradjevinarstva, saobraćaja i infrastrukture Zorana Mihajlović izjavila je da se neće tolerisati vožnja na auto-putevima do 150 kilometara na čas, već će se plaćati kazna ako se vozi brže od 130.Komentarišući najavu direktora Puteva Srbije Zorana Drobnjaka da će policija uskoro tolerisati vožnju na auto-putevima do 150 kilometra na sat, Mihajlović je za Srpski telgraf rekla da &quot;taj film nećemo da gledamo u Srbiji&quot;. &quot;Možete vi da vozite koliko želite, ali platićete kaznu ako vozite brže od 130 km na sat. Nemam ništa protiv da MUP kao predlagač Zakona o bezbednosti saobraćaja proceni i razmisli o povećanju maksimalne brzine na autoputu, mada u Evropi ne postoji ograničenje od 150 km na sat. Ali bilo kakva tolerancija za bezbednosti, taj film u Srbiji nećemo gledati, izjavila je Mihajlovićeva, preneto je iz njenog kabineta.Ona je navela da Srpsku naprednu stranku (SNS) očekuje kadrovsko osvežavanje, jer &quot;samo novi, mladi i obrazovani ljudi mogu da donesu nove ideje&quot;.&quot;Stranka je shvatila da je ulazak novih…"/>
  </head>
  <body>
    <article>
      <h1>Mihajlović: Brzina od 150 na sat - taj film u Srbiji nećemo gledati, oprezno sa socijalistima</h1>
      <address>
        <time datetime="2019-11-18T09:45:07+00:00">18 Nov 2019, 09:45</time>
      </address>
      <p><b>Ministarka gradjevinarstva, saobraćaja i infrastrukture Zorana Mihajlović izjavila je da se neće tolerisati vožnja na auto-putevima do 150 kilometara na čas, već će se plaćati kazna ako se vozi brže od 130.</b><br/><br/>Komentarišući najavu direktora Puteva Srbije Zorana Drobnjaka da će policija uskoro tolerisati vožnju na auto-putevima do 150 kilometra na sat, Mihajlović je za Srpski telgraf rekla da "taj film nećemo da gledamo u Srbiji". <br/><br/>"Možete vi da vozite koliko želite, ali platićete kaznu ako vozite brže od 130 km na sat. Nemam ništa protiv da MUP kao predlagač Zakona o bezbednosti saobraćaja proceni i razmisli o povećanju maksimalne brzine na autoputu, mada u Evropi ne postoji ograničenje od 150 km na sat. Ali bilo kakva tolerancija za bezbednosti, taj film u Srbiji nećemo gledati, izjavila je Mihajlovićeva, preneto je iz njenog kabineta.<br/><br/>Ona je navela da Srpsku naprednu stranku (SNS) očekuje kadrovsko osvežavanje, jer "samo novi, mladi i obrazovani ljudi mogu da donesu nove ideje".<br/><br/>"Stranka je shvatila da je ulazak novih, mladih i obrazovanih ljudi u politiku može da prekine vekovnu učmalu prasku da u politici gledate jedna te ista lista. Volela bih da i druge stranke slede ovaj princip, a ne da liče na faraonske tvorevine", rekla je Mihajlović.<br/><br/>Govoreći o odnosima SNS sa Socijalističkom partijom Srbije (SPS) ona je pozvala na oprez, naročito u predizborno vreme.<br/><br/>"SPS je naš partner u Vladi, kao što su i stranke Rasima Ljajića, Nenada Popovića, Aleksandra Vulina, ali koji i ne bi baš da se zamere bilo kome kada mu napadaju koalicionog partnera. Čini mi se da je SPS uvek spremna velikodušno da prepusti donošenje teških odluka nekom drugom i da nas najviše vole odmah posle izbora... dok se ne formira Vlada. Onda to ide nekako dok se ne približe novi izbori. I kad vidim kako su prošli svi koji su bili sa socijalistima, od bračnog para Milošević, preko Кoštunice i Tadića... sve to poziva na oprez", ocenila je Mihajlović.<br/><br/>Ona je rekla i da uskoro počinje da trenira boks kako bi bila u dobroj formi, navodeći da voli da se dobro oseća i lepo izgleda, kao i da je uspela sa smrša čak 18 kilograma.</p>
    </article>
  </body>
</html>