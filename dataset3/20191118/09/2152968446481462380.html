<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/18/asociaciiata-na-prokurorite-tova-be-nai-otkritiiat-izbor.429964"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T09:50:00+00:00"/>
    <meta property="og:title" content="Асоциацията на прокурорите: Това бе най-откритият избор"/>
    <meta property="og:description" content="Те са взели активно участие в консултациите при президента | Dnes.bg"/>
  </head>
  <body>
    <article>
      <h1>Асоциацията на прокурорите: Това бе най-откритият избор</h1>
      <h2>Те са взели активно участие в консултациите при президента</h2>
      <address><time datetime="2019-11-18T09:50:00+00:00">18 Nov 2019, 09:50</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>За първи път при действието на сегашната нормативна уредба гласът на магистратите беше отчетен при проведената процедура за избор на следващ главен прокурор. Становището на Асоциацията на прокурорите в България е, че процедурата беше проведена при стриктно спазване и съзвучие с разпоредбите на Конституцията, Закона за съдебната власт и правилата, приети от Висшия съдебен съвет. Това каза в Сутрешния блок на БНТ Владимир Николов, член на управителния съвет на асоциацията.</p>
      <p>По думите му Асоциацията на прокурорите в България е взела активно участие в процеса - първо в консултациите при президента, като излезли с мотивирано становище какви трябва да са професионалните качества на кандидата, задали са въпроси при прослушването на Иван Гешев пред ВСС, както и са изразили своята подкрепа, на базата на всички законови критерии. За първи път се провежда толкова открита и публична процедура, каза Владимир Николов.</p>
      <p>
        <a href="https://www.dnes.bg/obshtestvo/2019/11/14/za-vtori-pyt-vss-izbra-ivan-geshev-za-glaven-prokuror.429647">
          <b>За втори път: ВСС избра Иван Гешев за главен прокурор</b>
        </a>
      </p>
      <p>Той коментира, че трябва да бъде зачетено правото на глас на всички хора от системата, които са изразили своята подкрепа за Иван Гешев.</p>
      <p>"Номинацията на г-н Иван Гешев беше направена от целия състав на прокурорската колегия на ВСС, там за първи път участват и избрани пряко от прокурорите и следователите наши колеги. Всички те застанаха с името си, с честта си, с професионалните си достойнства зад тази номинация. Много е лесно анонимно да хвърляш яйца и кофички с кисело мляко по сградата на Висшия съдебен съвет, докато отговорната и разумна позиция в една правова държава е всеки, съобразно своите правомощия, съблюдавайки разделението на властите, да защити своето мнение", каза Николов.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/08/geshev-tolkova-otkrito-ne-sa-izbirali-nikogo-v-evropa.428990"/>
        <a href="https://www.dnes.bg/temida/2019/11/07/radev-vyrna-na-vss-izbora-za-naznachavane-na-ivan-geshev.428914"/>
      </related>
    </article>
  </body>
</html>