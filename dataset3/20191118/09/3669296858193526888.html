<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/teknoloji/buyuk-ekran-5-kamera-5000mah-pil"/>
    <meta property="og:site_name" content="CNN Türk"/>
    <meta property="article:published_time" content="2019-11-18T09:30:22+00:00"/>
    <meta property="og:title" content="Büyük ekran, 5 kamera, 5000mAh pil"/>
    <meta property="og:description" content="Oppo A9 2020, 6.5 inç ekrana sahip. Arka tarafında..."/>
  </head>
  <body>
    <article>
      <h1>Büyük ekran, 5 kamera, 5000mAh pil</h1>
      <h2>Oppo A9 2020, 6.5 inç ekrana sahip. Arka tarafında toplamda 4 kamerası mevcut ve pek çok farklı çekim modu sunuyor. NFC, Bluetooth 5.0 , FM radyo ve Snapdragon 665 işlemcisine sahip ve 5000mAh pili sayesinde uzun süreli kullanım vadediyor.</h2>
      <address><time datetime="2019-11-18T09:30:22+00:00">18 Nov 2019, 09:30</time> by <a rel="author">Ecevit Bıktım</a></address>
      <p>Oppo A9 2020, 9.1mm kalınlıkta ve 195 gram ağırlıkta. Yani ilk etapta pek hafif ve ince bir <a href="https://www.cnnturk.com/haberleri/telefon">telefon</a> olduğu söylenemez, lakin bu boyutlarda olmasının bazı sebepleri var. Büyük ekran, büyük pil ve dörtlü kamera sistemi gibi örneğin.<br/>Telefonun arka yüzeyi yanlara doğru kavislendirilmiş, dolayısıyla tek elde kullanıma uygun kıvrımlara sahip. Işık açısına göre renk tonlarında geçişler yaşanırken de gerçekten mücevher hissi uyandırıyor. Yine de bu parlak ve pürüzsüz yüzeyin bir süre sonra kir ve parmak izi tuttuğunu, avuçta terlemelere yol açtığını belirtelim. Neyse ki ürünün kutusundan şeffaf bir koruma kılıfı da çıkıyor. Bu kılıfı takarak hem tasarımdan ödün vermiyor hem de daha sağlam bir kullanım deneyimi elde ediyorsunuz.</p>
      <p>A9 2020’nin uzay moru ve deniz yeşili olmak üzere iki farklı renk seçeneği bulunuyor. Bize deneyimleyebilmemiz için uzay moru rengi gelmişti ve açıkçası bu rengi çok beğendiğimizi söylemeliyiz.</p>
      <p>Telefonun ön tarafında herhangi bir fiziksel tuş yer almıyor. Çerçeveler ince ve selfie kamera da ön tarafta damla çentik içine konumlandırılmıl. 6.5 inç ekranı bulunan telefonun ekran çerçeve oranı ise, yüzde 89.</p>
      <p>Tekrar arka tarafa baktığımızda, toplamda 4 kameradan oluşan sistem ve parmak izi okuyucu sensör gibi detaylardan da bahsetmeliyiz. Kameralardan birazdan söz edeceğiz. Parmak izi okuyucu hakkında konuşmak gerekirse, oldukça iyi performans sunduğu ortada. Ek olarak, isterseniz yüz tanıma sistemini de aktifleştirebiliyorsunuz.</p>
      <p>
        <b>6.5 inç ekranda oyun, <a href="https://www.cnnturk.com/haberleri/video">video</a> ve kitap keyfi</b>
      </p>
      <p>6.5 inç ekrana sahip olan telefon, bir şeyler okumak, oynamak ve izlemek için ideal. In cell teknolojisinin kullanıldığı ekran, 1600×720 çözünürlük sunuyor ve özellikle iç mekan kullanımlarında iyi bir görüntüleme kalitesine sahip. Ekranın gece kullanımı için özel görüntüleme modu da bulunmakta, ki bu sayede zararlı mavi ışınlardan kaçınarak daha uzun süre kullanım gerçekleştirebiliyorsunuz. Dış mekan kullanımlarında ise ekranın belirginlik düzeyi biraz azalıyor.<br/>Peki ya dokunuşlara verdiği tepkiler nasıl diye soracak olursanız, gayet iyi olduğunu söyleyebiliriz. Telefonun bu konuda bir sıkıntısı bulunmuyor, gayet seri ve size istediğiniz cevapları verebiliyor.</p>
      <p>
        <b>Snapdragon 665 var</b>
      </p>
      <p>Oppo A9 2020, Snapdragon 665 çipsetiyle geliyor. Bunun yanında 4GB RAM ve 128GB depolaması var. İsterseniz microSD kart da kullanabilirsiniz. Android 9 işletim sisteminin kullanıldığı ve akıcı bir arayüzü bulunan telefonda pek çok oyun ve uygulamayı rahatlıkla çalıştırabilirsiniz. Özellikle 6.5 inç gibi büyük bir ekranda örneğin PUBG gibi rekabetçi bir online oyunu oynamak çok zevkli olacaktır.</p>
      <p>
        <b>Arkada dörtlü kamera</b>
      </p>
      <p>Telefonun en dikkat çekici taraflarından birini, arka taraftaki dörtlü kamera sistemi oluşturuyor. 48+8+2+2MP’den oluşan sistem sayesinde pek çok farklı çekim seçeneğiniz var. İsterseniz 48MP kamera ile net fotoğraflar elde edebilir, isterseniz geniş açılı fotoğraflar çekebilir, isterseniz makro çekim moduna geçiş yapabilir ya da bokeh efektli portreler ortaya çıkarabilirsiniz.</p>
      <p>Kamera tarafında zoom desteği de önemli. 2X’te neredeyse kayıpsız, 5X’te iyi detaylara sahip çekimler yapabilirsiniz. Dijital 10X zoom’da ise detaylar çok da net olmuyor, tahmin edeceğiniz üzere.</p>
      <p>Ek olarak, ağır ve hızlı çekim seçenekleri, pek çok farklı makyaj ve filtreler de bulunmakta. 30FPS’te 1080p ve 4K videolar da çekebilirsiniz.</p>
      <p>Ürünün ön kamerası da 16MP değerde. Selfie’ler ve görüntülü görüşmeler için iyi bir performans sunuyor.</p>
      <p>
        <b>5000mAh değerde pil</b>
      </p>
      <p>Telefon, çıkarılamaz 5000mAh pille geliyor. Bu pil, tek şarj ile 2 günü rahatlıkla çıkarmanıza yardımcı oluyor. Ek olarak telefon, bu pil sayesinde bir şarj istasyonu görevini de görüyor. Yani bir kablo yardımıyla farklı bir akıllı telefonu da şarj etme imkânınız var.</p>
      <p>NFC ve Bluetooth 5.0 gibi özellikleri de bulunan telefon, güncel ve büyük ekranlı bir Android telefon arayanlar için iyi bir seçenek olabilir.</p>
      <p> </p>
      <related>
        <h4>ilgili haberler</h4>
        <a href="https://www.cnnturk.com/teknoloji/ekran-cilginligi-katlanabilir-iphone-konsepti-ile-devam-ediyor"/>
        <a href="https://www.cnnturk.com/teknoloji/instagram-begeni-sayisi-sekil-degistirdi"/>
        <a href="https://www.cnnturk.com/teknoloji/apple-store-calisani-mahremiyet-kurallarini-cignedi"/>
      </related>
    </article>
  </body>
</html>