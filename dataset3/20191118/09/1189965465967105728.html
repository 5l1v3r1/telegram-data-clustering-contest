<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259639/antikapnistikos-nomos-apo-100-eos-10-000-ta-prostima-stoys-paravates"/>
    <meta property="og:site_name" content="LiFO"/>
    <meta property="article:published_time" content="2019-11-18T09:27:00+00:00"/>
    <meta property="og:title" content="Αντικαπνιστικός νόμος: Από 100 έως 10.000 ευρώ τα πρόστιμα στους παραβάτες"/>
    <meta property="og:description" content="Τα πρόστιμα για όσους παραβιάζουν τον αντικαπνιστικό νόμο όπως αναφέρονται στην ΚΥΑ"/>
  </head>
  <body>
    <article>
      <h1>Αντικαπνιστικός νόμος: Από 100 έως 10.000 ευρώ τα πρόστιμα στους παραβάτες</h1>
      <h2>Τα πρόστιμα για όσους παραβιάζουν τον αντικαπνιστικό νόμο όπως αναφέρονται στην ΚΥΑ</h2>
      <address><time datetime="2019-11-18T09:27:00+00:00">18 Nov 2019, 09:27</time> by <a rel="author">NEWSROOM</a></address>
      <p>
        <b>Από 100 έως 10.000 ευρώ φτάνουν τα πρόστιμα για όσους παραβιάζουν τον<a href="https://www.lifo.gr/tags/%CE%91%CE%BD%CF%84%CE%B9%CE%BA%CE%B1%CF%80%CE%BD%CE%B9%CF%83%CF%84%CE%B9%CE%BA%CF%8C%CF%82+%CE%BD%CF%8C%CE%BC%CE%BF%CF%82"> αντικαπνιστικό νόμο</a> σύμφωνα με την Κοινή Υπουργική Απόφαση (ΚΥΑ) που δημοσιεύτηκε στην Εφημερίδα της Κυβερνήσεως.</b>
      </p>
      <p>Σύμφωνα με την ΚΥΑ, το κατώτερο πρόστιμο των 50 ευρώ για τον καπνιστή που προβλεπόταν με τον νόμο του 2010, αυξάνεται σε 100 ευρώ.</p>
      <p>Θα ισχύει για κάθε παράβαση σε όλους τους κλειστούς χώρους υγειονομικού ενδιαφέροντος ό,τι έκτασης κι αν είναι, σε όλους τους κλειστούς χώρους εργασίας, σε όλα τα μέσα μαζικής μεταφοράς, τους σταθμούς μεταφορικών μέσων και επιβατικών σταθμών λιμένων, τα αεροδρόμια εκτός των ειδικών χώρων καπνιστών, τους δημόσιους χώρους εργασίας καθώς και αναμονής δημοσίων υπηρεσιών.</p>
      <p>Την ίδια ώρα, για όλες τις περιπτώσεις παραμένει στα 500 ευρώ το πρόστιμο για τον υπεύθυνο διαχείρισης ή προϊστάμενο εκτός από τα καταστήματα υγειονομικού ενδιαφέροντος πάνω από 100 τ.μ.</p>
      <p>Για την κατηγορία των κέντρων εμβαδού άνω των 100τ.μ. το πρόστιμο ξεκινά από 2.000 ευρώ και για κάθε υποτροπή ανεβαίνει κατά 2.000 ευρώ μέχρι την πέμπτη υποτροπή οπότε θα επιβάλλεται ποινή 10.000 ευρώ και οριστική ανάκληση άδειας. Για τα νυχτερινά κέντρα και τους χώρους εστίασης άνω των 300τ.μ. τα πρόστιμα για τους υπευθύνους των καταστημάτων ξεκινούν από 6.000 ευρώ και ανεβαίνουν κατά 1.000 ευρώ για κάθε υποτροπή.</p>
      <p>Για όσους καπνίζουν σε κλειστούς και υπαίθριους χώρους στους οποίους συναθροίζονται ανήλικοι όπως παιδικοί σταθμοί, σχολεία, παιδικές χαρές κτλ. το πρόστιμο είναι στα 200 ευρώ. Πρόστιμο 1.500 ευρώ θα πληρώνει όποιος οδηγός ή επιβάτης ΙΧ αυτοκινήτου στο οποίο επιβαίνουν ανήλικοι κάτω των 12 ετών.</p>
      <p>Διαβάστε<a href="https://www.lifo.gr/files/1568971/antikapnistikos.pdf"> ΕΔΩ την ΚΥΑ και τα πρόστιμα αναλυτικά</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/politics/259549/kikilias-gia-antikapnistiko-ta-prostima-tha-diaferoyn-analoga-me-to-meros"/>
      </related>
    </article>
  </body>
</html>