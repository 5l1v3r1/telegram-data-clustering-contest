<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622095/%D8%AF%D9%84%DB%8C%D9%84-%D8%A7%DB%8C%D8%AC%D8%A7%D8%AF-%D8%B5%D9%81%E2%80%8C%D9%87%D8%A7%DB%8C-%D8%B7%D9%88%D9%84%D8%A7%D9%86%DB%8C-%D8%AF%D8%B1-%D9%85%D9%82%D8%A7%D8%A8%D9%84-%D8%A8%D8%B1%D8%AE%DB%8C-%D8%AC%D8%A7%DB%8C%DA%AF%D8%A7%D9%87%E2%80%8C%D9%87%D8%A7%DB%8C-%D8%B3%D9%88%D8%AE%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T09:27:00+00:00"/>
    <meta property="og:title" content="دلیل ایجاد صف‌های طولانی در مقابل برخی جایگاه‌های سوخت"/>
    <meta property="og:description" content="عضو هیات مدیره اتحادیه جایگاه‌های سوخت گفت: در پی اتفاقات اخیر، برخی از جایگاه‌های سوخت‌رسانی با مشکل مواجه شدند و همین موضوع سبب ایجاد صف‌های طولانی در مقابل جایگاه‌های دیگر شده که امیدواریم در سریع‌ترین زمان ممکن شرایط به حالت عادی بازگردد."/>
  </head>
  <body>
    <article>
      <h1>دلیل ایجاد صف‌های طولانی در مقابل برخی جایگاه‌های سوخت</h1>
      <address>
        <time datetime="2019-11-18T09:27:00+00:00">18 Nov 2019, 09:27</time>
      </address>
      <p>
        <i>عضو هیات مدیره اتحادیه جایگاه‌های سوخت گفت: در پی اتفاقات اخیر، برخی از جایگاه‌های سوخت‌رسانی با مشکل مواجه شدند و همین موضوع سبب ایجاد صف‌های طولانی در مقابل جایگاه‌های دیگر شده که امیدواریم در سریع‌ترین زمان ممکن شرایط به حالت عادی بازگردد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد عطاپور با تاکید بر اینکه وضعیت سوخت‌رسانی در شرایط فعلی به‌خاطر حواشی و تغییرات به وجود آمده دچار اختلالاتی شده است که حل این مساله نیاز به زمان دارد، اظهار کرد: اجرای سهمیه‌بندی و دو نرخی شدن بنزین مشکلاتی را برای جایگاه‌داران به وجود آورد که وزارت نفت و شرکت ملی پخش فرآورده‌های نفتی باید راهکارهایی را برای حل این مساله تدوین کنند؛ چرا که استمرار سوخت‌رسانی نیازمند تدبیر است.</p>
      <p>وی با بیان اینکه لازم است به مساله‌ی کارمزد، تحمیل هزینه‌های اداری و استهلاک در جایگاه‌ها توجه شود افزود: انتظار می‌رفت که شرکت ملی پخش قبل از اعلام این تصمیم با جایگاه‌داران مشورت کند تا تدابیر لازم برای سروسامان دادن به این موضوع در نظر گرفته شود.</p>
      <p>او تصریح کرد: این موضوع که در حال حاضر نمی‌دانیم برای خرید سوخت چه رقمی باید پرداخت کنیم، ابهام زیادی را برای این بخش به وجود آورده که لازم است به این مساله توجه شود.</p>
      <p>
        <b>پیش‌بینی کاهش مصرف بنزین تا ۲۰ درصد</b>
      </p>
      <p>وی ادامه داد: در حال حاضر یک جایگاه برای تامین بنزین سوپر باید بیش از ۱۰۰ میلیون تومان تامین اعتبار کند و این در حالی است که نظام بانکی چنین اجازه‌ای به آنها نمی‌دهد که باید برای تمام این مشکلات تدابیری در نظر گرفته شود.</p>
      <p>او با تاکید بر اینکه با تصمیم اخیر، میزان مصرف بنزین ۲۰ درصد کاهش پیدا می‌کند، اظهار کرد: این موضوع اثرات منفی بر جایگاه‌ها می‌گذارد؛ چراکه با توجه به استهلاک جایگاه‌ها درآمد جایگاه‌داران مقرون به صرفه نخواهد بود و باید برای این مساله نیز برنامه‌هایی در نظر گرفته شود.</p>
      <p>عطاپور تصریح کرد: شرکت ملی پخش باید در تامین سوخت‌ جایگاه‌ها کمک کند و همچنین به مسائلی همچون تامین منابع مالی و حق‌العمل جایگاه‌ها توجه داشته باشد.</p>
      <p>این عضو هیات مدیره اتحادیه جایگاه‌های سوخت خاطرنشان کرد: توصیه می‌کنم که مصرف کنندگان شماره تلفن خود را روی کارت سوخت درج کنند تا اگر کارت آن‌ها در جایگاه جا ماند، کارکنان جایگاه بتوانند به راحتی کارت را به آن‌ها تحویل دهند.</p>
      <p>از بامداد روز جمعه ۲۴ آبان، بنزین سهمیه‌بندی شد. بر این اساس قیمت بنزین معمولی سهمیه‌ای ( ماهانه ۶۰ لیتر برای خودروهای شخصی) از قرار هر لیتر ۱۵۰۰ تومان، قیمت بنزین معمولی غیرسهمیه‌ای از قرار هر لیتر ۳۰۰۰ تومان و قیمت بنزین سوپر نیز از قرار هر لیتر ۳۵۰۰ تومان تعیین شده است.</p>
    </article>
  </body>
</html>