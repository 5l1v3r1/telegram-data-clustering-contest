<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622106/%D9%85%D8%A7%D8%AC%D8%B1%D8%A7%DB%8C-%D8%B4%DA%A9%D8%A7%DB%8C%D8%AA-%D8%B1%D9%88%D8%A7%D8%B2%D8%A7%D8%AF%D9%87-%D8%A7%D8%B2-%DB%8C%DA%A9-%D8%AF%D9%86%D8%AF%D8%A7%D9%86%D9%BE%D8%B2%D8%B4%DA%A9-%D8%A8%D9%87-%D8%AE%D8%A7%D8%B7%D8%B1-%D9%85%D8%B3%D9%88%D8%A7%DA%A9"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T09:44:00+00:00"/>
    <meta property="og:title" content="ماجرای شکایت روازاده از یک دندانپزشک به خاطر مسواک"/>
    <meta property="og:description" content="حاشیه‌های دکتر روازاده ادامه دارد؛ او اخیراً از یک دندانپزشک به دلیل نوشتن یادداشتی در دفاع از مسواک زدن و رد ادعای او درباره گنداب بودن خمیردندان که دو سال پیش منتشر شده، شکایت کرده است و این دندان‌پزشک حالا با قرار کفالت آزاد است."/>
  </head>
  <body>
    <article>
      <h1>ماجرای شکایت روازاده از یک دندانپزشک به خاطر مسواک</h1>
      <address>
        <time datetime="2019-11-18T09:44:00+00:00">18 Nov 2019, 09:44</time>
      </address>
      <p>
        <i>حاشیه‌های دکتر روازاده ادامه دارد؛ او اخیراً از یک دندانپزشک به دلیل نوشتن یادداشتی در دفاع از مسواک زدن و رد ادعای او درباره گنداب بودن خمیردندان که دو سال پیش منتشر شده، شکایت کرده است و این دندان‌پزشک حالا با قرار کفالت آزاد است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>چند وقت پیش ابلاغیه‌ای به دست یک دندان‌پزشک رسیده که به‌عنوان متهم در دادگاه حضور پیدا کند. در زمان مراجعه به دادگاه مشخص شده است که شاکی حسین روازاده، پزشک طب سنتی است که بارها با اظهارات جنجالی خود، خبرساز شده است. ماجرا از اینجا شروع می‌شود که دو سال پیش روازاده در یکی از سخنرانی‌های خود، از خمیردندان به‌عنوان گنداب یاد می‌کند. وی مدعی بوده که مسواک زدن برای دندان‌ها مضر است و با اینکه حیوانات وحشی مسواک نمی‌زنند، اما دندان‌های سالمی دارند. روازاده حتی به مردم توصیه کرده بود قبل از خواب بهتر است به جای مسواک، عسل روی دندان‌های خود بمالند. چنین اظهاراتی همان زمان با واکنش منفی جامعه پزشکی همراه شد و حتی وزیر بهداشت وقت نیز از آن انتقاد کرد. یکی از این منتقدان علی مرسلی، پزشکی است که چند وقت پیش روازاده از او شکایت کرده است. مرسلی همان دو سال پیش با نوشتن یادداشتی و انتشار آن در سایت شخصی خود، با استفاده از دلایل علمی ادعا روازاده را رد کرد.</p>
      <p>این مطلب بعدها در یک خبرنامه و یک پایگاه خبری دیگر باز نشر شده بود. حالا روازاده بعد از دو سال به اتهام نشر اکاذیب از علی مرسلی شکایت کرده و می‌خواهد او را پای میز محاکمه بکشد. البته بازپرس برای او قرار تعیین کرده و او فعلاً به کفالت یکی از همکارانش آزاد است. حالا مرسلی در صفحه اینستاگرام خود نوشته است که اگر این شکایت منجر به محکومیت او شود، او نخستین دندان‌پزشک در تاریخ خواهد بود که در دفاع از مسواک زدن محکوم می‌شود.</p>
      <figure>
        <img src="https://aftabnews.ir/files/fa/news/1398/8/27/360705_739.jpg"/>
      </figure>
      <p>علی مرسلی می‌گوید: موضوع شکایت آقای روازاده از من مربوط به مطلبی است که در وب‌سایت شخصی من منتشر شده است. البته ایشان با سه عنوان توهین، تهدید و نشر اکاذیب از من شکایت کرده‌اند که فعلاً موضوع نشر اکاذیب در حال پیگیری است.</p>
      <p>در حالی روازاده با عنوان تهدید نیز از مرسلی شکایت کرده است که به گفته مرسلی او هیچ‌گاه روازاده را از نزدیک و به‌صورت رودررو ملاقات نکرده است. مرسلی می‌افزاید: در جریان تفهیم اتهام، بازپرس هم وقتی از من پرسید که آیا شما ایشان را از نزدیک دیده‌اید یا نه، من پاسخ دادم که ایشان را ندیدم. به همین دلیل فعلاً اتهام نشر اکاذیب را پیگیری کردند و من تفهیم اتهام شدم.</p>
      <p>مرسلی می‌گوید: مطلب من در واکنش به اظهارت ایشان در سخنرانی دو سال پیششان بود که در این سخنرانی خمیردندان را با عنوان گنداب یاد کردند و این صحبت خود را به حکیم اسماعیل جرجانی، شاگرد ابوعلی سینا نسبت دادند. این در حالی است که این استدلال و ارجاع ایشان هم محل اشکال است. من دانشجوی ارشد تاریخ هم هستم. اسماعیل جرجانی اصلاً شاگرد بوعلی سینا نبوده است چون ۱۰۰ سال بعد از بوعلی سینا متولد شده است. احتمالاً منظور او ابوعبید جرجانی شاگرد و مفسر آثار بوعلی سینا بوده است. بنابراین علاوه بر این که کل مطلب مورد ادعای ایشان غلط است، استدلال و ارجاع تاریخی ایشان هم غلط است. در حالی که با یک جستجوی ساده قابل بررسی است که اسماعیل جرجانی چه سالی متولد شده یا ابوعبید جرجانی چه کسی است.</p>
      <p>مرسلی در مطلب دو سال پیش خود با عنوان «مسواک‌ستیزی و روازاده»، جواب او را بر اساس یک سری استناد علمی داده است که این مطلب کماکان در سایت او موجود هست.</p>
      <p>با این حال، مرسلی می‌گوید پرونده‌اش در مراحل اولیه رسیدگی است و هنوز زمان دادگاه او مشخص نشده است. البته مرسلی می‌گوید: بازپرس از من خواسته است که یک سری شواهد را برای رد ادعای دکتر روازاده، ارائه کنم. برداشت وکیل من این بوده که ممکن است براساس این شواهد بررسی کنند این پرونده قابلیت ارجاع به دادگاه بر اساس این اتهام را دارد یا نه؟</p>
    </article>
  </body>
</html>