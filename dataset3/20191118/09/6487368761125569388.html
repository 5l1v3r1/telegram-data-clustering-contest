<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/hazai_sztar/jakso-laszlo-2019/"/>
    <meta property="og:site_name" content="FEMINA"/>
    <meta property="article:published_time" content="2019-11-18T09:01:00+00:00"/>
    <meta property="og:title" content="Jáksó László 20 év után hagyta abba a tévézést - Az 51 éves sztár ma másik szakmáját űzi"/>
    <meta property="og:description" content="Jáksó László nem bánja, hogy abbahagyta a tévézést."/>
  </head>
  <body>
    <article>
      <h1>Jáksó László 20 év után hagyta abba a tévézést - Az 51 éves sztár ma másik szakmáját űzi</h1>
      <h2>Jáksó László nem bánja, hogy abbahagyta a tévézést.</h2>
      <address><time datetime="2019-11-18T09:01:00+00:00">18 Nov 2019, 09:01</time> by <a rel="author">Orbán Violetta</a></address>
      <p><b>Jáksó László</b> húsz évig az ország egyik legismertebb műsorvezetője volt, pár évvel ezelőtt azonban búcsút intett a tévézésnek, azóta kerüli a rivaldafényt. A MikulásGyár sajtótájékoztatóján azonban megjelent: azon hírességek közé tartozik, akik támogatják a jótékonysági kezdeményezést. </p>
      <p>- Nem egyszerűen egy jó ötlet, hanem valóban arról szól, amiért indult annak idején. Egyre több gyerekhez ér el, ügyesen vannak bevonva a hírességek és a támogatók. Ilyenkor egy pillanatig mindenki szeret mindenkit, és együtt segítenek a gyerekeknek” - mesélte az <a href="https://nlc.hu/tv_sztarok/20191118/jakso-laszlo-interju-mikulasgyar-maganelet-tevezes/"><b>nlc-nek</b></a>.</p>
      <figure>
        <img src="https://kep.cdn.indexvas.hu/1/0/3040/30404/304045/30404547_fa7e2c41d0888baf010a94e06442e88e_wm.jpg"/>
        <figcaption>
          <cite>Fotó: Puzzlepix/KUNOS</cite>
        </figcaption>
      </figure>
      <p>Jáksó László rádiós műsorvezetőként kezdte pályafutását, előbb a Kossuth Rádióhoz, azután a Danubius Rádióhoz szerződött, ahol 1998-tól 2009-ig vezette saját nevével fémjelzett műsorát, a Jáksó Hot 20-at. 2009-ben, a Danubius Rádió megszűnését követően az ugyanazon a frekvencián működő Class FM-hez igazolt, amely 2018 októberében szűnt meg. 2000-től 2016-ig a Heti Hetest is vezette az RTL Klubon.</p>
      <p>Jáksó László napjainkban számítógépes programokat ír, valamint a Sláger FM kreatív igazgatója, de hétvégente műsort is vezet az adón. Az nlc-nek azt nyilatkozta, nem hiányzik neki a felhajtás, húsz év bőven elég, néha sok is volt.</p>
      <figure>
        <img src="https://kep.cdn.indexvas.hu/1/0/3040/30404/304046/30404625_74ae2381016ce118d68ba1ef426700fc_wm.jpg"/>
        <figcaption>
          <cite>Fotó: RTL Klub/Heti Hetes</cite>
        </figcaption>
      </figure>
      <p>- Semmi bajom nincs, innen csókoltatok mindenkit, akivel valaha együtt dolgoztam. Szoktam találkozni azokkal a kollégákkal, akik még aktívak a szakmában. Nagyon boldog voltam 20 évig ebben a dologban. Abban pedig szerintem nincs semmi, hogy az ember 20 évente egy kicsit vált. Inkább a másik szakmámnak élek, számítógépprogramokat írok. </p>
      <p>Azt is elárulta, hogy nem hívják műsort vezetni, de nem is bánja. Bár biztosan van olyasmi, amit még szívesen csinálna, inkább átadja a terepet a fiataloknak. A magánéletéről annál többet nem kívánt elárulni, mint hogy <a href="https://femina.hu/hazai_sztar/jakso-laszlo-megnosult/"><b>megnősült</b></a>. Erről szeptemberben is, amikor kiderült, csak szűkszavúan nyilatkozott. </p>
      <h3>Így él ma Pierrot</h3>
      <p>Marosi Z. Tamás, vagyis Pierrot mint énekes zeneszerző, dalszövegíró vált országosan ismertté. A 2003-ban indult Megasztárnak két évadon át volt zsűritagja, 2015-ben és 2016-ban A Dal című műsorban vállalt zsűrizést. Élete ma már nem a zene körül forog.</p>
      <figure>
        <img src="https://kep.index.hu/1/0/2945/29457/294577/29457769_2260993_220c5f4d6fde204e754fce6946277569_wm.jpg"/>
        <figcaption>
          <a href="https://femina.hu/hazai_sztar/pierrot-szuletett/">
            <b>50 éves lett Pierrot - A Megasztár egykori zsűritagja ma így néz ki</b>
          </a>
        </figcaption>
      </figure>
    </article>
  </body>
</html>