<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30144"/>
    <meta property="og:site_name" content="ערים"/>
    <meta property="article:published_time" content="2019-11-18T09:35:18+00:00"/>
    <meta property="og:title" content="לא משאירים ערוגות פצועות בשטח: עיריית רחובות יוצאת למבצע טיפול בערוגות פתוחות"/>
    <meta property="og:description" content="במקומות רבים ברחובות ניצבות ערוגות פתוחות ללא צמחייה. במהלך השנים הפך מראה הערוגות למיושן והן הפכו למקור להשלכת פסולת. כעת הוחלט לצאת למבצע עירוני שבמסגרתו הן יבוטלו או שיישתלו בהן עצים היכן שניתן. עו&quot;ד יניב מרקוביץ', סגן ראש העיר: &quot;אלה דברים קטנים שעושים ביחד הבדל גדול&quot;"/>
  </head>
  <body>
    <article>
      <h1>לא משאירים ערוגות פצועות בשטח: עיריית רחובות יוצאת למבצע טיפול בערוגות פתוחות</h1>
      <h2>במקומות רבים ברחובות ניצבות ערוגות פתוחות ללא צמחייה. במהלך השנים הפך מראה הערוגות למיושן והן הפכו למקור להשלכת פסולת. כעת הוחלט לצאת למבצע עירוני שבמסגרתו הן יבוטלו או שיישתלו בהן עצים היכן שניתן. עו"ד יניב מרקוביץ', סגן ראש העיר: "אלה דברים קטנים שעושים ביחד הבדל גדול"</h2>
      <address><time datetime="2019-11-18T09:35:18+00:00">18 Nov 2019, 09:35</time> by <a rel="author">אלעד חיימוביץ'</a></address>
      <p>במסגרת התכנון לשיפור נראות רחוב הרצל ושיפור חזות העיר רחובות בכלל, מתכוונת עיריית רחובות לטפל בנושא ערוגות הרחוב במדרכות השונות ברחבי העיר.</p>
      <p>לאורכם ולרוחבם של רחובות רבים ברחובות ישנם מקומות שבהם קיימות ערוגות מוגבהות או רגילות שנועדו במקור להוות נקודת נוי על המדרכה, עם עצים או פרחים. במרוצת השנים הפך המראה למיושן והערוגות הפכו למקום להשלכת פסולת. בחלקן הגדול קיימת בכלל בעיית תשתית היסטורית, שלא מאפשרת לחבר אותם למערכת השקיה.</p>
      <p>אחד הפרויקטים הראשונים שראש העיר רחמים מלול ביקש מסגנו, מחזיק תיק חזות העיר עו"ד יניב מרקוביץ, לטפל בהם, הוא לסגור את הערוגות שלא ניתן להשמיש ולהפוך אותן למרוצפות. במסגרת זו, העירייה החלה לאחרונה בתהליך הביצוע ברחובות שונים בעיר, וקוראת לציבור להיות שותף לשינוי ולדווח על מפגעים דומים דרך האתר העירוני או דרך כתובת המייל <u>raz@rehovot.muni.il</u>.</p>
      <p>העבודות צפויות להימשך מספר חודשים, מאחר ונדרשות התאמות לכל רחוב ורחוב לפי סוג האבן המשתלבת הקיימת בו.</p>
      <p>עו"ד יניב מרקוביץ', מחזיק תיק חזות העיר: "השינוי בנראות העיר יגיע גם באמצעות טיפול בדברים המובנים מאליהם, כמו הערוגות המיושנות שנדמה שתמיד היו שם. מבחינתי אלה דברים קטנים שעושים הבדל גדול בתוך המרחב הציבורי. ביטול הערוגות המוזנחות הוא עוד פרט חשוב בדרך לעיר נקייה ונעימה יותר להולכי רגל". עיריית רחובות יוצאת במבצע לטיפול ב"ערוגות פתוחות".</p>
    </article>
  </body>
</html>