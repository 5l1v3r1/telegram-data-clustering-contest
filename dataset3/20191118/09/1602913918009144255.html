<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/zf-21-de-ani-de-la-marii-latifundiari-la-prima-generatie-de-tineri-antreprenori-din-agrobusiness-18591305"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T09:31:53+00:00"/>
    <meta property="og:title" content="ZF 21 de ani. De la marii latifundiari la prima generaţie de tineri antreprenori din agrobusiness"/>
    <meta property="og:description" content="În urmă cu 20-30 de ani, businessul agricol din România era sinonim cu câteva nume importante: Adrian Porumboiu (grupul Racova), Culiţă Tărâţă (TCE 3 Brazi – Insula Mare a Brăilei) şi Ioan Niculae (Interagro), investitori cu suprafeţe de mii de hectare de teren cultivate cu cereale, fie în proprietate, fie în arendă."/>
  </head>
  <body>
    <article>
      <h1>ZF 21 de ani. De la marii latifundiari la prima generaţie de tineri antreprenori din agrobusiness</h1>
      <address><time datetime="2019-11-18T09:31:53+00:00">18 Nov 2019, 09:31</time> by <a rel="author" href="https://www.zf.ro/autor/florentina-nitu" target="_blank">Florentina Niţu</a></address>
      <p>În urmă cu 20-30 de ani, businessul agricol din România era sinonim cu câteva nume importante: <b>Adrian Porumboiu</b> (grupul Racova), <b>Culi</b><b>ţ</b><b>ă Tărâ</b><b>ţ</b><b>ă</b> (TCE 3 Brazi – Insula Mare a Brăilei) şi <b>Ioan Niculae</b> (Interagro), investitori cu suprafeţe de mii de hectare de teren cultivate cu cereale, fie în proprietate, fie în arendă.</p>
      <p>Încet, încet, mai ales în ultimii ani, agrobusinessul românesc a primit mult suflu tânăr, investiţii de la zero ale unor antreprenori care fie au ales să se mute în zona rurală, fie au preluat afaceri din agricultură ale părinţilor pentru a le duce la un nou nivel.</p>
      <p>Culiţă Tărâţă a intrat în domeniul agricol privat cu banii câştigaţi înainte de '89, iar în anul 2001 a făcut un contract în arendă cu Agenţia Domeniile Statului, prin care urma să exploateze circa 57.000 de hectare în Insula Mare a Brăilei, devenind astfel latifundiarul cu cea mai mare suprafaţă.</p>
      <p>Acum fermierii îşi doresc să fie proprietari de terenuri, chiar dacă lucrează suprafeţe mai mici, de până în 10.000 de hectare. Culiţă Tărâţă, care a murit în 2014, la două luni după ce compania TCE 3 Brazi a intrat în faliment, a cultivat cereale de cultură mare – grâu, porumb, orz, orzoaică, floarea-soarelui, iar două nume importante care l-au ajutat în dezvoltarea companiei sunt Lucian Buzdugan (director general) şi Constantin Duluţe (fost acţionar minoritar). Buzdugan coordonează şi în prezent activitatea companiei Agricost şi a făcut un parteneriat cu arabii de la Al Dahra pentru a creşte valoarea firmei şi totodată a făcut un nou pariu pe cultura de lucernă, datorită cererii mari de pe piaţă. Duluţe exploatează în prezent 650 de hectare de viţă-de-vie în podgoria Huşi din zona Moldovei, afacere pe care a pornit-o în 2000.</p>
      <p>Adrian Porumboiu, de meserie economist, a trecut de la jucător şi antrenor de fotbal la investitor în agricultură, cultivând suprafeţe însemnate cu grâu, iar în 2016 a ieşit din acest domeniu. Pentru investiţiile din fotbal este mai cunoscut publicului larg şi Ioan Niculae, finanţator al echipei de fotbal Astra Giurgiu, dar care construise în jurul Interagro una dintre cele mai mari companii antreprenoriale din perioada 2005-2010. Niculae a lucrat în industria chimică, mai întâi pentru stat, apoi pentru propriul buzunar. În 1994 a pus pe picioare prima moară de grâu în satul natal, începe să arendeze teren agricol. Grupul Interagro a trecut în ultimii zece ani printr-un adevărat rollercoster, cu închiderile combinatelor chimice din grup, concedieri colective şi reluări de activitate.</p>
      <p>De la modelul marilor businessuri agricole din anii 2000, agricultura locală se schimbă în ultimii ani, apar fermieri tineri, care  au învaţat să se asocieze pentru că unde-s mulţi puterea creşte, cresc investiţiile şi ulterior cifra de afaceri, iar canalele de desfacere a producţiei se lărgesc. Spre exemplu, Agricover (<b>Jabar Kanani</b>), principalul distribuitor de inputuri agricole din România, a vândut recent 10% din acţiuni către Adama, care are acţionar majoritar un grup chinez. Totodată, Brise Group (<b>Marius Bucur</b>) a încheiat un parteneriat strategic de 50 mil. euro cu fondul de investiţii chinez CEE Equity Partners pentru modernizarea silozurilor, în cursul acestui an.</p>
      <p>Structura fermelor s-a schimbat în ultimii 30 de ani, iar fermierii cu suprafeţe mici, cu plantaţii „de grădină” pariază în prezent pe suprafeţe mari şi în loc de cereale se uită la culturi de nişă, precum cea de mur, afin, coacăz, goji sau alun.</p>
    </article>
  </body>
</html>