<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kaz.zakon.kz/4995228-n-r-s-ltanda-m-zday-arulan-an-zh-g-tt.html"/>
    <meta property="og:site_name" content="zakon.kz"/>
    <meta property="article:published_time" content="2019-11-18T09:41:00+00:00"/>
    <meta property="og:title" content="Нұр-Сұлтанда мұздай қаруланған жігітті полиция шырылдатып ұстап алды"/>
    <meta property="og:description" content="Ол 2017 жылдың маусым айында ұсталып, бұзақылық және бөтеннің мүлкіне қасақана зиян келтіргені үшін бес жыл мерзімге бас бостандығынан айырылған."/>
  </head>
  <body>
    <article>
      <h1>Нұр-Сұлтанда мұздай қаруланған жігітті полиция шырылдатып ұстап алды</h1>
      <h2>Ол 2017 жылдың маусым айында ұсталып, бұзақылық және бөтеннің мүлкіне қасақана зиян келтіргені үшін бес жыл мерзімге бас бостандығынан айырылған.</h2>
      <address>
        <time datetime="2019-11-18T09:41:00+00:00">18 Nov 2019, 09:41</time>
      </address>
      <p><b>Нұр-Сұлтанда полицияның мұздай қаруланған адамды ұстағаны түсірілген видео желіде жарияланды</b>, деп хабарлайды <a href="https://kaz.zakon.kz/">Zakon.kz.</a></p>
      <p>14 қарашада әлеуметтік желіде көлік ішінде бірнеше қаруды қолына ұстап көрсетіп, "Астана біздікі", тағы бірінің "Қазір бәрін қырып саламыз" деген видеосы тараған еді.</p>
      <p>Видео зерттеліп, полиция жедел-іздестіру шараларын жүргізу кезінде бұрын сотты болған 24 жастағы ер адамды ұстады.</p>
      <p>Елордалық полиция департаменті ол адамның бұрын не үшін сотталғаны туралы мәлімет таратты.</p>
      <p>Ол 2017 жылдың маусым айында ұсталып, бұзақылық және бөтеннің мүлкіне қасақана зиян келтіргені үшін бес жыл мерзімге бас бостандығынан айырылған.</p>
      <blockquote>- Биыл 4 қаңтарда жазаның өтелмеген бөлігі заңнамадағы ізгілендіру саясатына байланысты шартты жазаға ауыстырылып, Нұр-Сұлтан полициясы пробациялық бақылауы бойынша ол бостандыққа шыққан. Алайда, ұсталған адам өзі үшін қажетті қорытынды жасамай, тағы да заңды бұзды, - деп атап өтті полициядағылар.</blockquote>
      <p>Қазіргі уақытта бас бостандығын шектеуді нақты бас бостандығынан айыру түрімен ауыстыру туралы сотқа ұсыныс беру мәселесі шешілуде.</p>
      <p>Бұл видеодағы көлік рөлінде отырған ер адам да анықталып, қамауға алынды. ҚР Қылмыстық кодексінің 287-бабы бойынша сотқа дейінгі тергеу амалдары жүргізілуде.</p>
      <p>Бұл жігіттің полиция ұстауына түрткі болған ерсі қылығын мына сілтемеден көре аласыздар: <a href="https://kaz.zakon.kz/4994980-astana-b-zd-k-zhel-de-m-zday-arulan-an.html">"Астана біздікі!..". Желіде мұздай қаруланған жігіттің видеосы тарауда</a></p>
      <figure>
        <iframe src="https://www.youtube.com/embed/Ep8c213hewk" width="560" height="315" data-service="Youtube" scrolling="no"/>
      </figure>
    </article>
  </body>
</html>