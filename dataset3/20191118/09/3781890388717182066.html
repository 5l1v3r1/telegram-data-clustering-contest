<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742302"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T09:25:00+00:00"/>
    <meta property="og:title" content="ตร.จ่อสอบพยานปากสำคัญ ปมข้อพิพาทที่ดิน3.8พันไร่"/>
    <meta property="og:description" content="กองปราบฯ เตรียมจัดกำลังลงพื้นที่สอบพยานปากสำคัญ ปมพิพาทที่ดินจันทบุรี 3,800 ไร่ 'บุญช่วย' ยันข้อพิพาทที่ดิน 3,800 ไร่ จบไปแล้วทั้งแพ่ง-อาญา ลั่นปี 61 แจ้งความกลับมูลนิธิฯ ในข้อหาแจ้งความเท็จ"/>
  </head>
  <body>
    <article>
      <h1>ตร.จ่อสอบพยานปากสำคัญ ปมข้อพิพาทที่ดิน3.8พันไร่</h1>
      <address>
        <time datetime="2019-11-18T09:25:00+00:00">18 Nov 2019, 09:25</time>
      </address>
      <figure>
        <img src="https://www.dailynews.co.th/admin/upload/20191118/news_nUUgeRQRrW164155_533.jpg?v=20191119042"/>
      </figure>
      <p>
        <b>กองปราบฯ เตรียมจัดกำลังลงพื้นที่สอบพยานปากสำคัญ ปมพิพาทที่ดินจันทบุรี 3,800 ไร่ "บุญช่วย" ยันข้อพิพาทที่ดิน 3,800 ไร่ จบไปแล้วทั้งแพ่ง-อาญา ลั่นปี 61 แจ้งความกลับมูลนิธิฯ ในข้อหาแจ้งความเท็จ</b>
      </p>
      <p>เมื่อวันที่ 18 พ.ย. ที่กองบังคับการปราบปราม (บก.ป.) พล.ต.ต.จิรภพ ภูริเดช ผบก.ป.กล่าวถึงความคืบหน้า กรณีพิพาทที่ดินกว่า 3,800 ไร่ ที่อ.ท่าใหม่ จ.จันทบุรี จนนำไปสู่การยิงกันตายในศาลจังหวัดจันทบุรี ว่า กองปราบฯ ไม่ได้นิ่งนอนใจ เพราะทำคดีนี้มาตั้งแต่ปี 61 หลังทางมูลนิธิอภิธรรมมหาธาตุวิทยาลัย เคยเข้ามาพบพนักงานสอบสวนกองปราบปราม เมื่อวันที่ 4 ก.พ.61 เพื่อแจ้งความดำเนินคดีกับนายบุญช่วย เจริญสถาพร อายุ 78 ปี น้องชายพระกิตติวุฑโฒ ภิกขุ ในความผิดฐานยักยอกที่ดินของมูลนิธิไปเป็นของตนเอง โดยตนได้มอบหมายให้ พ.ต.อ.เอนก เตาสุภาพ รอง ผบก.ป. เป็นหัวหน้าคณะพนักงานสอบสวน และให้ พ.ต.อ.อรุณ วชิรศรีสุกัญยา ผกก.2 บก.ป. และชุดสืบสวนสอบสวน กก.2 บก.ป. รับผิดชอบในคดีดังกล่าว ซึ่งจะลงพื้นที่จ.จันทบุรี เพื่อสอบพยานปากสำคัญที่อยู่ในช่วงเวลาซื้อขายที่ดิน ระหว่างนายสมพล โกศลานันท์ และพระกิตติวุฑโฒ ภิกขุ ซึ่งขณะนี้คดีมีความคืบหน้าไปมากกว่า 80% แล้ว<br/><br/>"กองปราบฯ จะทวงผืนดินกลับคืนมาให้กับศาสนาพุทธ ตามข้อกฎหมายที่สามารถทำได้ เพื่อให้แผ่นดินที่ได้มาจากแรงศรัทธาของชาวบ้านที่บริจาคเงินได้นำมาใช้ประโยชน์ตามวัตถุประสงค์ของผู้ที่มีจิตศรัทธา ใครคนใดคนหนึ่งจะเอาที่ดินดังกล่าวไปครอบครองส่วนตัวไม่ได้" ผบก.ป.กล่าว<br/><br/>นอกจากนี้รายงานแจ้งว่า ภายหลังจากนายบุญช่วย ทราบว่าทางมูลนิธิอภิธรรมมหาธาตุวิทยาลัย แจ้งความเอาผิดในข้อหายักยอกที่กองปราบนั้น นายบุญช่วยได้เข้าพบพนักงานสอบสวน สน.พหลโยธิน เพื่อแจ้งความฟ้องคดีกลับในข้อหาแจ้งความเท็จ โดยแจ้งความไว้เมื่อวันที่ 21 ต.ค.61<br/><br/>ขณะเดียวผู้สื่อข่าวพยายามโทรศัพท์ติดต่อสอบถามนายบุญช่วย เกี่ยวกับกรณีข้อพิพาทที่ดินดังกล่าว แต่นายบุญช่วย ได้ตอบเพียงสั้นเพียงสั้น ๆ ว่า เรื่องทุกอย่างจบลงไปหมดแล้วทั้งคดีแพ่งทั้งคดีอาญา ส่วนกรณีที่ทางมูลนิธิฯ แจ้งความเอาผิดในคดียักยอกนั้น ตนชี้แจงไปแล้วว่าไม่เป็นความจริง แต่ไม่ขอเปิดเผยรายละเอียดมากไปกว่านี้.<br/><br/><b>อ่านข่าวที่เกี่ยวข้อง...</b><br/><br/><b><a href="https://www.dailynews.co.th/crime/741804">"เขมจิรา"มอบหลักฐานลับ ยันที่ดินไม่ใช่ของ"บุญช่วย"</a></b></p>
    </article>
  </body>
</html>