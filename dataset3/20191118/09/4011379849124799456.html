<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/meanderoverkapping-a9-wordt-volledig-nieuw-park/"/>
    <meta property="og:site_name" content="RTVA"/>
    <meta property="article:published_time" content="2019-11-18T09:15:27+00:00"/>
    <meta property="og:title" content="Meanderoverkapping A9 wordt volledig nieuw park"/>
    <meta property="og:description" content="AMSTELVEEN – De gemeente Amstelveen krijgt er een volledig nieuw park(je) bij met fiets- en wandelverbindingen. Dit blijkt uit het inrichtingsplan van de Meanderoverkapping over de vernieuwde A9. De overkapping wordt 85 meter breed en komt ter hoogte van Meandertorens III en IV, waar momenteel de fietstunnel onder de A9 is. Het groen in het …"/>
  </head>
  <body>
    <article>
      <h1>Meanderoverkapping A9 wordt volledig nieuw park</h1>
      <address><time datetime="2019-11-18T09:15:27+00:00">18 Nov 2019, 09:15</time> by <a rel="author" href="https://rtva.nl/author/jennifer/" target="_blank">Jennifer Kapoen</a></address>
      <p>
        <b>AMSTELVEEN – De gemeente Amstelveen krijgt er een volledig nieuw park(je) bij met fiets- en wandelverbindingen. Dit blijkt uit het inrichtingsplan van de Meanderoverkapping over de vernieuwde A9. De overkapping wordt 85 meter breed en komt ter hoogte van Meandertorens III en IV, waar momenteel de fietstunnel onder de A9 is.</b>
      </p>
      <p>Het groen in het park wordt een combinatie van verschillende boom- en struiksoorten. Daarnaast komt er een vijver van 80 tot 130 centimeter diep met een speciaal afvoersysteem om regenwater op te slaan.</p>
      <p>Volgens Herbert Raat, wethouder A9, is het toekomstige park mede te danken aan de inzet van de Belangen Vereniging Meander Bewoners. ,,Zij pleitten destijds voor een bredere overkapping. Door een extra bijdrage van de ontwikkelaar van het oude KPMG-gebouw en de gemeente is dit mogelijk.”</p>
      <p>Tijdens de meedenkavond voor omwonenden eind 2017 kwam duidelijk naar voren dat een groen, parkachtig karakter de voorkeur had. Daarnaast was een wens om de overkapping te verlengen van 17 naar 85 meter.</p>
      <p>In 2026 levert Rijkswaterstaat de drie (lege) overkappingen op, waarna de gemeente kan beginnen met de inrichting.</p>
      <p>Foto: gemeente Amstelveen</p>
    </article>
  </body>
</html>