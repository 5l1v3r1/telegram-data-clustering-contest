<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2820179-ukraina-vs-rosia-morskij-tribunal-oon-21-listopada-provede-persi-sluhanna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T09:04:00+00:00"/>
    <meta property="og:title" content="Україна vs Росія: Морський трибунал ООН 21 листопада проведе перші слухання"/>
    <meta property="og:description" content="Перші слухання арбітражного трибуналу у справі щодо порушення імунітету трьох українських військово-морських суден та 24 членів їхніх екіпажів (Україна проти РФ) за Конвенцією ООН з морського права відбудуться 21 листопада в Гаазі."/>
  </head>
  <body>
    <article>
      <h1>Україна vs Росія: Морський трибунал ООН 21 листопада проведе перші слухання</h1>
      <h2>Перші слухання арбітражного трибуналу у справі щодо порушення імунітету трьох українських військово-морських суден та 24 членів їхніх екіпажів (Україна проти РФ) за Конвенцією ООН з морського права відбудуться 21 листопада в Гаазі.</h2>
      <address>
        <time datetime="2019-11-18T09:04:00+00:00">18 Nov 2019, 09:04</time>
      </address>
      <p>Про це повідомила у <a href="https://www.facebook.com/lana.zerkal">Facebook</a> заступник міністра закордонних справ України Олена Зеркаль.</p>
      <p>"Поки “Нікополь”, “Бердянськ” і “Яни Капу” прямують додому в Одесу, команда Міністерства закордонних справ прямує в Гаагу, де вже в четвер відбудуться перші слухання арбітражного трибуналу у справі щодо порушення імунітету трьох українських військово-морських суден та 24 членів їхніх екіпажів (Україна проти Російської Федерації) за Конвенцією ООН з морського права", - написала Зеркаль.</p>
      <p>Вона нагадала, що Україна розпочала боротьбу за захоплених моряків і кораблі з моменту їх незаконного затримання, а 1 квітня 2018 року повідомила РФ про спір за Конвенцією ООН з морського права, оскільки захоплення і утримання українських військово-морських кораблів та членів їхніх екіпажів є грубим порушенням імунітетів військових кораблів, гарантованих нормами міжнародного звичаєвого і морського права.</p>
      <p>Зеркаль зауважила, що Міжнародний трибунал з морського права 25 травня 2019 року на запит України зобов‘язав Росію негайно повернути під контроль України "Нікополь", "Бердянськ" і "Яни Капу" на 24 членів їхніх екіпажів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2820069-peredaca-zahoplenih-kateriv-ukrainski-buksiri-pribuli-v-rajon-ocikuvanna.html">Передача захоплених катерів: українські буксири прибули в район очікування</a>
      </blockquote>
      <p>"Проте Наказ Міжнародного трибуналу не був і не є самоціллю. Наша мета - встановлення порушення права, відновлення його і отримання належної компенсації. Саме це і закладено в позові МЗС від 1 квітня 2019 року... Ми збираємося пройти цей шлях і довести всьому світу і арбітражному трибуналу, що прохід 25 листопада 2018 року був мирним і законним, а дії Російської Федерації, в тому числі щодо кримінального переслідування наших моряків, є порушенням норм міжнародного права", - резюмувала <a href="https://www.ukrinform.ua/tag-zerkal">заступник міністра.</a></p>
      <p>Напередодні стало відомо, що захоплені українські військові катери "Бердянськ" і "Нікополь", а також буксир "Яни Капу" в супроводі російської берегової охорони 17 листопада вивели з акваторії "Генмолу" в Керчі.</p>
      <p>Прикордонне управління ФСБ РФ в анексованому Криму заявило, що передача кораблів українській стороні має відбутися 18 листопада.</p>
      <p>Як повідомлялося, раніше помічник Президента України Андрій Єрмак розповів про завершальний етап повернення в Україну трьох кораблів Військово-морських сил України, які захопила Росія в листопаді 2018 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2816805-u-spravi-ukraina-vs-rosia-figuruut-cetvero-rosijskih-politikiv-zerkal.html">У справі “Україна vs Росія” фігурують четверо російських політиків - Зеркаль</a>
      </blockquote>
      <p>25 листопада 2018 року російські силовики біля берегів анексованого Криму обстріляли і захопили три кораблі Військово-морських сил України: катери "Бердянськ" і "Нікополь" і буксир "Яни Капу", що прямували з Одеси до Маріуполя. У полон потрапили 24 українці, троє з них дістали поранення.</p>
      <p>Міжнародний трибунал з морського права 25 травня зобов'язав Росію негайно звільнити всіх моряків і дати їм можливість повернутися в Україну, а також повернути кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонені моряки.</p>
      <p>4 листопада МЗС України направило Росії ноту з проханням повідомити, де і коли українські військові можуть забрати захоплені кораблі.</p>
    </article>
  </body>
</html>