<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/stanishev-s-ninova-bsp-nyama-shans-za-pobeda-407021.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T09:07:49+00:00"/>
    <meta property="og:title" content="Станишев: С Нинова, БСП няма шанс за победа"/>
    <meta property="og:description" content="Той обаче отказа да посочи кой би трябвало да седне на мястото ѝ"/>
  </head>
  <body>
    <article>
      <h1>Станишев: С Нинова, БСП няма шанс за победа</h1>
      <address>
        <time datetime="2019-11-18T09:07:49+00:00">18 Nov 2019, 09:07</time>
      </address>
      <p>С този председател (Корнелия Нинова) БСП няма шанс да спечели парламентарните избори. Това обяви в интервю пред БТВ председателят на ПЕС и бивш лидер на БСП Сергей Станишев.</p>
      <p>Социалистите се събраха вчера на пленум, за да анализират резултатите от местния вот. На този фон вътрешната опозиция на „Позитано” 20, от която е и Станишев, поиска оставки заради лошото представяне на изборите.</p>
      <p>Лидерът на ПЕС обяви, че след силния старт през 2016 г. с победата на президентските избори БСП има поредица от пропуснати шансове. Той предупреди, че левицата няма автоматично да стане първа политическа сила, а трябва да се бори за това.</p>
      <p>„ГЕРБ са най-организираната машина за избори с цялата власт в държавата. Но какво направи БСП, за да повдигне активността“, запита Станишев.</p>
      <p>Запитан дали вижда Мая Манолова като лидер на столетницата, Станишев заяви, че тя е показала много добри резултати на изборите за местна власт.</p>
      <p>Той обаче отказа да посочи кой би трябвало да седне на мястото на Нинова начело на БСП.</p>
      <p>„Нека се заявят кандидати и партията ще реши, никой не е незаменим. Това е процес, който трябва да узрее, на масата трябва да се сложат идеи“, коментира лидерът на ПЕС.</p>
    </article>
  </body>
</html>