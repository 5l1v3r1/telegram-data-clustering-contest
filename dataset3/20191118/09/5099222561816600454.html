<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23497360-alegerile-parlamentare-din-belarus-castigat-partidele-favorabile-lui-aleksandr-lukasenko-care-conduce-fosta-republica-sovietica-sfert-secol.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T09:13:00+00:00"/>
    <meta property="og:title" content="Alegerile parlamentare din Belarus: Au câștigat partidele favorabile lui Aleksandr Lukaşenko, care conduce fosta republică sovietică de un sfert de secol"/>
    <meta property="og:description" content="Toţi cei 110 parlamentari aleşi în urma alegerilor legislative de duminică din Belarus reprezintă partide favorabile preşedintelui Aleksandr Lukaşenko, opoziţia pierzând cele două mandate"/>
  </head>
  <body>
    <article>
      <h1>Alegerile parlamentare din Belarus: Au câștigat partidele favorabile lui Aleksandr Lukaşenko, care conduce fosta republică sovietică de un sfert de secol</h1>
      <address><time datetime="2019-11-18T09:13:00+00:00">18 Nov 2019, 09:13</time> by <a rel="author">Redactia</a></address>
      <p><b>Toţi cei 110 parlamentari aleşi în urma alegerilor legislative de duminică din Belarus reprezintă partide favorabile preşedintelui Aleksandr Lukaşenko, opoziţia pierzând cele două mandate pe care le avea până acum, conform rezultatelor făcute publice luni, scrie Agerpres, citând AFP. În vârstă de 65 de ani, Lukaşenko, supranumit "ultimul dictator din Europa", conduce fără întrerupere Belarusul din 1994.<br/></b><br/>Comisia Electorală din Belarus a publicat lista parlamentarilor aleşi la scrutinul de duminică, iar toţi provin din partide şi organizaţii care susţin puterea.<br/><br/>Principalii lideri contestatari ai puterii şi singurii doi parlamentari de opoziţie actuali au fost excluşi din această cursă electorală.<br/><br/>"Alegerile nu sunt decât un ritual, ca în URSS", a acuzat Ales Bialiaţki, liderul ONG-ului Viasna, într-un comunicat transmis înaintea scrutinului.<br/><br/>Aceste rezultate vin în contextul în care şeful statului încearcă o apropiere de Uniunea Europeană, care acuză deschis Belarusul de încălcări ale drepturilor omului şi de reducerea la tăcere a opoziţiei şi presei.<br/><br/>În vârstă de 65 de ani, Lukaşenko, supranumit 'ultimul dictator din Europa', conduce fără întrerupere Belarusul din 1994 şi îşi va încheia cel de-al cincilea mandat în 2020.<br/><br/>Săptămâna trecută, Lukaşenko a întreprins o vizită în Austria, prima sa deplasare oficială în UE în ultimii trei ani, în timpul căreia a declarat că doreşte ca blocul comunitar să fie 'un partener politic şi economic important' al ţării sale.<br/><br/>Preşedintele din Belarus este considerat un maestru în arta de a naviga între occidentali şi Rusia, cu care discută de mai mulţi ani despre o ipotetică unificare a celor două ţări. Relaţiile sale cu Vladimir Putin, preşedintele Rusiei, traversează cu regularitate perioade de fricţiuni.</p>
    </article>
  </body>
</html>