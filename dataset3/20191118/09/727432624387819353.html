<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/betydelig-lavere-strompris-i-ar-enn-i-fjor/71831862"/>
    <meta property="og:site_name" content="Dinside"/>
    <meta property="article:published_time" content="2019-11-18T09:44:38+00:00"/>
    <meta property="og:title" content="Betydelig lavere strømpris i år enn i fjor"/>
    <meta property="og:description" content="Strømprisen i årets tredje kvartal lå i snitt på 42,5 øre per kilowattime. Det er en nedgang på 23 prosent fra samme periode i fjor, da prisen lå veldig høyt."/>
  </head>
  <body>
    <article>
      <h1>Betydelig lavere strømpris i år enn i fjor</h1>
      <h2>Strømprisen i årets tredje kvartal lå i snitt på 42,5 øre per kilowattime. Det er en nedgang på 23 prosent fra samme periode i fjor, da prisen lå veldig høyt.</h2>
      <address><time datetime="2019-11-18T09:44:38+00:00">18 Nov 2019, 09:44</time> by <a rel="author">NTB / Redaksjonen (Dinside.no)</a></address>
      <p>Prisen som oversikten til <a href="https://www.ssb.no/energi-og-industri/artikler-og-publikasjoner/stromprisen-ned-fra-hoyt-niva">Statistisk sentralbyrå</a> (SSB) er basert på, omfatter ikke avgifter eller nettleie.</p>
      <p>Norges vassdrags- og energidirektorat (NVE) trekker fram lavere brenselspriser og høyere magasinfylling som bakgrunn for at prisene ikke nådde det nivået de lå på i fjor.</p>
      <related>
        <a href="https://www.dinside.no/okonomi/slik-forsikrer-du-deg-mot-stromprishopp/71789219"/>
      </related>
      <p>Den totale strømprisen for husholdninger, medregnet avgifter og nettleie, var i gjennomsnitt 108,8 øre per kilowattime (kWh) i årets tredje kvartal 2019. Dette er en nedgang på 12 prosent sammenliknet med samme periode i fjor.</p>
      <p>Av den totale strømprisen utgjorde kraftprisen 39 prosent, nettleien 28 prosent og avgiftene på elektrisk kraft de resterende 33 prosentene.</p>
      <p>Du kan lese mer om hva du egentlig betaler for og hva de ulike punktene på strømregninga betyr, <a href="https://www.dinside.no/bolig/stromfakturaen-hva-betaler-du-egentlig-for/70745986">i denne artikkelen på Dinside.</a></p>
      <h3>Billigste avtaletype</h3>
      <related>
        <a href="https://www.dinside.no/okonomi/sa-dyr-blir-strommen-der-du-bor/71756809"/>
      </related>
      <p>Ifølge SSB, var det husholdninger med kontrakter med variabel pris som hadde den dyreste kontraktstypen i 3. kvartal 2019, med en gjennomsnittlig strømpris på 48,5 øre/kWh, eksklusive avgifter og nettleie.</p>
      <p>For husholdninger med kontrakter tilknyttet elspotprisen, som er den vanligste kontraktstypen, var gjennomsnittlig strømpris på 41,0 øre/kWh.</p>
      <p>
        <b>Husholdninger med eldre fastpriskontrakter hadde kontraktstypen med lavest pris i 3. kvartal på 36,5 øre/kWh.</b>
      </p>
      <p>Ifølge SSB, er det få husholdninger som har strøm gjennom fastpriskontrakter, og disse kontraktene utgjør en veldig lav andel av totalt strømforbruk.</p>
      <p>Forbrukerrådet har tidligere sagt til Dinside at de anbefaler spotpris, siden det i gjennomsnitt vil bli billigst i lengden. Andre eksperter sier imidlertid det vil <a href="https://www.dinside.no/okonomi/det-kan-lonne-seg-a-ha-forskjellige-stromavtaler-om-sommeren-og-vinteren/70711886">lønne seg for mange å ha variabel pris</a> på strømavtalen sin om vinteren.</p>
      <related>
        <h4>meninger:</h4>
        <a href="https://www.dinside.no/okonomi/derfor-ringer-jeg-stromselskapet-n-gang-i-maneden/71647512"/>
      </related>
    </article>
  </body>
</html>