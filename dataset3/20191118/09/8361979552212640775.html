<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/protesti-v-gonkonzi-barikadi-bilya-vhodu-v-universitet-foto-video-novini-svitu-50054100.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-18T09:39:00+00:00"/>
    <meta property="og:title" content="Вогняна битва. Чому всі знову говорять про Гонконг і що там відбувається — фото та відео"/>
    <meta property="og:description" content="Гонконг, де з весни 2019 тривають акції протесту, переживає найдраматичніші дні силового протистояння демонстрантів з поліцією. Місцевий університет став справжньою лінією фронту, а правоохоронці погрожують застосувати бойові патрони."/>
  </head>
  <body>
    <article>
      <h1>Вогняна битва. Чому всі знову говорять про Гонконг і що там відбувається — фото та відео</h1>
      <h2>Гонконг, де з весни 2019 тривають акції протесту, переживає найдраматичніші дні силового протистояння демонстрантів з поліцією. Місцевий університет став справжньою лінією фронту, а правоохоронці погрожують застосувати бойові патрони.</h2>
      <address><time datetime="2019-11-18T09:39:00+00:00">18 Nov 2019, 09:39</time> by <a rel="author">Інна Семенова</a></address>
      <p>Ситуація в Гонконзі, мешканці якого борються за зменшення політичного тиску і впливу Китаю, почала різко загострюватися минулого тижня. У четвер, 14 листопада, лідер КНР Сі Цзіньпін вперше за півроку протестів виступив із заявою про них, вимагаючи «покласти край насильству і відновити порядок».</p>
      <p>Після цього <b>в Гонконзі з’явилися китайські солдати в цивільному одязі,</b> пише <a href="https://www.theguardian.com/world/2019/nov/17/fire-rocks-and-teargas-fly-in-day-of-battle-at-hong-kong-university">The Guardian</a>. Разом із мешканцями, незадоволеними блокадою доріг, вони взялися розбирати барикади на вулицях міста, які встановили протестувальники. Раніше демонстранти частково заблокували транспортне сполучення в Гонконзі, через що було паралізовано окремі частини міста.</p>
      <p>Уряд Гонконгу заявив, що не звертався за допомогою до армії КНР, назвавши її солдатів «добровольцями». У свою чергу, демонстранти заявили про побоювання розгону протестів китайською армією. В окремих районах міста вони закидали камінням загони таких «добровольців», які розбирали барикади.</p>
      <figure>
        <iframe src="https://www.youtube.com/embed/tNOjdbnc6Vs" width="620" height="350" data-service="Youtube" scrolling="no"/>
      </figure>
      <p>У неділю і понеділок, 17−18 листопада, поновлена напруга переросла в <b>справжню битву за Політехнічний університет Гонконгу,</b> який від минулого тижня заблокували кілька сотень студентів та інших протестувальників.</p>
      <p>Щоб не дати поліції і спецназу Гонконгу підступитися до будівлі університету, <b>демонстранти спробували</b> <b>влаштувати кілька вогневих завіс</b>. Вони підпалили барикади на найближчому пішохідному мосту, а потім<b> </b><a href="https://nv.ua/ukr/world/countries/obloga-universitetu-v-gonkonzi-trivaye-novini-svitu-50054066.html">влаштували масштабну пожежу</a> біля одного із входів до будівлі.</p>
      <p>
        <i>Пожежа у будівлі університету:</i>
      </p>
      <p>Крім того, <b>правоохоронців закидали коктейлями Молотова</b>, а кілька демонстрантів <a href="https://nv.ua/ukr/world/countries/protesti-v-gonkonzi-poranili-kopa-novini-svitu-50054004.html">обстрілювали їх з даху університету з катапульти та луку зі стрілами</a>.</p>
      <p>
        <i>Підпал поліцейської вантажівки на підступах до університету:</i>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmilkjojo%2Fvideos%2F10221705760419577%2F&amp;show_text=0&amp;width=560" width="560" height="299" data-service="Facebook" scrolling="no"/>
      </figure>
      <p>У свою чергу, <b>поліція Гонконгу</b> <b>застосувала сльозогінний газ</b>, використовувала водомети проти учасників акцій протесту і <a href="https://nv.ua/ukr/world/countries/protesti-v-gonkonzi-policiya-prigrozila-zastosuvati-boyovi-patroni-50054048.html">пригрозила застосувати бойові патрони</a>. Поліцейські також взяли університет в облогу і почали масові арешти. Керівництво кампуса та силовики вимагали від демонстрантів негайно залишити будівлю через єдиний можливий вихід, проте коли частина учасників протесту спробувала це зробити, поліція зустріла їх стіною сльозогінного газу та арештами. Зрештою близько 800 осіб залишилися заблокованими в будівлі, коли <a href="https://nv.ua/ukr/world/countries/protesti-v-gonkonzi-policiya-pochala-shturm-politehnichnogo-universitetu-50054093.html"><b>правоохоронці розпочали штурм університету</b></a>.</p>
      <p>
        <i>Поліція розпорошує сльозогінний газ, як тільки протестувальники намагаються вийти з будівлі:</i>
      </p>
      <p>Станом на ранок понеділка, 18 листопада, було відомо<a href="https://nv.ua/ukr/world/countries/vnaslydok-zitknen-u-gonkonzi-mayzhe-40-postrazhdalih-i-ne-menshe-100-zatrimanih-novini-svitu-50054072.html"> щонайменше про 40 постраждалих демонстрантів і сотні затриманих</a> у районі університету. Крім того, за останні тижні дві людини загинули — це перші жертви протестів у місті.</p>
      <p>Через загострення ситуації в Гонконзі 18 листопада <b>закрили школи і дитсадки</b>, а кілька університетів достроково завершили семестр і відправили по домівках іноземних студентів. Міністр фінансів Гонконгу Пол Чан заявив, що місто наближається до свого найгіршого економічного падіння з 1997 року, коли британська влада передала його під юрисдикцію Китаю. Через протести скоротився потік туристів у Гонконг, впали показники роздрібної торгівлі та індекси Гонконзької фондової біржі.</p>
      <p><b>Акції протесту в Гонконзі почалися навесні 2019 року</b> через новий закон про екстрадицію, який би дозволили видавати місцевих жителів Китаю. Після соціального вибуху, мільйонних демонстрацій, арештів і вуличних зіткнень <a href="https://nv.ua/ukr/world/countries/glava-gonkongu-vidklikala-superechliviy-zakonoproekt-pro-ekstradiciyu-do-materikovogo-kitayu-50040862.html">влада Гонконгу у вересні відкликала спірний законопроект</a>. Однак демонстрації не припинилися: протестувальники вимагають відправити у відставку уряд Гонконгу, провести реформи і надати жителям право самим обирати керівництво адміністрації, розслідувати насильство проти демонстрантів і відпустити заарештованих, перестати називати протести «заколотом».</p>
      <p>НВ публікує фоторепортаж останніх подій у Гонконзі.</p>
      <p>
        <b>1. Учасник акцій протесту шукає прихисток після того, як поліція задіяла сльозогінний газ.</b>
      </p>
      <p>Демонстранти в Гонконзі, окрім масок, традиційно використовують звичайні парасольки для захисту.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/436/big/5f6d33669bbe2f45fb9af1eb03df8d67.jpeg?stamp=20191118110011&amp;q=85&amp;output=jpg&amp;bg=white"/>
        <figcaption>17 листопада / Фото: REUTERS / Adnan Abidi</figcaption>
      </figure>
      <p>
        <b>2. Протестувальник-лучник в обороні Політехнічного університету Гонконгу.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/438/big/991e7d000529db02584b02e603d342bf.png?stamp=20191118110646&amp;q=85&amp;output=jpg&amp;bg=white"/>
        <figcaption>17 листопада / Фото: REUTERS / Athit Perawongmetha</figcaption>
      </figure>
      <p>
        <b>3. Демонстрантам вдалося підпалити поліцейську вантажівку на пішохідному мосту, який обороняли протестувальники.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/437/big/82e5a566e1698bbae32ba72b80038db7.png?stamp=20191118110356&amp;q=85&amp;output=jpg&amp;bg=white"/>
        <figcaption>17 листопада / Фото: REUTERS / Adnan Abidi</figcaption>
      </figure>
      <p>
        <b>4. Силовики використовують водомети проти демонстрантів на підступах до університету.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/431/big/46ea940237f330bacc9344f9199771fa.png?stamp=20191118105226&amp;q=85&amp;output=jpg&amp;bg=white"/>
        <figcaption>17 листопада / Фото: REUTERS / Tyrone Siu</figcaption>
      </figure>
      <p>
        <b>5. Барикади у вогні на вході в університет, який став центром зіткнень.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/440/big/d78547ba3abf30ffc77e209e55570486.png?stamp=20191118111045&amp;q=85&amp;output=jpg&amp;bg=white"/>
        <figcaption>18 листопада / Фото: REUTERS / Adnan Abidi</figcaption>
      </figure>
      <p>
        <b>6. Частина протестувальників намагається залишити кампус після ночі протистояння з поліцією.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/441/big/7dca5e04498e9d263169b2e4d0db608f.png?stamp=20191118111332&amp;q=85&amp;output=jpg&amp;bg=white"/>
        <figcaption>18 листопада / Фото: REUTERS / Thomas Peter</figcaption>
      </figure>
      <p>
        <b>7. Силовики затримують усіх, хто намагається залишити будівлю Політехнічного університету в Гонконзі.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/432/big/2275c963bd91008681926917d7aa66d5.png?stamp=20191118105642&amp;q=85&amp;output=jpg&amp;bg=white"/>
        <figcaption>18 листопада / Фото: REUTERS / Tyrone Siu</figcaption>
      </figure>
      <p>
        <b>8. Поліцейські затримують одного з демонстрантів.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/430/big/aa426b287dbaab14ddf8e690cb76521a.png?stamp=20191118104921&amp;q=85&amp;output=jpg&amp;bg=white"/>
        <figcaption>18 листопада / Фото: REUTERS / Tyrone Siu</figcaption>
      </figure>
      <p>
        <b>9. Масові затримання учасників акцій після облоги університету.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/439/big/d3f3f3f5d045d4dbfb5f2bc42ea3c80d.png?stamp=20191118110924&amp;q=85&amp;output=jpg&amp;bg=white"/>
        <figcaption>18 листопада / Фото: REUTERS / Tyrone Siu</figcaption>
      </figure>
      <p>
        <b>10. Поліцейські атакують демонстрантів у хмарах сльозогінного газу.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/442/big/a4dc687a54be056bb88194f74f394517.png?stamp=20191118111550&amp;q=85&amp;output=jpg&amp;bg=white"/>
        <figcaption>18 листопада / Фото: REUTERS / Tyrone Siu</figcaption>
      </figure>
    </article>
  </body>
</html>