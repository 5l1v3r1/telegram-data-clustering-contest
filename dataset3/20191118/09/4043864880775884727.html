<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232268/"/>
    <meta property="og:site_name" content="Українська правда"/>
    <meta property="article:published_time" content="2019-11-18T09:03:06+00:00"/>
    <meta property="og:title" content="ДБР передало підозру Порошенку в ГПУ й просить зняти недоторканність"/>
    <meta property="og:description" content="Проєкт підозри Петру Порошенку підготовлено та направлено до прокуратури в рамках досудового розслідування кримінального провадження щодо можливого неправомірного впливу на проведення конкурсу з добору кандидатів для призначення членів Вищої ради правосуддя у березні-травні 2019 року. "/>
  </head>
  <body>
    <article>
      <h1>ДБР передало підозру Порошенку в ГПУ й просить зняти недоторканність</h1>
      <address>
        <time datetime="2019-11-18T09:03:06+00:00">18 Nov 2019, 09:03</time>
      </address>
      <p>Слідчі центрального апарату Державного бюро розслідувань скерували до Генеральної прокуратури проєкт повідомлення про підозру п’ятому президенту України Петру Порошенкові. </p>
      <p><b>Джерело</b>: <a href="https://dbr.gov.ua/news/dbr-skeruvalo-do-gpu-proekt-povidomlennya-pro-pidozru-pyatomu-prezidentu-ukraini?fbclid=IwAR0JL0JxINeDMbEiEW1Jjr_xJcQZWTczEMkmKTw8ME4HTojmfhgZKLQs4d0">Державне бюро розслідувань</a></p>
      <p><b>Дослівно</b>: "Проєкт підозри підготовлено та направлено до прокуратури в рамках досудового розслідування кримінального провадження щодо можливого неправомірного впливу на проведення конкурсу з добору кандидатів <b>для призначення членів Вищої ради правосуддя</b> у березні-травні 2019 року… </p>
      <p>Крім цього, слідчі ДБР направили до прокуратури <b>проєкт подання до Верховної Ради</b> про надання згоди на притягнення до кримінальної відповідальності п’ятого президента України, який є чинним народним депутатом".</p>
      <p><b>Деталі:</b>  У проєкті підозри йдеться про ч. 3 ст. 109 та ч. 2 ст. 364 Кримінального кодексу України. </p>
      <p>Перша стаття – це публічні заклики до насильницької зміни чи повалення конституційного ладу або до захоплення державної влади, а також розповсюдження матеріалів із закликами до таких дій, вчинені особою, яка є представником влади, або повторно, або організованою групою, або з використанням ЗМІ.</p>
      <p>Друга стаття – зловживання владою або службовим становищем, що спричинило тяжкі наслідки.</p>
      <p><b>Чому це важливо</b>: Після приходу до влади Володимира Зеленського проти колишнього президента Петра Порошенка відкрито низку проваджень, за якими стоїть юрист Андрій Портнов – колишній заступник голови Адміністрації президента при Вікторі Януковичі, знайомий із нинішнім головою Офісу президента Володимира Зеленського Андрієм Богданом.</p>
      <p>У команді Порошенка вважають, що директор Державного бюро розслідувань Роман <a href="https://www.pravda.com.ua/news/2019/07/17/7221152/">Труба став інструментом</a> у руках Портнова..</p>
      <p><b>Цьому передувало</b>: 2 жовтня ЗМІ повідомляли, що Генпрокуратура <a href="https://www.pravda.com.ua/news/2019/10/2/7227909/">готує підозру</a> Порошенку за статтею про зловживання владою. Але тоді директор Держбюро розслідувань Роман <a href="https://www.pravda.com.ua/news/2019/10/9/7228562/">Труба заявив</a>, що наразі немає проекту підозри про вчинення злочину Порошенком.</p>
      <p>
        <b><i>Знати більше</i>:</b>
        <i>
          <b>
            <a href="https://www.pravda.com.ua/articles/2019/07/24/7221841/"> Допит без черги. Чому Порошенко раптово нагрянув у ДБР</a>
          </b>
        </i>
      </p>
      <p><b>Передісторія</b>: </p>
      <ul>
        <li>19 травня 2019 року екс-заступник глави АП часів Януковича Андрій <a href="https://www.pravda.com.ua/news/2019/05/19/7215465/">Портнов повідомив </a>про повернення в Україну, після чого почав <a href="https://www.pravda.com.ua/news/2019/05/21/7215622/">подавати </a>до Державного бюро розслідувань заяви зі звинуваченнями п’ятого президента України Петра Порошенка у скоєнні злочинів.</li>
        <li>Станом на жовтень ДБР вела щонайменше 13 кримінальних проваджень, в яких фігурує Порошенко. </li>
        <li>13 серпня суд дав дозвіл <a href="https://www.pravda.com.ua/news/2019/08/13/7223476/">допитати Порошенка </a>у ДБР із застосуванням поліграфа у провадженні щодо ймовірного ухилення від податків під час купівлі-продажу телеканалу "Прямий", у Порошенка від проходження "детектора брехні" відмовилися.</li>
        <li>17 вересня суд за клопотанням ДБР <a href="https://www.pravda.com.ua/news/2019/09/17/7226542/">наклав арешт</a> на все нерухоме майно і корпоративні права заводу "Кузня на Рибальському", який раніше належав Порошенку. </li>
        <li>Справу стосовно "Кузні на Рибальському" також відкрили після заяви <a href="https://www.pravda.com.ua/news/2019/05/24/7216040/">Портнова</a>. За його версією, Порошенко розкрадав бюджетні кошти через "Кузню", а потім відмив незаконні доходи, провівши продаж заводу через офшори.</li>
        <li>21 вересня п'ятий президент України заявив, що у чинної влади <a href="https://www.pravda.com.ua/news/2019/09/21/7226983/">не вийде "запроторити Порошенка"</a> за ґрати.</li>
      </ul>
      <footer>Олена Рощенко, УП, доповнено</footer>
      <related>
        <a href="https://www.pravda.com.ua/articles/2019/11/18/7232239/"/>
        <a href="https://www.pravda.com.ua/podcasts/5dc0510f45f34/2019/11/17/7232201/"/>
        <a href="https://www.pravda.com.ua/news/2019/11/15/7232055/"/>
      </related>
    </article>
  </body>
</html>