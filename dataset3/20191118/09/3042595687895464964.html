<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mesterskap-i-fine-ord/71830928"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T09:55:12+00:00"/>
    <meta property="og:title" content="- Mesterskap i fine ord"/>
    <meta property="og:description" content="SV mener Utdanningsministeren ikke vil lykkes med å hjelpe de yngste barna når han ikke setter av penger til spesialundervisning."/>
  </head>
  <body>
    <article>
      <h1>- Mesterskap i fine ord</h1>
      <h2>SV mener Utdanningsministeren ikke vil lykkes med å hjelpe de yngste barna når han ikke setter av penger til spesialundervisning.</h2>
      <address><time datetime="2019-11-18T09:55:12+00:00">18 Nov 2019, 09:55</time> by <a rel="author">Arnhild Aass Kristiansen</a></address>
      <p>- Det er to år siden Barneombudet avdekket skrekkens tall om hvordan det sto til med spesialundervisningen, sier Mona Fagerås, skolepolitisk talsperson i SV.</p>
      <p>Hun viser til <a href="https://barneombudet.no/for-voksne/vare-publikasjoner/uten-mal-og-mening/">rapporten </a>der det blant kommer fram at om lag 50 prosent av alle som mottar spesialundervisning har en ufaglært assistent.</p>
      <p>Forrige uke la utdanningsminister Jan Tore Sanner fram Stortingsmeldingen «<a href="https://www.regjeringen.no/no/dokumenter/meld.-st.-6-20192020/id2677025/">Tett på – tidlig innsats og inkluderende fellesskap i barnehage, skole og SFO</a>».</p>
      <p>Her varsler han strengere regler for bruk av ufaglærte når det gis spesialpedagogisk hjelp i barnehager og skoler.</p>
      <figure>
        <img src="https://dbstatic.no/71831540.jpg?imageId=71831540&amp;x=42.625607779579&amp;y=18.780487804878&amp;cropw=52.025931928687&amp;croph=47.073170731707&amp;width=321&amp;height=193"/>
        <figcaption><b>FÅR KRITIKK:</b> Kunnskaps- og integreringsminister Jan Tore Sanner for kritikk for sin nye stortingsmelding om tidlig innsats. Foto: Ørn E. Borgen / NTB scanpix Vis mer</figcaption>
      </figure>
      <p>Men Fagerås mener det er lite innhold i meldingen utover fine ord.</p>
      <p>
        <b>- Meldingen burde vunnet et mesterskap i fine ord, men jeg er usikker på om det vil nå barna. Det følger ikke noe penger med til dette, sier Fagerås.</b>
      </p>
      <h3>Budjettkutt</h3>
      <p>Sanner har sagt at innstrammingen vil bety lovendringer. Samtidig varsler han store budsjettkutt hos statens spesialpedagogiske tjeneste, Statped.</p>
      <p>Over en periode på fem år skal budsjettene kuttes med 150–200 millioner kroner, noe som tilsvarer 21–28 prosent av dagens budsjett. Samtidig skal Statpeds oppgaver bli smalere, mens kompetansen på lese- og skrivevansker, tallvansker og ADHD flyttes ut til fylkene og kommunene, ifølge NTB.</p>
      <p>Pengene som spares, vil Sanner bruke på et kompetanseløft i en størrelsesorden på 1,5–2 milliarder kroner over en tiårsperiode.</p>
      <p>– Det kan brukes til kompetanseheving i barnehager, i skoler, i PP-tjenesten, i kommuner og i fylker, ifølge Sanner.</p>
      <h3>Ber kommunene ta ansvar</h3>
      <p>Det er derimot kommunene selv som må finne penger til å lønne de nye spesialpedagogene.</p>
      <p>– Kommuneøkonomien styrkes hvert eneste år. Og dette er også et spørsmål om å prioritere. Jeg mener det er helt uakseptabelt at så mange barn og skoleelever som har særskilte utfordringer, ikke får god nok hjelp i dag, uttalte Sanner ifølge NTB da meldingen ble lagt fram.</p>
      <p><b>SV mener det ikke holder</b>.</p>
      <p>- Jeg har selv sittet som kommunepolitiker og skullet prioritere. Det er mange oppgaver og lite penger. Det burde i det minste ha kommet ressurser med til tiltakene, men det gjør det ikke.</p>
      <h3>Millioner i alternativt budsjett</h3>
      <p>Fagerås mener det blir helt feil å ta pengene fra Statped og sier de sitter på spesiell kompetanse på sjeldne tilstander.</p>
      <p>Når SV i dag legger fram sitt alternative budsjett, har de reversert regjeringens kutt i midlene til Statped med 25 millioner kroner. De setter i tillegg av 25 millioner kroner til flere lærere med spesialpedagogisk kompetanse, 80 millioner kroner til en rekrutteringspakke for flere lærere og 60 millioner kroner til veiledning av nyansatte lærere i barnehage, grunnskole og videregående skole.</p>
      <p>
        <b>- Vi vil prioritere dette i budsjettet slik at kommunene får midler til å starte med en gang. Det er ikke noe hokus pokus, det må prioriteres, sier SV-politikeren.</b>
      </p>
      <p>
        <b>Dysleksivennlig skole</b>
      </p>
      <p>I sommer fremmet Mona Fagerås et <a href="https://www.stortinget.no/globalassets/pdf/representantforslag/2018-2019/dok8-201819-165s.pdf">forslag i Stortinget</a> om å vedta en tidsplan for at alle norske skoler skal bli dysleksi- og dyskalkulivennlige. Forslaget skal opp til votering i Stortinget tirsdag, men det er allerede klart at de fire regjeringspartiene vil stemme mot.</p>
      <p>- Alle de fine ordene i stortingsmeldingen gir ingen mening når de ikke vil være med på vedtaket, mener Fagerås.</p>
      <p>- Høyre vil kartlegge mer, men vi vet hva som er problemer. Svaret er kvalifiserte lærere og kompetanse i spesialundervisningen.</p>
      <h3>- Unødvendig forslag</h3>
      <p>Mathilde Tybring-Gjedde (Høyre) er en av dem som har vært med på å stemme forslaget ned.</p>
      <p>- Jeg synes ikke det er nødvendig å stemme for SVs forslag om å «lage en plan» når regjeringen nettopp har lagt frem en stortingsmelding om tidlig innsats med over 60 konkrete forslag, sier hun til Dagbladet.</p>
      <p>- Vi må sikre at barnehager og skoler har et bedre støttesystem til å fange opp og følge opp elever som har dysleksi og dyskalkuli. Det viktigste vi gjør er å bygge et lag rundt elevene og flytte kompetansen inn i klasserommene, mener Tybring-Gjedde.</p>
      <p>Hun mener kritikken mot stortingsmeldingen også er merkelig.</p>
      <p>- Jeg vet ikke om Fagerås har lest stortingsmeldingen skikkelig, men regjeringen foreslår nettopp å flytte den spesialpedagogiske kompetansen ut av kontorer og inn i klasserommene der barna er.</p>
      <p>- Over 10 år vil kommunene få rundt 1,5-2 milliarder kr til å heve kompetansen, og sikre at barn med lærevansker får oppfølging av kvalifiserte lærere. Vi vil også at alle skoler skal ha tilgang på en lærerspesialist som er ekspert på hvordan de yngste barna lærer, og vi skal etablere et videreutdanningstilbud for spesialpedagogikk for barnehagelærere.</p>
    </article>
  </body>
</html>