<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425991/as-doyme-ta-thetika-toy-prwtathlhmatos-newn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T09:58:57+00:00"/>
    <meta property="og:title" content="Ας δούμε τα θετικά του πρωταθλήματος Νέων"/>
    <meta property="og:description" content="Επιτέλους έφθασε η στιγμή της κλήρωσης!"/>
  </head>
  <body>
    <article>
      <h1>Ας δούμε τα θετικά του πρωταθλήματος Νέων</h1>
      <address>
        <time datetime="2019-11-18T09:58:57+00:00">18 Nov 2019, 09:58</time>
      </address>
      <p>
        <b>Επιτέλους έφθασε η στιγμή της κλήρωσης!</b>
      </p>
      <p>Μετά από τρεις περίπου μήνες προετοιμασίας, οι Νέοι του Διαγόρα και του Ιάλυσου θα μάθουν αύριο το πρόγραμμα των αγώνων τους που θα δώσουν στο πρωτάθλημα της Football League το οποίο θα ξεκινήσει την 1η Δεκεμβρίου και θα ολοκληρωθεί στις 3 Μαΐου του 2020!</p>
      <p>Μόνο στην Ελλάδα βεβαίως θα πρέπει να συμβαίνει οι ομάδες να έχουν ξεκινήσει την προετοιμασία τους και να μην ξέρουν ακριβώς πώς θα παίξουν και κυρίως, πότε θα ξεκινήσει το πρωτάθλημα και τα επίσημα παιχνίδια. Αλλά εν πάση περιπτώσει, για να μην εστιάσουμε στα αρνητικά που δεν είναι ο σκοπός αυτό του άρθρου, ακόμα και έτσι είναι σημαντικό γι' αυτά τα παιδιά που θα μπουν στη διαδικασία ενός πρωταθλήματος σαφώς πιο ...επαγγελματικού από το τοπικό. Είναι αλήθεια είναι ότι αυτό το πρωτάθλημα μπορεί να δώσει σημαντικές παραστάσεις στους νέους παίκτες, τέτοιες, που για πρώτη φορά τα τελευταία χρόνια δεν θα χρειαστεί να φύγουν εκτός συνόρων Δωδεκανήσου για να της ζήσουν.</p>
      <p>Για πρώτη φορά, δύο ομάδες μέσα στα ...πόδια τους τούς δίνουν τη δυνατότητα να δουλέψουν πιο οργανωμένα και να πάρουν μια σημαντική γεύση από το πώς είναι το επαγγελματικό ποδόσφαιρο. Αυτό και μόνο είναι ένα πάρα πολύ πολύτιμο στοιχείο που ασφαλώς και μας κάνει να ...ξεχνάμε την πολύ μεγάλη καθυστέρηση στην κλήρωση και στην έναρξη του πρωταθλήματος. Η είδηση λοιπόν σχετικά με το πρωτάθλημα Νέων λέει τα ακόλουθα, όπως ανακοινώθηκαν επίσημα από τη διοργανώτρια αρχή:</p>
      <p>"Τη Δευτέρα 18/11 και ώρα 12.00, στην αίθουσα συνεδριάσεων της Ένωσης (Θεμιστοκλέους 42, 4ος όροφος), θα πραγματοποιηθεί η κλήρωση για τα Πρωταθλήματα Υποδομών της Super League 2 και της Football League. Η αυλαία στο Πρωτάθλημα K17 της Football League θα ανοίξει στη 1/12 και θα διεξαχθεί σε 3 γύρους που θα ολοκληρωθούν στις 3/5/2020. Θα ακολουθήσουν ημιτελικοί και τελικός αγώνας που θα στέψει τον Πρωταθλητή 2019-2020".</p>
      <p>Άντε και καλή αρχή...</p>
      <p>
        <b>Δραγάτης Δημήτρης</b>
      </p>
    </article>
  </body>
</html>