<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2820240-rosia-zaavlae-so-peredala-ukraini-zahopleni-kateri.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T09:55:00+00:00"/>
    <meta property="og:title" content="Росія заявляє, що передала Україні захоплені катери"/>
    <meta property="og:description" content="Росія передала українській стороні три кораблі Військово-морських сил України, захоплені в районі Керченської протоки в листопаді 2018 року."/>
  </head>
  <body>
    <article>
      <h1>Росія заявляє, що передала Україні захоплені катери</h1>
      <h2>Росія передала українській стороні три кораблі Військово-морських сил України, захоплені в районі Керченської протоки в листопаді 2018 року.</h2>
      <address>
        <time datetime="2019-11-18T09:55:00+00:00">18 Nov 2019, 09:55</time>
      </address>
      <p>Про це в понеділок повідомляє <a href="https://tass.ru/politika/7141727?following_ch=4505&amp;utm_source=tass&amp;utm_medium=push&amp;utm_campaign=push_all">ТАСС</a> з посиланням на Міністерство закордонних справ РФ.</p>
      <p>"Передача українській стороні трьох кораблів ВМФ, затриманих у районі Керченської протоки, відбулася", - йдеться у повідомленні.</p>
      <p>Напередодні стало відомо, що захоплені українські військові катери "Бердянськ" і "Нікополь", а також буксир "Яни Капу" в супроводі російської берегової охорони 17 листопада вивели з акваторії "Генмола" в Керчі.</p>
      <p>Прикордонне управління ФСБ РФ в анексованому Криму заявило, що передача кораблів українській стороні має відбутися 18 листопада.</p>
      <p>Як повідомлялося, раніше помічник Президента України Андрій Єрмак розповів про завершальний етап повернення в Україну трьох кораблів Військово-морських сил України, які захопила Росія в листопаді 2018 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2820104-rosijskij-slidcij-u-spravi-ukrainskih-morakiv-poihav-do-okupovanoi-kerci-polozov.html">Російський слідчий у справі українських моряків поїхав до окупованої Керчі - Полозов</a>
      </blockquote>
      <p>25 листопада 2018 року російські силовики біля берегів анексованого <a href="https://www.ukrinform.ua/tag-krim">Криму</a> обстріляли й захопили три кораблі Військово-морських сил України: катери "Бердянськ" і "Нікополь" і буксир "Яни Капу", які прямували з Одеси до Маріуполя. У полон потрапили 24 українці, троє з них отримали поранення.</p>
      <p>Міжнародний трибунал з морського права 25 травня зобов'язав Росію негайно звільнити всіх моряків і дати їм можливість повернутися в Україну, а також повернути кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонені моряки.</p>
      <p>4 листопада МЗС України направило Росії ноту з проханням повідомити, де і коли українські військові можуть забрати захоплені в Керченській протоці кораблі.</p>
    </article>
  </body>
</html>