<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685028/anatropi-stin-ypothesi-karka-ti-leei-i-pragmatognomosyni-gia-ton-"/>
    <meta property="og:site_name" content="enikos.gr"/>
    <meta property="article:published_time" content="2019-11-18T09:55:00+00:00"/>
    <meta property="og:title" content="Ανατροπή στην υπόθεση Καρκά - Τι λέει η πραγματογνωμοσύνη για τον ηθοποιό που κατηγορείται ότι βίασε οδηγό ταξί"/>
    <meta property="og:description" content="Νέα δεδομένα προκύπτουν στη γνωστή υπόθεση του Γιώργου Καρκά, ο οποίος κατηγορείται για βιασμό οδηγού ταξί, από την πραγματογνωμοσύνη του τεχνικού συμβούλου της οικογένειας του έγκλειστου στις φυλακές ηθοποιού..."/>
  </head>
  <body>
    <article>
      <h1>Ανατροπή στην υπόθεση Καρκά - Τι λέει η πραγματογνωμοσύνη για τον ηθοποιό που κατηγορείται ότι βίασε οδηγό ταξί</h1>
      <address>
        <time datetime="2019-11-18T09:55:00+00:00">18 Nov 2019, 09:55</time>
      </address>
      <p>Της Δήμητρας Πανανού,</p>
      <p>Νέα δεδομένα προκύπτουν στη γνωστή υπόθεση του <a href="http://www.enikos.gr/society/636392/ti-ypostirizei-stin-aitisi-apofylakisis-o-ithopoios-pou-katigorei">Γιώργου Καρκά</a>, ο οποίος κατηγορείται για βιασμό οδηγού ταξί, από την πραγματογνωμοσύνη του τεχνικού συμβούλου της οικογένειας του έγκλειστου στις φυλακές ηθοποιού, λίγες ημέρες πριν από την έναρξη της δίκης.</p>
      <p>Όπως προκύπτει από την έκθεση του πραγματογνώμονα και αποκαλύπτει η Realnews, μεταξύ του κατηγορουμένου και του φερόμενου ως θύματος δεν υπήρξε η παραμικρή επαφή που να στοιχειοθετεί τη διάπραξη του εγκλήματος του βιασμού.</p>
      <p>Η πολυσέλιδη σχετική έκθεση, που στις 25 Νοεμβρίου θα παρουσιαστεί ενώπιον του δικαστηρίου, συντάχθηκε από το πλέον εξειδικευμένο κέντρο στην Ελλάδα σε θέματα ανάλυσης DNA και τοξικολογίας. Σε αυτήν ελήφθησαν υπόψιν και εξετάστηκαν επιμελώς όλα τα επιστημονικά δεδομένα που περιλαμβάνονται στον φάκελο της δικογραφίας για την υπόθεση. Από την επεξεργασία τους, όπως εξηγεί ο δρ Γιώργος Φιτσιάλος, διευθυντής του κέντρου και πραγματογνώμονας των ελληνικών δικαστικών Αρχών αλλά και του διεθνούς δικαστηρίου της Χάγης, “δεν προκύπτουν από πουθενά οι πράξεις που περιλαμβάνονται στο κατηγορητήριο”.</p>
      <p>“Τα επιστημονικά δεδομένα οδηγούν σε διαφορετικά συμπεράσματα από αυτά στα οποία στηρίχθηκαν ο εισαγγελέας και το συμβούλιο για να βγάλουν το βούλευμα. Είναι εντελώς αντίθετα με το κατηγορητήριο και με την ερμηνεία που κάνουν οι εισαγγελείς. Μιλάμε για τις τοξικολογικές αναλύσεις, τα γενετικά αποτυπώματα, καθώς επίσης και για τα ιατροδικαστικά στοιχεία, από τα οποία προκύπτει ξεκάθαρα ότι δεν υπάρχουν ίχνη βιασμού, όπως αναφέρεται μέσα στα συμπεράσματα του εισαγγελέα. Δεν πιστοποιείται ούτε πράξη βιασμού, ούτε πράξη θώπευσης, καμία και πουθενά. Όχι μόνο μεταξύ τους, αλλά με κανέναν άλλο ο καθένας ξεχωριστά”, λέει ο δρ Γ. Φιτσιάλος.</p>
      <p>Παράλληλα, σύμφωνα με την πραγματογνωμοσύνη, οι τοξικολογικές εξετάσεις στις οποίες υποβλήθηκε το θύμα καταδεικνύουν ότι δεν είχε κάνει χρήση ναρκωτικών ουσιών. Οι τεχνικές που ακολουθήθηκαν για τη διαπίστωση της χρήσης ή μη ουσιών δεν αφήνουν περιθώρια λάθους, όπως σημειώνει ο πραγματογνώμονας.</p>
      <p>“Αν ο οδηγός ταξί είχε πάρει ουσίες, αυτές θα είχαν ανιχνευθεί. Τα δεδομένα είναι αρνητικά και είναι επικυρωμένα αρνητικά. Οι εισαγγελείς έκαναν κάποιες περίτεχνες ερμηνείες, οι οποίες είναι άκυρες. Επιστημονικώς εξηγούμε, όπως θα έπρεπε να είχε κάνει και ο εισαγγελέας, ζητώντας τη βοήθεια ειδικού για να βγάλει συμπεράσματα, τα δεδομένα, που είναι εν προκειμένω ξεκάθαρα”, επισημαίνει ο κ. Φιτσιάλος.</p>
      <p>“Όταν ένας νομικός κάνει ερμηνείες επιστημονικών θεμάτων, που εμείς οι ειδικοί πολλές φορές δυσκολευόμαστε να ερμηνεύσουμε σωστά, καταλαβαίνει κανείς ότι το λογικό μπορεί να γίνει παράλογο. Στο δικαστήριο θα αναφερθούν όλα με λεπτομέρειες. Θα εξηγήσουμε σε όλους που θα συμμετέχουν στο Μεικτό Ορκωτό Δικαστήριο τα στοιχεία και είμαι σίγουρος ότι θα γίνουν απολύτως κατανοητά. Θα αντιληφθούν οι πάντες ότι δεν υπάρχει βιασμός, δεν υπάρχει χορήγηση ναρκωτικών ουσιών. Δεν συνάδουν τα επιστημονικά δεδομένα με τις πράξεις που περιγράφονται στο κατηγορητήριο”, λέει ο κ. Φιτσιάλος.</p>
      <p>Πηγή: Realnews</p>
      <related>
        <h4>σχετικά άρθρα</h4>
        <a href="http://www.enikos.gr/society/684214/gnosti-ithopoios-epese-thyma-diarrixis-to-video-apo-tin-apothiki-%0A%20%20%20%20%0A"/>
        <a href="http://www.enikos.gr/society/683470/sto-sfyri-i-vila-tou-giorgou-anatolaki-gia-chrei-606000-evro%0A%20%20%20%20%0A"/>
        <a href="http://www.enikos.gr/society/683464/to-mystiko-tou-ierea-apo-ti-mani-apokalyfthike-stis-fylakes%0A%20%20%20%20%0A"/>
        <a href="http://www.enikos.gr/society/683452/nikos-maniadakis-oi-amerikanoi-me-piezan-na-doso-ton-loverdo%0A%20%20%20%20%0A"/>
        <a href="http://www.enikos.gr/society/683454/prosfygiko-metanasteftiko-to-schedio-90-imeron-pou-etoimazei-i-ky%0A%20%20%20%20%0A"/>
        <a href="http://www.enikos.gr/society/678787/koritsia-o-barkoulis-pos-kathierothike-i-frasi-photo-video%0A%20%20%20%20%0A"/>
        <a href="http://www.enikos.gr/society/683289/pethane-i-emvlimatiki-ermineftria-kai-ithopoios-sotiria-leonardou%0A%20%20%20%20%0A"/>
        <a href="http://www.enikos.gr/society/682985/san-simera-efyge-o-alekos-alexandrakis-o-gois-tou-ellinikou-kinim%0A%20%20%20%20%0A"/>
        <a href="http://www.enikos.gr/society/682706/dyskoles-ores-gia-tin-katrin-ntenev-i-gallida-ntiva-ypesti-egkefa%0A%20%20%20%20%0A"/>
      </related>
    </article>
  </body>
</html>