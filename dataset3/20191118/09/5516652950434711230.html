<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426018/anagkaiothta-h-idrysh-forea-diaxeirishs-proorismoy-gia-to-nhsi-ths-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T09:45:02+00:00"/>
    <meta property="og:title" content="Αναγκαιότητα η ίδρυση φορέα διαχείρισης προορισμού για το νησί της Ρόδου"/>
    <meta property="og:description" content="Ένας καινούργιος άλλος κόσμος για τη διαχείριση ενός τουριστικού προορισμού ξεπροβάλλει μπροστά μας και η Ρόδος, με τη μοναδικότητα και τα τόσα πλεονεκτήματά της, πρέπει να προλάβει τις εξελίξεις και να προσαρμοστεί στα νέα δεδομένα, είναι το συμπέρασμα που εξήχθη από την πολύ ενδιαφέρουσα ημερίδα που διοργάνωσε χθες το πρωί η σχολή ANKO Ρόδου με θέμα «Ρόδος-Destination Marketing»."/>
  </head>
  <body>
    <article>
      <h1>Αναγκαιότητα η ίδρυση φορέα διαχείρισης προορισμού για το νησί της Ρόδου</h1>
      <h2>Συμπεράσματα που εξήχθησαν από την ενδιαφέρουσα ημερίδα της σχολής ΑΝΚΟ</h2>
      <address>
        <time datetime="2019-11-18T09:45:02+00:00">18 Nov 2019, 09:45</time>
      </address>
      <p>
        <b>Ένας καινούργιος άλλος κόσμος για τη διαχείριση ενός τουριστικού προορισμού ξεπροβάλλει μπροστά μας και η Ρόδος, με τη μοναδικότητα και τα τόσα πλεονεκτήματά της, πρέπει να προλάβει τις εξελίξεις και να προσαρμοστεί στα νέα δεδομένα, είναι το συμπέρασμα που εξήχθη από την πολύ ενδιαφέρουσα ημερίδα που διοργάνωσε χθες το πρωί η σχολή ANKO Ρόδου με θέμα «Ρόδος-Destination Marketing».</b>
      </p>
      <p>Στην ουσία επρόκειτο για ένα…ταχύρρυθμο σεμινάριο που διοργάνωσε η σχολή πάνω στη διαχείριση ενός προορισμού με τα σημερινά, νέα, τεχνολογικά δεδομένα, τα οποία ανέλυσαν στους σπουδαστές και τους ασχολούμενους με τον κλάδο που συμμετείχαν, άνθρωποι ειδικοί στο αντικείμενο. Μία εκδήλωση «γρήγορη», με μεστό περιεχόμενο και διαδραστικότητα, που κράτησε αμείωτο το ενδιαφέρον όσων παρευρέθηκαν στην κατάμεστη αίθουσα του ΕΒΕΔ. Μεταξύ άλλων, παρέστησαν ο Υφυπουργός Τουρισμού, βουλευτής Δωδεκανήσου, κ. Μάνος Κόνσολας, ο Πρόεδρος του Συλλόγου Διευθυντών Ξενοδοχείων Ρόδου κ. Γιώργος Ματσίγκος και αρκετά στελέχη του τουριστικού κλάδου της περιοχής μας όπως ο κ. Γιώργος Μπαρμπούτης κ.α.</p>
      <p>Η ημερίδα ξεκίνησε με τη ζωντανή συνέντευξη ενώπιον κοινού από τη Διευθύνουσα Σύμβουλο της «MarketingGreece» κα Ιωάννα Δρέττα η οποία απάντησε στα ερωτήματα του δημοσιογράφου Σταύρου Μονεμβασιώτη (σ.σ. που συντόνισε την εκδήλωση) για το Destination Marketing, τις σύγχρονες τάσεις στον τουρισμό, τις καλύτερες πρακτικές που εφαρμόζονται διεθνώς κ.α.</p>
      <figure>
        <img src="https://www.rodiaki.gr/medias/2019/11/16/eec916c374ba28a9d514f789f5fbd7fc.jpg"/>
      </figure>
      <p>Ακολούθησε το debate με τον Διευθυντή της Novus MindBusiness Consultants, κ. Γιάννη Φώτη, ο οποίος ήρθε …αντιμέτωπος με πέντε τελειόφοιτους της ANKO σε μία δημόσια συζήτηση για την επίδραση που ασκούν τα μέσα κοινωνικής δικτύωσης στην απόφαση των τουριστών για τον τόπο που τελικά επιλέγουν να περάσουν τις διακοπές τους, πόσα θα ξοδέψουν και την αξιολόγηση της τελικής εμπειρίας που θα αποκομίσουν. Η συζήτηση αυτή, ανέδειξε και τον τρόπο με τον οποίο η τουριστική αγορά μπορεί να αξιοποιήσει τα social lmedia, στο πλαίσιο ενός οργανωμένου σχεδίου διαχείρισης προορισμού.</p>
      <p>Στη συνέχεια, ο CEO της Εταιρείας «Nelios», κ. Δημήτρης Σερίφης, ανέπτυξε το θέμα: «Hotel digital advertising strategies for direct bookings», δηλαδή οι στρατηγικές ψηφιακής διαφήμισης των ξενοδοχείων για απευθείας κρατήσεις. Η ημερίδα έκλεισε με ερωτήσεις από το κοινό προς τους τρεις κορυφαίους καλεσμένους.</p>
      <p><b>Ας πάρουμε μία γεύση από τις εισηγήσεις και τη συζήτηση που έγινε:</b><br/>«Σύσταση μπορεί να είναι μία φωτογραφία από πρωινό ξενοδοχείου στα social media, όπως και τα likes που πήρε», είπε, ανάμεσα σε πολλά άλλα, ο κ. Φώτης, θέλοντας να τονίσει τη δυναμική που έχουν. Σημαντικό κομμάτι είναι και η παραπληροφορία ή αλλιώς τα fake news. Μάλιστα, όπως είπε χαρακτηριστικά ο ίδιος, «το fake news υπήρχε ακόμη και…στην πλατεία του χωριού, απλώς τώρα μεγεθύνεται»! Ωστόσο, η βιομηχανία-συνέχισε-έχει μεθόδους να αυτοδιορθώνεται καθώς υπάρχουν και τα μέσα για να διορθωθεί, ωστόσο έχουμε ακόμη δρόμο να διανύσουμε.</p>
      <p>Ένας από τους προβληματισμούς που τέθηκε είναι ότι τα social media είναι πολύ ισχυρό μέσο για τη διαφήμιση, ωστόσο χάνεται η αυθεντικότητα. Πάντως, ο κ. Φώτης τόνισε ότι σίγουρα θα πρέπει να αναδειχθεί η αυθεντικότητα ενός προορισμού μια και είναι τόσο μεγάλη η ανάγκη σε περιεχόμενο καθημερινά.</p>
      <p>«Μπορείτε να επενδύσετε άφοβα στην digital προβολή», είπε ο κ. Σερίφης κατά την εισήγησή του και ανέφερε ότι το the next best thing για όλους τους κλάδους της οικονομίας είναι το στοχευμένο πελατολόγιο. Τόνισε, επίσης, ότι η κατάρρευση του Thomas Cook ήταν ένα κομβικό σημείο και ότι πλέον έχουμε ένα τελείως καινούργιο οικοσύστημα που χρειάζεται νέα μυαλά.</p>
      <figure>
        <img src="https://www.rodiaki.gr/medias/2019/11/16/10368fda214ba68ddc21df03ec2c0d40.jpg"/>
      </figure>
      <p>
        <b>Σε τοποθέτησή του ο κ. Ματσίγκος ανέφερε χαρακτηριστικά ότι αν είχαμε εφαρμόσει λίγα από αυτά που ακούστηκαν στην ημερίδα, τότε αυτή την περίοδο έπρεπε να είναι στα ξενοδοχεία και να δουλεύουν. «Δυστυχώς, όλα αυτά δεν τα έχουμε», είπε και τόνισε ότι δεν είναι δυνατόν σήμερα η Ρόδος να μην έχει φορέα διαχείρισης προορισμού, όπως και ότι δεν της αξίζει η παρουσία που έχει στο Διαδίκτυο αφού είναι εξαιρετικά φτωχή μιας και δεν υπάρχει ούτε μία ιστοσελίδα! Ανέφερε, ακόμη, ότι αυτή την περίοδο γίνονται διαδικασίες, με μυστικοπαθή τρόπο, γιατην ίδρυση ενός φορέα διαχείρισης προορισμού για το νησί, στον οποίο θα μπορούσαν να συνεισφέρουν όλες οι επιχειρήσεις, από τη στιγμή που ο ΠΡΟΤΟΥΡ έκλεισε.</b>
      </p>
      <p>Ιδιαίτερα ενδιαφέρουσες ήταν και οι απαντήσεις που έδωσε η κα Δρέττα η οποία, μεταξύ άλλων, στάθηκε στο ότι ο τουρισμός είναι η γενική εμπειρία που αποκτά ο επισκέπτης από έναν τόπο, όχι μόνο το ξενοδοχείο, γι’ αυτό και είναι επιτακτική η συνέργεια όλων των φορέων, όταν μάλιστα στη χώρα μας έχουν μία τάση…στον απομονωτισμό. Το κεντρικό μήνυμα που έστειλε η ίδια είναι ότι αν θέλουμε να έχουμε τουρισμό πρέπει να κάνουμε και άλλα πράγματα και ότι ο τουρισμός είναι εργαλείο ανάπτυξης για έναν τόπο, για να ευτυχεί ο κόσμος, και δεν είναι αυτοσκοπός. Χαρακτηριστικό, μάλιστα, ήταν αυτό που είπε απαντώντας σε ερώτηση, ότι δηλαδή το θέμα είναι τι ιστορίες λέει ο προορισμός, αναφέροντας ως παράδειγμα ότι ξαφνικά…έχει ποινικοποιηθεί το μοντέλο «ήλιος-θάλασσα» που είναι το 70%-80% του τουριστικού προϊόντος της χώρας μας. Αυτό, κατά την ίδια, θα πρέπει να παραμείνει αλλά πρέπει να εμπλουτιστεί.</p>
      <p><b>Η κα Έψιμου</b><br/>Μιλώντας στη «Ροδιακή», η Διευθύντρια της σχολής ANKO Ρόδου, κα Στεργία Έψιμου, δήλωσε:</p>
      <p>«Η φιλοσοφία μας είναι να οργανώνουμε εκδηλώσεις διάδοσης γνώσης που πάντα η γνώση αυτή να είναι κάτι καινούργιο, κάτι πρωτότυπο, που να ‘ρχεται και να συμπληρώνει τις ανάγκες που έχουμε εδώ στο νησί μας. Η εκδήλωση αυτή έχει θέμα το Destination Marketing της Ρόδου, και όχι μόνο το μάρκετινγκ αλλά και την ίδια τη διαχείριση του προορισμού και τη δημιουργία και άλλων τουριστικών προϊόντων, καινοτόμων, που να ξεφεύγουν από το παραδοσιακό τελείως, «ήλιος-θάλασσα». Εκτιμούμε ότι το προϊόν «ήλιος και θάλασσα» είναι πολύ δυνατό γιατί η Ρόδος είναι ένα πολύ ευλογημένο μέρος, έχει απίστευτες ομορφιές και έχει και πολύ ωραίο καιρό άλλωστε, αλλά πλέον χρειαζόμαστε και άλλα τουριστικά προϊόντα όπως για παράδειγμα η αξιοποίηση σημείων όπως η Κοιλάδα των Πεταλούδων, όπως οι «Επτά Πηγές», ο Κολοσσός της Ρόδου, το Μεσαιωνικό κάστρο. Υπάρχουν, δηλαδή, στοιχεία στο νησί που μπορούν να αξιοποιηθούν περαιτέρω και ν’ αποτελέσουν σημεία αναφοράς για να προσελκύσουν και άλλο κόσμο».</p>
      <figure>
        <img src="https://www.rodiaki.gr/medias/2019/11/16/7199863498c9371094eb2a2e50f435f4.jpg"/>
      </figure>
      <p>Όσο για το επίπεδο στο οποίο βρίσκεται η Ρόδος σε σχέση με το θέμα της ημερίδας, όπως είπε η κα Έψιμου, πάντα υπάρχουν περιθώρια βελτίωσης. Δήλωσε συγκεκριμένα:<br/>«Σίγουρα, όπως ανέφερε η κα Δρέττα Ιωάννα, η Marketing Greece έχει κατασκευάσει νέο περιεχόμενο για να προωθήσει το νησί και από αυτά που είπαν προκύπτει ότι μπορεί να προωθηθεί περαιτέρω, δεν έχει φθάσει ακόμα στην απόλυτη ωρίμανση το Destination Marketing της Ρόδου. Είμαστε δηλαδή σε μία περίοδο που πρέπει να αναπτυχθούμε παραπάνω εκεί και το έχουν καταλάβει όλοι, και οι ξενοδόχοι και οι φορείς και η Τοπική Αυτοδιοίκηση-έχει γίνει αντιληπτό. Οπότε, πιστεύουμε ότι μέσα από μία συλλογική και συνεργατική δράση-χρειάζεται και συνεργασία και σύμπνοια, να αποδεχόμαστε και τις ιδέες των άλλων-θα μπορέσουμε να εξελιχθούμε ακόμα πιο πολύ και να προσελκύσουμε και άλλους τουρίστες και να μην επηρεαζόμαστε από μικρές ή μεγάλες κρίσεις. Γιατί είμαστε ευάλωτοι, επηρεαζόμαστε εύκολα από τι γίνεται σε άλλες περιοχές ενώ βλέπουμε ότι άλλοι προορισμοί δεν επηρεάζονται τόσο, δεν είναι τόσο ευάλωτοι».</p>
      <p>Τέλος, σύμφωνα με την κα Έψιμου, προετοιμάζουν μία πολύ δυνατή εκδήλωση στις 7 Δεκεμβρίου, η οποία θα είναι ανοιχτή για όλη τη Ρόδο, σε συνεργασία με τον Όμιλο Μήτση. Η επόμενη ημερίδα, λοιπόν, έχει θέμα τον τεχνολογικό μετασχηματισμό και την τεχνητή νοημοσύνη με εφαρμογές στον ξενοδοχειακό κλάδο, οπότε μιλάμε για την τεχνολογική επανάσταση στον κλάδο. Οι περισσότεροι εισηγητές θα είναι από Γερμανία και την Αθήνα, από μεγάλες εταιρείες και εκεί θα ακούσουμε κάτι πολύ πρωτότυπο πάνω στα θέματα της τεχνολογίας.</p>
      <figure>
        <img src="https://www.rodiaki.gr/medias/2019/11/16/3833375ff1ad2dd5e2da0b9bc26b6c60.jpg"/>
      </figure>
      <figure>
        <img src="https://www.rodiaki.gr/medias/2019/11/16/72647119da205d907ff0b9882f1f4ae2.jpg"/>
      </figure>
      <figure>
        <img src="https://www.rodiaki.gr/medias/2019/11/16/0dec4712a74a88a8f21fb14d5c121754.jpg"/>
      </figure>
      <figure>
        <img src="https://www.rodiaki.gr/medias/2019/11/16/d440da31f8572cb7152d9f9d7aa01bfd.jpg"/>
      </figure>
      <figure>
        <img src="https://www.rodiaki.gr/medias/2019/11/16/2fcc97af57c72e42a0c7fd767a040316.jpg"/>
      </figure>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425724/h-toyristikh-sxolh-anko-diorganwnei-hmerida-me-thema-rodos-destination-marketing"/>
        <a href="https://www.rodiaki.gr/article/424439/diakrithhkan-se-diethnh-diagwnismo-oi-spoydastes-ths-sxolhs-anko"/>
        <a href="https://www.rodiaki.gr/article/421703/protypo-sxolhs-toyristikhs-ekpaideyshs-h-anko-academy-me-panw-apo-7-000-apofoitoys-kai-100-aporrofhsh-toys-sthn-agora-ergasias"/>
      </related>
    </article>
  </body>
</html>