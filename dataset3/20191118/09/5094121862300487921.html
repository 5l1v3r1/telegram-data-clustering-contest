<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/babis-demonstrace-benesova-agrofert-tisk-nemecko-stret-zajmu-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T09:44:00+00:00"/>
    <meta property="og:title" content="Záchrana dědictví roku 89. Prahu čeká horký protestní podzim, soudí německý tisk"/>
    <meta property="og:description" content="Prahu čeká horký protestní podzim, je přesvědčen německý list Augsburger Allgemeine. Statisíce účastníků sobotního protestu na pražské Letné, kterým jde také o záchranu dědictví přelomového roku 1989, podle něj českému premiérovi Andreji Babišovi daly ultimátum."/>
  </head>
  <body>
    <article>
      <h1>Záchrana dědictví roku 89. Prahu čeká horký protestní podzim, soudí německý tisk</h1>
      <address><time datetime="2019-11-18T09:44:00+00:00">18 Nov 2019, 09:44</time> by <a rel="author">ČTK</a></address>
      <p>"V zásadě jsou to samozřejmosti, co Mikuláš Minář požaduje," píše bavorský deník o požadavcích zakladatele spolku Milion chvilek pro demokracii a cituje jeho slova o tom, že politici nemají lhát a krást, ale mají respektovat pravidla demokracie. Pro Mináře i další účastníky demonstrace jsou to podle Augsburger Allgemeine existenciální otázky.</p>
      <figure>
        <img src="https://g.denik.cz/63/09/demonstrace-proti-babisovi-letna-2-new4-02_denik-150-3x2.jpg"/>
      </figure>
      <aside>
        <a href="https://www.denik.cz/z_domova/lidri-teto-zeme-by-meli-prestat-lhat-a-krast-rika-ucastnice-demonstrace-20191117.html">Co by demonstranti vzkázali Babišovi? Deník vyzpovídal lidi na Letné Přečíst článek ›</a>
      </aside>
      <p>"Populistický premiér, tak zní jejich výtka, je zkorumpovaný, nerespektuje pravidla demokracie a tím ohrožuje dědictví sametové revoluce z roku 1989," vysvětluje čtenářům list, který také připomíná dění 17. listopadu před 30 lety.</p>
      <p>Sám český premiér se ve svém projevu k výročí tehdejších události podle deníku snažil o to, aby vystupoval umírněně. "Přitom se však multimiliardář Babiš nezmínil, že se v té (porevoluční) době se svým zemědělsko-chemickým holdingem stal jedním z nejbohatších mužů střední Evropy, což doprovázely různé skandály," konstatuje deník.</p>
      <h3>Agrofert a Benešová</h3>
      <p>V uplynulých letech se Babiš dostával opakovaně do hledáčku českých i evropských úřadů, připomíná Augsburger Allgemeine, který zmiňuje i kauzu Čapího hnízda, v níž bylo ale v Česku trestní stíhání pětašedesátiletého politika zastaveno. "Opozice pro to má jednoduché vysvětlení. Ministryně spravedlnosti (Marie) Benešová měla za kulisami tahat za nitky ve prospěch Babiše," píše list.</p>
      <figure>
        <img src="https://g.denik.cz/1/63/fiala-premier-by-mel-premyslet-proc-vyvolava-odpor_denik-150-3x2.jpg"/>
      </figure>
      <aside>
        <a href="https://www.denik.cz/z_domova/nenormalni-situace-babis-by-mel-premyslet-proc-vyvolava-odpor-mini-fiala-20191117.html">Nenormální situace. Babiš by měl přemýšlet, proč vyvolává odpor, míní Fiala Přečíst článek ›</a>
      </aside>
      <p>Právě její rezignaci nyní demonstranti požadují. Babiš si podle nich musí vybrat mezi kariérou v politice a vlastnictvím médií a holdingu Agrofert. Ten sice šéf české vlády začátkem roku 2017 převedl kvůli zákonu o střetu zájmů do svěřenských fondů, podle kritiků ho ale stále ovládá.</p>
      <p>Pokud požadavkům demonstrantů nevyhoví, budou podle Augsburger Allgemeine protesty pokračovat. V Praze tak Minář a jeho kolegové startují horký podzim, míní list.</p>
      <h3>K výročí dostal ultimátum</h3>
      <p>Český premiér Andrej Babiš dostal k výročí sametové revoluce ultimátum, píše dnes slovenský tisk k požadavkům organizátorů sobotního shromáždění na pražské Letné, kde proti předsedovi vlády demonstrovalo podle některých zdrojů až 300.000 lidí. Demonstraci zaznamenala většina slovenských celostátních deníků, které také otiskly fotografie z protestu.</p>
      <figure>
        <img src="https://g.denik.cz/63/66/letna-2-demonstrace-proti-babisovix_denik-150-3x2.jpg"/>
      </figure>
      <aside>
        <a href="https://www.denik.cz/z_domova/demonstrace-proti-andreji-babisovi-prijeli-i-sedlaci-s-traktory-20191116.html">Pražská kavárna? Nesmysl, vzkazují sedláci. Na Letnou přijeli i s traktory Přečíst článek ›</a>
      </aside>
      <p>"Jakoby se vrátil čas. Znovu statisíce lidí na pražské Letné, opět bouřlivé volání po změně. Naši západní sousedé se o víkendu obuli do premiéra Andreje Babiše," uvedl list Plus jeden deň. Dodal, že Babiše vypískali lidé i v neděli na Národní třídě, která je symbolem událostí listopadu 1989.</p>
      <p>Podle listu Pravda na Letnou vyrazily masy srovnatelné s těmi, které si před 30 lety vynutily pád komunistického režimu. "Pokud by to byla jen pražská kavárna, tak by musela být obrovská. Statisíce Čechů neposlechly výzvy z Pražského hradu, aby stejně jako jejich hlava státu věnovaly 30. výročí sametové revoluce (…) jen tichou vzpomínku," napsal deník.</p>
      <p>List připomenul požadavky organizátorů protestu, aby Babiš odstoupil do konce roku, pokud úplně nepřeruší vazby se svými firmami a médii a neodvolá ministryni spravedlnosti Marii Benešovou.</p>
      <figure>
        <img src="https://g.denik.cz/63/88/demonstrace-proti-babisovi-letna-2-new4-12_denik-150-3x2.jpg"/>
      </figure>
      <aside>
        <a href="https://www.denik.cz/z_domova/letna-zive-zacina-dalsi-protest-proti-babisovi-a-za-nezavislost-justice-20191116.html">Zbavte se Agrofertu, nebo odstupte. Proti Babišovi demonstrovaly statisíce lidí Přečíst článek ›</a>
      </aside>
      <p>"Češi se vrátili na Letnou. V Praze statisícový dav protestoval proti premiérovi Babišovi," uvedl list Sme, který tématu věnoval celou jednu stránku dnešního vydání. "Babiš dostal ultimátum: Agrofert nebo úřad vlády," napsal list Denník N k požadavkům organizátorům sobotního protestu.</p>
      <p>Babiš začátkem roku 2017 převedl akcie svých firem kvůli zákonu o střetu zájmů do svěřenských fondů. Podle kritiků ale holding Agrofert stále ovládá.</p>
    </article>
  </body>
</html>