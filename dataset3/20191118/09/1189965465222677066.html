<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/259646/telos-to-potami-anastoli-leitoyrgias-kai-diakopi-xrimatodotisis-500-000-eyro"/>
    <meta property="og:site_name" content="LiFO"/>
    <meta property="article:published_time" content="2019-11-18T09:56:00+00:00"/>
    <meta property="og:title" content="Τέλος το Ποτάμι: Αναστολή λειτουργίας και διακοπή χρηματοδότησης 500.000 ευρώ"/>
    <meta property="og:description" content="Το Ποτάμι θα ζητήσει να σταματήσει η χρηματοδότησή του"/>
  </head>
  <body>
    <article>
      <h1>Τέλος το Ποτάμι: Αναστολή λειτουργίας και διακοπή χρηματοδότησης 500.000 ευρώ</h1>
      <h2>Το Ποτάμι θα ζητήσει να σταματήσει η χρηματοδότησή του</h2>
      <address><time datetime="2019-11-18T09:56:00+00:00">18 Nov 2019, 09:56</time> by <a rel="author">NEWSROOM</a></address>
      <p>
        <b>Με πρόταση για αναστολή λειτουργίας και διακοπή χρηματοδότησης για το<a href="https://www.lifo.gr/tags/%CE%A4%CE%BF+%CE%A0%CE%BF%CF%84%CE%AC%CE%BC%CE%B9"> Ποτάμι </a>προσέρχεται το Πολιτικό Συμβούλιο στην Μεγάλη Συνάντηση των Αντιπροσώπων που θα συνεδριάσει στις 24 Νοεμβρίου.</b>
      </p>
      <p>Σύμφωνα με την εισήγηση, το Ποτάμι θα ζητήσει την διακοπή της χρηματοδότησης του κόμματος (100.000 ευρώ ετησίως), η οποία σε αντίθετη περίπτωση θα εξακολουθεί να υφίσταται μέχρι τις ερχόμενες ευρωεκλογές.</p>
      <p>Καθώς το Ποτάμι έλαβε στις ευρωεκλογές 2019 ποσοστό 1,52%, προβλέπεται να χρηματοδοτείται μέχρι τις επόμενες ευρωεκλογές με ένα ποσό της τάξης των 100.000 ευρώ ετησίως (500.000 ευρώ συνολικά) όπως άλλωστε έχει συμβεί στο παρελθόν με όλα τα κόμματα που έχουν πάρει στις εκλογές πάνω από 1,5%.</p>
      <p>Στο σκεπτικό της πρότασης για αναστολή του κόμματος επισημαίνεται ο αποδεκατισμός των τοπικών ομάδων του Ποταμιού και η ανησυχία για τον κίνδυνο να μετατραπεί σε «κόμμα σφραγίδα».</p>
      <p>Στο πλαίσιο αυτό το Πολιτικό Συμβούλιο υπενθυμίζει την απόφαση Θεοδωράκη να προσφέρει 500.000 ευρώ στο Εθνικό Καποδιστριακό Πανεπιστήμιο για την αντιμετώπιση της συνεχιζόμενης διαρροής εγκεφάλων στο εξωτερικό.</p>
      <p>Σημειώνεται ότι δύο μέλη του Πολιτικού Συμβουλίου διαφώνησαν με την πρόταση αναστολής λειτουργίας του κόμματος, θεωρώντας ότι παρά την πολιτική συγκυρία, γρήγορα το πολιτικό σύστημα, που σήμερα φαίνεται να κυριαρχεί, θα εξαντλήσει τα όριά του. Σύμφωνα με τις διατυπώσεις τους οι αναγκαίες για τη χώρα μεταρρυθμίσεις δεν προχωρούν, η πολυαναμενόμενη ανάπτυξη δεν έρχεται, τα ακροδεξιά συνθήματα αυξάνονται και όλα αυτά επιβάλουν τη συνέχιση της ύπαρξης του Ποταμιού.</p>
      <p>Το <a href="https://www.lifo.gr/files/1568977/apofasi-politiko-simvoulio-potami_-1-.pdf">κείμενο της εισήγησης του πολιτικού συμβουλίου του Ποταμιού</a></p>
    </article>
  </body>
</html>