<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/e8R9yM/norske-elever-faar-en-mer-praktisk-skole"/>
    <meta property="og:site_name" content="Bergens Tidende"/>
    <meta property="article:published_time" content="2019-11-18T09:17:41+00:00"/>
    <meta property="og:title" content="Slik blir de nye læreplanene i skolen"/>
    <meta property="og:description" content="Fagene blir mer praktiske og utforskende, og det blir mer læring gjennom lek for de yngste barna i de nye læreplanene for grunnskolen og videregående skole."/>
  </head>
  <body>
    <article>
      <h1>Slik blir de nye læreplanene i skolen</h1>
      <h2>Fagene blir mer praktiske og utforskende, og det blir mer læring gjennom lek for de yngste barna i de nye læreplanene for grunnskolen og videregående skole.</h2>
      <address><time datetime="2019-11-18T09:17:41+00:00">18 Nov 2019, 09:17</time> by <a rel="author">NTB</a></address>
      <p>Mandag la kunnskapsminister Jan Tore Sanner (H) frem de nye læreplanene som skal tas i bruk fra og med skoleåret 2020.</p>
      <p>I de nye læreplanene videreføres dagens fag og timetall, men det innføres tre tverrfaglige temaer: Demokrati og medborgerskap, bærekraftig utvikling og folkehelse og livsmestring. Temaene skal inngå i fagene der det er naturlig.</p>
      <p>For eksempel er bærekraftig utvikling lagt inn i norskfaget, og demokrati og medborgerskap er lagt inn i matematikk.</p>
      <p>Samtidig fjernes karakter i sidemål, <a href="https://www.nrk.no/norge/i-dag-kommer-de-nye-laereplanene_-_-storste-endring-av-skolen-pa-13-ar-1.14786009">skriver NRK</a>.</p>
      <h3>Programmering og algoritmisk tenkning</h3>
      <p>– Mange har ønsket at de tverrfaglige temaene skal få en større plass i skolen. Det har jeg lyttet til, og temaene er tatt inn i flere fag etter høringen, sier Sanner i en pressemelding.</p>
      <p>Det blir også i større grad lagt vekt på læring gjennom lek i læreplanene for de yngste barna, flere fag blir mer praktiske og utforskende, og kritisk tenkning og digitale ferdigheter blir en mer sentral del av hva norske barn skal lære på skolen.</p>
      <p>Blant annet skal elevene lære både programmering og algoritmisk tenkning.</p>
      <figure>
        <img src="https://images.sacdn.no/v2/images/a6033b2d-e243-4435-99ad-e6eafb62f540?fit=crop&amp;h=1264&amp;w=1900&amp;s=677ac857cfd44ad7822c96a6607c80f5b8c9dcaf"/>
        <figcaption>BESØKTE SKOLE: Kunnskaps- og integreringsminister Jan Tore Sanner (H) tas imot av rektor Lene Rønning-Arnesen og elevrådsleder Lucy Smith Ulseth før han la frem de nye læreplanene i skolen på Smestad skole mandag.<cite>Håkon Mosvold Larsen, NTB scanpix</cite></figcaption>
      </figure>
      <h3>Verdiløft</h3>
      <p>Innføringen av de nye læreplanene skal også gi skolen det kunnskapsministeren kaller et verdiløft, som er en ny overordnet del av læreplanen som utdyper skolens verdigrunnlag.</p>
      <p>– Skolen har et dobbelt samfunnsoppdrag. Den skal både danne og utdanne. Verdigrunnlaget i opplæringen, som blant annet handler om respekt for mennesker og natur, og det å verdsette mangfold og likeverd, kommer nå tydeligere frem i de enkelte fagene, sier Sanner.</p>
      <p>Den nye store skolereformen med navnet Fagfornyelsen skal innføres høsten 2020. I arbeidet med de nye læreplanene har Utdanningsdirektoratet og Kunnskapsdepartementet mottatt over 20.000 innspill og 7.000 høringssvar.</p>
      <p>Endringene i læreplanverket kommer etter enighet om at dagens læreplaner er for omfattende, og at det er for dårlig sammenheng i og mellom fagene.</p>
      <related>
        <h4>Les også</h4>
        <a href="https://www.bt.no/innenriks/i/wP5boM/etter-7000-innspill-er-anbefalingen-klar-mer-tid-i-naturen-er-en-av-e"/>
        <a href="https://www.bt.no/innenriks/i/qLEbkO/sangen-i-skolen-bestaar"/>
        <a href="https://www.bt.no/innenriks/i/G19A7J/holocaust-og-andre-verdenskrig-ikke-med-i-skissene-til-ny-laereplan"/>
        <a href="https://www.bt.no/btmeninger/leder/i/oRQ2qV/skolen-har-ikke-plass-til-alt"/>
      </related>
      <related>
        <h4>Mest lest akkurat nå</h4>
        <a href="https://www.bt.no/innenriks/i/JoXkoP/arbeids-og-sosialdepartementet-nektet-stortingsrepresentant-magne-rom"/>
        <a href="https://www.bt.no/sport/i/opx480/hastesak-barn-er-ikke-lenger-trygge-paa-trening"/>
        <a href="https://www.bt.no/sprek/i/lAaBre/rebecca-39-naadde-maalet-om-aa-loepe-halvmaraton-paa-115-slik-trener-hu"/>
        <a href="https://www.bt.no/sport/i/wPkweP/brann-kapteinens-utspill-faar-stoette-i-ballspark-podkasten"/>
        <a href="https://www.bt.no/btmagasinet/i/wPkoR5/paa-jakt-etter-lesestoff-her-er-ukens-anbefalinger"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
      </related>
    </article>
  </body>
</html>