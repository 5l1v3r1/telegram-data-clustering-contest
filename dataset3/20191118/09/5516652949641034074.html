<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425974/to-ypaithrio-moyseio-toy-moloy-twn-mylwn-sto-toyristiko-limani"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T09:15:01+00:00"/>
    <meta property="og:title" content="Το υπαίθριο μουσείο του Μόλου των Μύλων στο τουριστικό λιμάνι"/>
    <meta property="og:description" content="Ημερίδα με τον τίτλο «Το διαχρονικό υπαίθριο μουσείο του Μόλου των Μύλων στο τουριστικό λιμάνι της πόλης της Ρόδου» θα πραγματοποιηθεί το επόμενο Σάββατο 23 Νοεμβρίου στο νησί μας."/>
  </head>
  <body>
    <article>
      <h1>Το υπαίθριο μουσείο του Μόλου των Μύλων στο τουριστικό λιμάνι</h1>
      <address>
        <time datetime="2019-11-18T09:15:01+00:00">18 Nov 2019, 09:15</time>
      </address>
      <p>
        <b>Ημερίδα με τον τίτλο «Το διαχρονικό υπαίθριο μουσείο του Μόλου των Μύλων στο τουριστικό λιμάνι της πόλης της Ρόδου» θα πραγματοποιηθεί το επόμενο Σάββατο 23 Νοεμβρίου στο νησί μας.</b>
      </p>
      <p>Η Ημερίδα διοργανώνεται από το «Υπουργείο Πολιτισμού και Αθλητισμού - Εφορεία Αρχαιοτήτων Δωδεκανήσου και Υπηρεσία Νεωτέρων Μνημείων και Τεχνικών Έργων και αφορά την παρουσίαση του προγράμματος που ολοκληρώθηκε στο πλαίσιο της πανελλαδικής εκπαιδευτικής δράσης του Ευρωπαϊκού Έτους Πολιτιστικής Κληρονομιάς 2018 και συγκεκριμένα των ψηφιακών εφαρμογών εκπαιδευτικής περιήγησης στο μεσαιωνικό λιμάνι της πόλης της Ρόδου.</p>
      <p>Συγκεκριμένα, θα πραγματοποιηθεί το διάστημα από 10:00 – 14:00 και περιλαμβάνει ελεύθερη επίσκεψη του κοινού στο Φρούριο του Αγίου Νικολάου, τον Μόλο του Naillac και τον Μόλο των Μύλων και παροχή ενημερωτικού υλικού πρόσβασης στις ψηφιακές εφαρμογές. Στις 8.00 το βράδυ θα πραγματοποιηθεί η Κεντρική εκδήλωση στο Κατάλυμα της Ισπανίας στην οδό Ιπποτών<br/>Στο λιμάνι της Πόλης της Ρόδου, κομβικό σημείο των πανάρχαιων θαλάσσιων δρόμων της Ανατολικής Μεσογείου, μπορεί κανείς να διακρίνει εντυπωσιακά υπολείμματα της διαχρονικής εξέλιξης των μνημειακών κατασκευών ιδιαίτερα στους τρεις Μώλους των Μύλων, του Naillac και του Αγίου Νικολάου.</p>
      <figure>
        <img src="https://www.rodiaki.gr/medias/2019/11/16/e9eedb5001efade0157ecb60409ca859.jpg"/>
      </figure>
      <p>Στην ημερίδα θα παρουσιαστούν:<br/>• Εφαρμογή εικονικής περιήγησης για smartphones με επαυξημένη πραγματικότητα για την παρουσίαση γραφικών αναπαραστάσεων της περιοχής των κεντρικών λιμανιών και των τριών μόλων της πόλης της Ρόδου. Η εφαρμογή αυτή έχει λάβει υπόψη την πανοραμική θέαση των μνημειακών χώρων από τους επιβάτες κρουαζιέρας και αναμένεται να είναι πολύτιμη για όλους τους επαγγελματίες της πολιτιστικής κληρονομιάς και τα ΑΜΕΑ που δεν είναι δυνατόν να έχουν πρόσβαση σε όλους τους χώρους του μνημειακού συνόλου.</p>
      <p>Η πρόσβαση στην εφαρμογή Rhodes Harbour Virtual Tour γίνεται μέσω smartphone (Android και iOS).</p>
      <p>• Ψηφιακό εκπαιδευτικό παιχνίδι για παιδιά και ενήλικες που προβάλλει διάφορες πτυχές της ιστορίας του μεσαιωνικού λιμανιού και καθοδηγεί τον προβληματισμό για τη διαχείρισή του με τρόπο διαδραστικό και ελκυστικό για τους μη ειδικούς.</p>
      <p>Πρόσβαση στο παιχνίδι στο http://puzzlegame.rhodiancoders.gr<br/>Κύριοι στόχοι της ημερίδας είναι:</p>
      <p>• Η ευρύτερη δημοσιοποίηση των μέχρι σήμερα επιτευγμάτων των Υπηρεσιών του Υπουργείου Πολιτισμού στους τομείς της αρχαιολογικής έρευνας, της προστασίας και της ανάδειξης των μνημείων όλων των ιστορικών περιόδων στους τρεις μώλους των μεσαιωνικών λιμανιών και ιδιαίτερα στον εκτεταμένο μνημειακό και αρχαιολογικό χώρο του μόλου των Μύλων.</p>
      <p>• Η ενίσχυση της προοπτικής μελλοντικής συνέχισης των έργων, με όραμα τη δημιουργία ενός διαχρονικού υπαίθριου μουσείου.</p>
      <p>• Η αξιοποίηση των νέων τεχνολογιών για τη διαχρονική, διεπιστημονική και διατοπική προσέγγιση του εξαιρετικού αυτού δείγματος παγκόσμιας πολιτιστικής κληρονομιάς, που αντιπροσωπεύουν η πόλη και οι οχυρώσεις της Ρόδου.</p>
      <p>Για την αξιοποίηση των αποτελεσμάτων της εκπαιδευτικής δράσης ψηφιακής περιήγησης είναι ιδιαίτερα σημαντική και επιθυμητή η ενεργή συμμετοχή τόσο παιδιών και νέων, όσο και επαγγελματιών πολιτιστικής κληρονομιάς, ιδιαίτερα των ξεναγών και των απασχολούμενων με τον τουρισμό κρουαζιέρας που είναι άρρηκτα συνδεδεμένος με το υπό αναβάθμιση μνημειακό σύνολο του μόλου των Μύλων.</p>
    </article>
  </body>
</html>