<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/lucenko-rozpoviv-pro-svoji-zustrichi-z-dzhuliani-novini-ukrajini-50054117.html"/>
    <meta property="og:site_name" content="НВ"/>
    <meta property="article:published_time" content="2019-11-18T09:44:00+00:00"/>
    <meta property="og:title" content="Ніяких глобальних змов не було: Луценко розповів про свої зустрічі з Джуліані"/>
    <meta property="og:description" content="Колишній генпрокурор Юрій Луценко був у курсі того, що адвокат президента США Рудольф Джуліані під час зустрічі з ним буде говорити про Джо Байдена, проте хотів підняти й інші теми."/>
  </head>
  <body>
    <article>
      <h1>Ніяких глобальних змов не було: Луценко розповів про свої зустрічі з Джуліані</h1>
      <h2>Колишній генпрокурор Юрій Луценко був у курсі того, що адвокат президента США Рудольф Джуліані під час зустрічі з ним буде говорити про Джо Байдена, проте хотів підняти й інші теми.</h2>
      <address>
        <time datetime="2019-11-18T09:44:00+00:00">18 Nov 2019, 09:44</time>
      </address>
      <p>Про це він розповів в інтерв'ю <a href="https://www.pravda.com.ua/articles/2019/11/18/7232239/">Українській правді</a>.</p>
      <p>За словами Луценка, пропозицію Джуліані зустрітися йому передали через прокурора Криму.</p>
      <p>Читайте також:<br/><a href="https://nv.ua/ukr/world/geopolitics/zustrichi-lucenka-z-dzhuliani-podrobici-zustrichey-novini-ukrajini-50046872.html">&amp;nbspДізнавався, в які стукати двері. Юрій Луценко розкрив деталі своїх зустрічей з адвокатом Трампа Рудольфом Джуліані</a></p>
      <p>«Взяв відпустку і полетів разом з молодшим сином, бо він ніколи не був у Нью-Йорку. Ми пробули там, якщо не помиляюся, чотири дні, з них три дні кілька годин ми зустрічалися з паном Джуліані в його офісі», — розповів він.</p>
      <p>При цьому екс-глава ГПУ запевнив, що «ніяких глобальних змов там не було».</p>
      <p>«Розмова була досить зрозумілою. Я сказав моє бачення: ось мої документи, ось моє звернення, але я жодного разу не отримував ніякої відповіді (з приводу 7 млрд, виведених з України Віктором Януковичем і його соратниками — ред.). Він сказав, що у США скоро виберуть нового генерального прокурора і після цього треба буде зустрітися з ним», — заявив Луценко.</p>
      <p>Що ж стосується колишнього віце-президента США та головного конкурента Дональда Трампа на майбутніх виборах Джо Байдена, то, як заявив екс-генпрокурор, Джуліані, зокрема, цікавився, чи можуть в Україні порушити кримінальну справу у зв’язку з його ймовірним «тиском» на президента Петра Порошенка.</p>
      <p>Читайте також:<br/><a href="https://nv.ua/ukr/ukraine/politics/bayden-ne-zgaduvav-burisma-u-rozmovah-z-poroshenkom-yelisyeyev-novini-ukrajini-50053926.html">&amp;nbspБайден не згадував Burisma у розмовах з Порошенком — Єлісєєв</a></p>
      <p>«Він каже: „Ну, а проти цього ви готові порушити справу?“ А я кажу: „Ні, не готовий“. Тому що, якщо тут має місце перевищення своїх повноважень американським топ-чиновником, то це не підслідність України», — зазначив Луценко.</p>
      <p>Нагадаємо, 26 вересня комітет з розвідки Палати представників США <a href="https://nv.ua/ukr/world/geopolitics/skarga-rozvidnika-na-rozmovu-trampa-iz-zelenskim-50044931.html">опублікував скаргу</a> працівника американської спецслужби на телефонну розмову Дональда Трампа з Володимиром Зеленським.</p>
      <p>Її <a href="https://nv.ua/ukr/world/countries/impichment-trampa-rozsekrechena-skarga-rozvidki-50044821.html">було розсекречена після публікації Білим домом стенограми цієї бесіди.</a></p>
      <p>Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син його головного конкурента на президентських виборах Джо Байдена Хантер.</p>
      <p>Після скандалу навколо телефонної розмови спікер Палати представників <a href="https://nv.ua/ukr/world/geopolitics/u-ssha-ogolosili-pro-zapusk-proceduri-impichmentu-trampa-novini-svitu-50044590.html">Ненсі Пелосі оголосила про запуск спеціального розслідування для імпічменту</a> Трампа за тиск на президента України.</p>
    </article>
  </body>
</html>