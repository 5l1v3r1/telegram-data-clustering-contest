<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/bab4341c958cfb4e/pensionarii-vor-primi-un-ajutor-unic-de-700-de-lei-in-ajunul-sarbatorilor-de-iarna.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T09:27:34+00:00"/>
    <meta property="og:title" content="Pensionarii vor primi un ajutor unic de 700 de lei în ajunul sărbătorilor de iarnă"/>
    <meta property="og:description" content="Beneficiarii de pensii și alocații sociale de stat vor primi, în ajunul sărbătorilor de iarnă, un suport unic în sumă de 700 lei, în total urmând să beneficieze 625 de mii de persoane."/>
  </head>
  <body>
    <article>
      <h1>Pensionarii vor primi un ajutor unic de 700 de lei în ajunul sărbătorilor de iarnă</h1>
      <address><time datetime="2019-11-18T09:27:34+00:00">18 Nov 2019, 09:27</time> by <a rel="author">Jurnal.md</a></address>
      <p>
        <b>Beneficiarii de pensii și alocații sociale de stat vor primi, în ajunul sărbătorilor de iarnă, un suport unic în sumă de 700 lei, în total urmând să beneficieze 625 de mii de persoane.</b>
      </p>
      <p>Anunțul a fost făcut după o întrunire la Reședința de Stat dintre președintele Igor Dodon, președintele Parlamentului, Zinaida Greceanâi, și prim-ministrul Ion Chicu.</p>
      <p>Printre alte măsuri de protecție socială „care vor fi implementate în mod de urgență” se numără indexarea de două ori pe an a pensiilor, începând cu 1 octombrie 2020.</p>
      <p>Totodată, va fi majorat cuantumul ajutorului pentru perioada rece a anului de la 350 la 500 lei și extinderea numărului de familii beneficiare de acest ajutor de la 170 de mii - la 300 de mii.</p>
      <p>Alte măsuri sociale sunt garantarea pensiei pentru o perioadă de 5 ani, în cazul decesului unuia dintre soți, precum și majorarea alocației lunare de stat pentru veteranii de război (de la 100 de lei la 300 de lei), pentru participanții la acțiunile de luptă pentru apărarea integrității teritoriale și independenței Republicii Moldova și participanții la acțiunile de luptă din Afganistan.</p>
      <p>De asemenea va fi majorată indemnizația pentru tinerii specialiști din domeniul medical și farmaceutic. În cazul medicilor și farmaciștilor aceasta va crește de la 45 000 lei la 120 000 lei, iar pentru personalul medical și farmaceutic cu studii medii – de la 36 000 lei la 96 000 lei.</p>
      <p>Urmează să fie majorate salariile în sectorul bugetar în medie cu 10%. Totodată, pentru unele categorii cum ar fi profesori și educatori, majorarea va fi de 17,6%, pentru bibliotecari și angajați în domeniul culturii - cu 30%, pentru asistenții sociali – cu 16%.</p>
    </article>
  </body>
</html>