<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904191/barcelona-bevestigt-interesse-in-koeman-de-lijst-is-zeer-kort-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-18T09:24:00+00:00"/>
    <meta property="og:title" content="FC Barcelona komt met Koeman-bevestiging: 'De lijst met trainers is zeer kort'"/>
    <meta property="og:description" content="Ronald Koeman is een optie voor FC Barcelona. Dat bevestigt Eric Abidal, technisch directeur van de Catalaanse grootmacht, in een interview met El Mundo Deportivo. De huidige trainer Ernesto Valverde kan hoe dan ook rekenen op steun van de clubleiding."/>
  </head>
  <body>
    <article>
      <h1>FC Barcelona komt met Koeman-bevestiging: 'De lijst met trainers is zeer kort'</h1>
      <address>
        <time datetime="2019-11-18T09:24:00+00:00">18 Nov 2019, 09:24</time>
      </address>
      <p>
        <b>Ronald Koeman is een optie voor FC Barcelona. Dat bevestigt Eric Abidal, technisch directeur van de Catalaanse grootmacht, in een interview met El Mundo Deportivo. De huidige trainer Ernesto Valverde kan hoe dan ook rekenen op steun van de clubleiding.</b>
      </p>
      <p>Het is geen geheim dat Koeman ooit aan de slag wil als trainer in Camp Nou. In het contract van de Oranje-bondscoach staat een clausule, die een droomtransfer naar Barcelona mogelijk maakt na het EK. Omdat het Barça-contract van de bekritiseerde Valverde afloopt, is de optelsom snel gemaakt.</p>
      <p>"Koeman voldoet aan de criteria voor een coach van Barcelona", erkent Abidal in gesprek met <a href="https://www.mundodeportivo.com/futbol/fc-barcelona/20191117/471668240303/abidal-valverde-koeman-barca.html">El Mundo Deportivo</a>. "De lijst van potentiële trainers voor Barcelona is zeer kort. Wat Koeman betreft, dat is informatie die algemeen bekend is. Maar het is niet aan hem, het is een beslissing van de club."</p>
      <p>Valverde geniet echter het vertrouwen van Abidal. Uiterlijk in maart wordt bekend of de huidige trainer van Barça aanblijft. "Valverde is diegene die zegt of dit zijn laatste seizoen zal zijn. We moeten altijd voorbereid zijn."</p>
    </article>
  </body>
</html>