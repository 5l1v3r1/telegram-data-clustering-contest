<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/1874889-1874889/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T09:49:00+00:00"/>
    <meta property="og:title" content="Hiányos tájékoztatás miatt is büntettet tízmilliókra az MNB"/>
    <meta property="og:description" content="Az MNB 20 millió forint felügyeleti és 15 millió forint fogyasztóvédelmi bírságot szabott ki."/>
  </head>
  <body>
    <article>
      <h1>Hiányos tájékoztatás miatt is büntettet tízmilliókra az MNB</h1>
      <address><time datetime="2019-11-18T09:49:00+00:00">18 Nov 2019, 09:49</time> by <a rel="author">VG</a></address>
      <p>A Magyar Nemzeti Bank (MNB) összesen 35 millió forint felügyeleti és fogyasztóvédelmi bírságot szabott ki az OVB biztosításközvetítői tevékenységének vizsgálata nyomán, egyebek közt a többes ügynök által az egyes ügyfélszerződések megkötését megelőző hiányos tájékoztatás, a közvetítői alvállalkozók oktatási nyilvántartásának pontatlanságai miatt – olvasható az MNB közleményében.</p>
      <p>A Magyar Nemzeti Bank hivatalból indított célvizsgálatot folytatott a budapesti OVB Vermögersberatung Általános Biztosítási és Pénzügyi Szolgáltató Kft.-nél (OVB) a biztosításközvetítői tevékenységét érintően.</p>
      <p>Az MNB megállapította, hogy a többes ügynök egyes esetekben nem teljeskörűen tájékoztatta ügyfeleit arról, hogy mekkora veszteséget jelent számukra a befektetési egységekhez kötött (unit-linked) életbiztosításaik idő előtti – a tartam végét, lejáratát jóval megelőző időpontban történő – visszavásárlása (vagy a további díjfizetés megszüntetése), s ezzel együtt egy új életbiztosítási szerződés megkötésének kezdeti költsége.</p>
      <figure>
        <img src="https://www.vg.hu/wp-content/uploads/2018/07/mnbREV-e1568912013550.jpg"/>
        <figcaption>Fotó: Reviczky Zsolt</figcaption>
      </figure>
      <p>Hiányosnak bizonyult a többes ügynöknek a közvetítői alvállalkozók oktatásáról és továbbképzéséről vezetett nyilvántartása, amely nem volt szinkronizálva a szerződésekről és az azokat közvetítő személyekről vezetett nyilvántartással. Több biztosítási szerződés esetében így kérdéses, hogy az azokat forgalmazó közvetítői alvállalkozók (naprakész, pontos ismeretek birtokában) jogosultak voltak-e az adott termékek értékesítésére. Eltérést tapasztalt az MNB az OVB adatszolgáltatása, illetve a számviteli nyilvántartásokban szereplő adatok közt is. Nem volt megfelelő a többes ügynök összeférhetetlenségi szabályzata, valamint az ösztönzők vonatkozásában végzett átfogó elemzése sem.</p>
      <p>Igényfelmérési kötelezettségét az OVB több alkalommal nem a jogszabályi rendelkezésekkel összhangban teljesítette. Ügyfeleit emellett nem az előírásoknak megfelelően tájékoztatta többes ügynöki jogállásáról, illetve több esetben nem igazolta, hogy arról információt adott volna át ügyfelének. Hiányos volt a biztosításközvetítő panaszkezelési szabályzata, és panaszkezelési nyilvántartását sem maradéktalanul az irányadó szabályok szerint vezette. Egyes ügyfelek nem kaptak teljes körű választ megkereséseikre, s az OVB több esetben sem igazolta, hogy postázta volna-e a panaszaikra küldött válaszlevelet, jegyzőkönyvet.</p>
      <p>Mindezek miatt az MNB 20 millió forint felügyeleti és 15 millió forint fogyasztóvédelmi bírságot szabott ki a többes ügynökre, s határidő kitűzésével kötelezte a feltárt jogsértések kijavítására.</p>
    </article>
  </body>
</html>