<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23497392-sedinta-ministerul-mediului-astazi-dupa-cazul-ursului-lasat-agonizeze-18-ore-sosea-din-harghita.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T09:24:00+00:00"/>
    <meta property="og:title" content="Ședință la Ministerul Mediului astăzi, după cazul ursului lăsat să agonizeze 18 ore pe o șosea din Harghita"/>
    <meta property="og:description" content="Ministrul Mediului, Costel Alexe, a convocat, luni, o ședință la Ministerul Mediului, după cazul din Harghita, unde un urs rănit într-un accident a fost lăsat să agonizeze 18 ore pe șosea. Este"/>
  </head>
  <body>
    <article>
      <h1>Ședință la Ministerul Mediului astăzi, după cazul ursului lăsat să agonizeze 18 ore pe o șosea din Harghita</h1>
      <address><time datetime="2019-11-18T09:24:00+00:00">18 Nov 2019, 09:24</time> by <a rel="author">Redactia</a></address>
      <p><b>Ministrul Mediului, Costel Alexe, a convocat, luni, o ședință la Ministerul Mediului, după cazul din Harghita, unde un urs rănit într-un accident a fost lăsat să agonizeze 18 ore pe șosea. Este luată în calcul modificarea legislației astfel încât să fie simplificate procedurile în astfel de situații.<br/></b><br/>La ședința convocată pentru ora 11.00 la sediul Ministerului Mediului au fost chemați să participe toate autoritățile implicate, inclusiv reprezentanți ai fondurilor de vânătoare.<br/><br/>"Am convocat pe toți cei implicați în această problematică a urșilor, pentru a vedea cum modificăm și hotărârea de guvern 94/2014 privind acest comitet al situațiilor de urgență. Este inadmisibil, cu prefect, cu reprezentanți ai Jandarmeriei, ai celor din ministerul Mediului, DSV, să ajungem să se uite unul la altul, pasând responsabilitatea de la unul la celălalt, pentru ca în ceasul al 12-lea să ajungă documentația la Ministerul Mediului și ministrul să ia decizia de avizare a acelei proceduri de recoltare", a spus Alexe.<br/><br/>Ministrul Mediului, Costel Alexe, a declarat, duminică, într-o conferință de presă, că autoritățile aveau toate pârghiile necesare pentru a interveni în cazul ursului. Întrebat despre declarațiile Cristinei Lapis, potrivit cărora oamenilor care ar fi trebuit să intervină le-ar fi fost teamă de dosare penale, Costel Alexe a declarat că medicul din zonă era cel care era obligat să tranchilizeze ursul.<br/><br/><a href="https://www.hotnews.ro/stiri-esential-23495803-harghita-urs-fost-lovit-masina-sambata-seara-animalul-ranit-stat-toata-noaptea-marginea-drumului.htm">Un urs a fost lovit, sâmbătă seara, de un autoturism în care se aflau trei persoane, la ieşirea din localitatea Praid, județul Harghita, un minor aflat în maşină suferind un atac de panică. Animalul, grav rănit sâmbătă, în jurul orei 18.00, a agonizat pe marginea drumului până duminică la prânz, pentru că autoritățile nu reușeau să ia o decizie. Până la urmă, s-a luat decizia ca animalul să fie împușcat pentru a-i curma suferința. </a><br/><br/>Poliția a informat că a fost deschis un dosar penal în acest caz, în timp ce ministrul de Interne, Marcel Vela, a anunțat că a demarat procedura de demitere a prefectului de Harghita, pentru „modul în care autoritățile județene au gestionat situația ursului lovit”.</p>
    </article>
  </body>
</html>