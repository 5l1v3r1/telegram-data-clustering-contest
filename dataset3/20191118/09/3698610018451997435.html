<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ukrayina-ne-gotuye-alternativu-minsku-pristayko-329993_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T09:20:00+00:00"/>
    <meta property="og:title" content="Україна не готує альтернативу &quot;Мінську&quot; – Пристайко"/>
    <meta property="og:description" content="Адаптацію угод, імовірно, обговорюватимуть на нормандському саміті в Парижі."/>
  </head>
  <body>
    <article>
      <h1>Україна не готує альтернативу "Мінську" – Пристайко</h1>
      <h2>Адаптацію угод, імовірно, обговорюватимуть на нормандському саміті в Парижі.</h2>
      <address>
        <time datetime="2019-11-18T09:20:00+00:00">18 Nov 2019, 09:20</time>
      </address>
      <p><b><a href="https://dt.ua/WORLD/ukrayina-mozhe-viyti-z-minskih-domovlenostey-pristayko-329617_.html">Мінські угоди</a></b> щодо врегулювання ситуації в Донбасі потрібно адаптувати до реалій сьогодення, вважає міністр закордонних справ Вадим Пристайко. Але альтернативу їм Україна не готує, повідомив він в інтерв'ю "<a href="https://www.rbc.ua/rus/news/pristayko-alternativy-minskim-soglasheniyam-1574022558.html">РБК-Україна</a>".</p>
      <p>За словами Пристайка, на саміті "нормандської четвірки" у Парижі, імовірно, обговорюватиметься закон про "особливий статус" ОРДЛО, його базові параметри. І те, які пункти можуть увійти до закону, а на які Україна не згодна. Але це буде подібне до "переписування Мінських угод".</p>
      <p>"Те, що ви говорите - це можливий шлях, але він буде дуже схожий на переписування Мінських угод. Лідери можуть прийняти таке рішення теж. Ніхто не може заборонити лідерам визнати, що за п'ять років Мінські угоди не продемонстрували своєї живучості, не принесли мир в Україну, тому їх треба адаптувати", - зазначив міністр.</p>
      <p>І додав, що низку пунктів угод потрібно адаптувати тому, що всі хронологічні терміни вже сплили.</p>
      <p>"У 2015 році зустріч тривала шістнадцять годин, результатом якої стали другі Мінські домовленості, проте тривалий час до цього ці позиції напрацьовувалися переговорними командами на рівні міністерств закордонних справ, на рівні команд президентів, і вони були запропоновані лідерам, які їх остаточно доопрацювали", - нагадав Пристайко.</p>
      <p>Нагадаємо, 8 листопада <b><a href="https://dt.ua/POLITICS/golos-vistupila-za-vihid-ukrayini-z-minskih-ugod-328977_.html">партія "Голос" заявила про необхідність виходу України з Мінських угод</a></b> і заморожування існуючої ситуації з Донбасом для зміцнення української економіки та військового потенціалу. У "Слузі народу" пропозицію не підтримали, заявивши про те, що <b><a href="https://dt.ua/POLITICS/yakscho-ukrayina-viyde-z-minska-z-rosiyi-mozhut-znyati-sankciyi-arahamiya-329158_.html">такі дії стануть підставою для зняття з Росії санкцій</a></b>.</p>
      <p>12 лютого 2015 року учасники Тристоронньої контактної групи підписали <a href="https://dt.ua/POLITICS/opublikovaniy-original-priynyatogo-v-minsku-dokumenta-z-pidpisami-164074_.html"><b>"Комплекс заходів з виконання Мінських угод"</b></a>. Домовленості, зокрема, передбачають негайне та повне припинення вогню в окремих районах Донбасу і його суворе виконання, та відведення всіх важких озброєнь обома сторонами на рівні відстані.</p>
      <p>Але РФ протягом чотирьох років з моменту підписання "Мінська" <a href="https://dt.ua/POLITICS/rosiya-postiyno-porushuye-minski-ugodi-posolstvo-ssha-302482_.html"><b>регулярно порушує ці домовленості</b></a>.</p>
      <footer>За матеріалами: <a href="https://dt.ua/go/aHR0cDovL3d3dy5yYmMudWEv">РБК-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>