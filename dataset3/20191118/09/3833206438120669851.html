<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Prestupnik-zadignal-pari-ot-kutii-s-dareniya-za-bolno-ot-rak-momche-914601"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T09:47:00+00:00"/>
    <meta property="og:title" content="Престъпник задигнал пари от кутии с дарения за болно от рак момче"/>
    <meta property="og:description" content="За потресаващи злоупотреби сигнализира семейството на 14-годишния футболист, болен от рак – Теодор В..."/>
  </head>
  <body>
    <article>
      <h1>Престъпник задигнал пари от кутии с дарения за болно от рак момче</h1>
      <address>
        <time datetime="2019-11-18T09:47:00+00:00">18 Nov 2019, 09:47</time>
      </address>
      <p>За потресаващи злоупотреби сигнализира семейството на 14-годишния футболист, болен от рак – Теодор Велинов. През последния месец криминално проявен мъж е събирал от различни учреждения и магазини средствата от касите за дарения, предназначени за момчето.</p>
      <p>Заради коварната болест Теди вече загуби единия си крак, но битката с рака продължава, а за това са необходими средства, пише "Монитор“.</p>
      <p>"Знаем кой е този човек, той има богато криминално минало, като отделно от това се е представял за бащата на Теодор. Снощи уведомих моя адвокат и още днес е пусната жалба, защото не може някой да се гаври със състоянието на детенцето ни“, обясни майката на момчето – Светлана Велинова.</p>
      <p>По нейни думи единствено бабата на 14-годишния кюстендилец има пълномощно и само тя може да събира средствата от касите за дарения.</p>
      <p>"Масово парите за детенцето ни се крадяха по този начин от знайни и незнайни хора. Със сигурност сумата е голяма и е в хиляди левове. Потресена съм от това, което се случва. От месец юни аз и съпругът ми сме в Германия и лекуваме детето си. Повярвайте, че борбата за живота на Теди не е никак лесна“, обясни през сълзи на очи Светлана.</p>
      <p>Към момента Теди е приключил четвъртия курс от провежданите химиотерапии в Германия.</p>
      <p>"Поради ниските кръвни показатели му преливаха тромбоцитна маса и водно-солеви разтвори. Утре отново сме на контролни изследвания и когато покачи показателите, ще продължим с химиотерапиите. На фона на всичко това, което преживяваме, сега и кражбата на пари ни съсипва“, обясни още майката на момчето</p>
      <p>Тази година Теодор Велинов трябваше да е ученик в 7-и клас в Основно училище "Даскал Димитрий“ в Кюстендил. Мечтаеше да продължи образованието си и да стане известен футболист, тъй като от малък е на футболното игрище. Сега единствената му надежда е да пребори рака и да събере достатъчно средства за поставянето на протеза, с която да може да се придвижва и да води нормален начин на живот.</p>
      <p>Семейството на Теди няма представа точно колко пари ще бъдат необходими за лечението му, но те със сигурност не са малко. Всеки ден Теди е изправен пред ново изпитание, но надеждата му е да успее да се излекува и да се върне към нормалния си начин на живот.</p>
      <p>Ето как можете да помогнете на Теди</p>
      <p>БАНКА ДСК</p>
      <p>BG 47 ST SA 93 0000 2075 7923</p>
      <p>PAYPAL: me/teodorvelinov</p>
    </article>
  </body>
</html>