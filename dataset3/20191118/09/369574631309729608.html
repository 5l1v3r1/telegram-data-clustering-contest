<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/soud-ve-znojme-propustil-lobbistu-marka-dalika-z-vezeni-rozh/r~fad6cc0209e711ea82ef0cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-18T09:58:33+00:00"/>
    <meta property="og:title" content="Dalíkův pobyt ve vězení skončil. Soud vyhověl žádosti o propuštění v polovině trestu"/>
    <meta property="og:description" content="S propuštěním souhlasila i státní zástupkyně. Na svobodu Dalík vyšel ještě v pondělí."/>
  </head>
  <body>
    <article>
      <h1>Dalíkův pobyt ve vězení skončil. Soud vyhověl žádosti o propuštění v polovině trestu</h1>
      <address>
        <time datetime="2019-11-18T09:58:33+00:00">18 Nov 2019, 09:58</time>
      </address>
      <p>S propuštěním lobbisty souhlasil i státní zástupkyně, která v závěrečném návrhu uvedla, že odsouzený splnil zákonné podmínky o propuštění a lze vyhovět jeho žádosti. Délku podmíněného trestu navrhla v rozmezí čtyř až pěti let. Vzdala se možnost podání stížnosti, stejně jako obhájce.</p>
      <p>"Splnil všechny zákonné podmínky, za této situace jsme vycházeli ze soudních návrhů a bylo rozhodnuté o podmíněném propuštění," uvedl předseda senátu Miroslav Nahodil. Doplnil, že soud bude ověřovat chování odsouzeného, bude mít přehled o jeho životě, a pokud by nastaly problémy, bude rozhodovat o tom, zda Dalík vykoná zbytek trestu ve vězení.</p>
      <p>Související</p>
      <h4>Marek Dalík spoléhá na advokáta, který docházel do věznice i za Romanem Janouškem</h4>
      <figure>
        <img src="https://cdn.xsd.cz/resize/7cdebdebbbc03ff48eb02b9abc2270e7_resize=240,135_.jpg?hash=8d63c00d2801a92923c0c467a61fc2ad"/>
      </figure>
      <p>Dalíka zastupuje brněnský advokát Martin Klimo. "Nedopustil se žádných kázeňských přestupků, jeho chování bylo stabilně na vysoké úrovni po celou dobu výkonu trestu," uvedl v žádosti o propuštění Dalíka Klimo.</p>
      <p>"Jsem si jist, že dosavadní výkon trestu příznivě ovlivnil jeho chování natolik, aby pokračoval v řádném způsobu života," uvedl obhájce. Doplnil, že jeho klient také zaplatil uložený peněžitý trest, tedy čtyři miliony korun.</p>
      <p>Soudce četl mimo jiné i zprávu z věznice, stálo v ní, že se Dalík choval ve výkonu trestu slušně a korektně. Z psychologického posudku vyplynulo, že výkon trestu je pro Dalíka traumatizujícím zážitkem.</p>
      <h3>Člověk nemůže normálně žít, postěžoval si Dalík soudci</h3>
      <p>"Člověk je naprosto omezen, nemůže se stýkat se svými nejbližšími, nemůže pracovat, nemůže normálně žít. Je mezi lidmi, se kterými by se za jiných okolností nechtěl ani potkat, je to neuvěřitelná zkušenost," uvedl Dalík na dotaz soudce, co mu vadí na výkonu trestu.</p>
      <p>Dalík původně dostal čtyři roky vězení za to, že si při neformální schůzce ohledně nákupu pandurů řekl v roce 2007 o úplatek pro někoho z české vlády. Po zástupci firmy Steyr, která obrněné vozy dodávala, žádal podle trestního spisu půl miliardy korun. Tento rozsudek ale soud zrušil.</p>
      <p>Po zásahu Nejvyššího soudu ve vleklé kauze ovšem padl nový rozsudek, který Dalíkovi o rok přitížil. Soud dospěl k názoru, že podváděl, když se pokusil ze zbrojařů vylákat peníze. Uvedl je v omyl tím, že předstíral svůj vliv na ministry. Nejvyšší soud později odmítl Dalíkovo dovolání a Ústavní soud jeho ústavní stížnost.</p>
    </article>
  </body>
</html>