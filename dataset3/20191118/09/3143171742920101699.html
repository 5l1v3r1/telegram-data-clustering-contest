<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/un-gran-finale-per-chocofest-con-gli-ambasciatori-del-gusto.html"/>
    <meta property="og:site_name" content="Tempostretto"/>
    <meta property="article:published_time" content="2019-11-18T09:00:56+00:00"/>
    <meta property="og:title" content="Un gran finale per Chocofest con gli Ambasciatori del Gusto"/>
    <meta property="og:description" content="Chocofest, la fiera del cioccolato messinese che si è svolta a Piazza Cairoli da giovedì 14 a domenica 17 novembre, si è conclusa grandiosamente con i cooking show degli Ambasciatori Del Gusto messinesi Pasquale Caliri e Lillo Freni."/>
  </head>
  <body>
    <article>
      <h1>Un gran finale per Chocofest con gli Ambasciatori del Gusto</h1>
      <address><time datetime="2019-11-18T09:00:56+00:00">18 Nov 2019, 09:00</time> by <a rel="author" href="https://www.tempostretto.it/author/emanuela-giorgianni" target="_blank">Emanuela Giorgianni</a></address>
      <p>
        <i>Chocofest, la fiera del cioccolato messinese che si è svolta a Piazza Cairoli da giovedì 14 a domenica 17 novembre, si è conclusa grandiosamente con i cooking show degli Ambasciatori Del Gusto messinesi Pasquale Caliri e Lillo Freni.</i>
      </p>
      <p>Una dolce festa per Messina, <b>Chocofest</b>, la fiera del cioccolato che si è svolta a Piazza Cairoli da giovedì 14 a domenica 17 novembre, ha riempito il cuore ma soprattuto lo stomaco dei suoi cittadini con dolci al cioccolato di ogni tipo.</p>
      <p>Giorni così festosi non potevano non concludersi con un gran finale. A pensarci sono stati gli <b>Ambasciatori</b> <b>Del Gusto</b> messinesi, lo chef Pasquale Caliri ed il pasticcere Lillo Freni, con un cooking show che ha messo insieme dolce e salato, con due originalissime preparazioni al sapore di cioccolato.</p>
      <p>Insieme a loro avrebbe dovuto esserci anche quello del terzo Ambasciatore Del Gusto, <b>Francesco Arena</b>, purtroppo annullato a causa del maltempo nella mattinata.</p>
      <p><b>Pasquale Caliri</b>, chef della Marina di Nettuno, ha osato, come suo solito, giocando con la fantasia e l’effetto sorpresa, e ha realizzato “<b>La Norma sulle note del cacao</b>”.</p>
      <p>La norma è diventata un raviolo di pasta al cacao, ripieno di mousse di melanzana, crema di ricotta salata, pomodoro e schiuma di basilico. Un gioco di contrasti tra sapidità e dolcezza. “La nota dolce è sempre presente nella cucina tradizionale siciliana, anche la caponata  in origine veniva fatta con il cioccolato, lo stesso pescestocco a ghiotta preparato con le pere appunto per donare dolcezza; retaggio questo degli influssi della cucina araba nei secoli scorsi” ha spiegato Caliri. </p>
      <p><b>Lillo Freni</b>, dell’omonima pasticceria, invece, ha puntato su una <b>tartelletta</b> <b>di frolla al cacao</b> ricoperta da un sottile strato di cioccolato monorigine Sumatra ed una mousse di monorigine Madacascar, più lamponi per donare acidità e croccantezza con il pralinato di mandorle siciliane.</p>
      <p>“La nostra presenza come Ambasciatori Del Gusto vuole sottolineare il nostro attaccamento non solo alle tradizioni siciliane sempre protagoniste nelle preparazioni ma anche tutto il nostro amore per la città. Aderiamo per questo con piacere a tutto ciò che promuove il nostro territorio” ha concluso Freni.</p>
      <p>Giorni di alto tasso glicemico per Messina e i messinesi, ma di ancor più alto gusto e professionalità, con un dolcissimo finale d’eccezione!</p>
    </article>
  </body>
</html>