<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426007/anakoinwsh-twn-syntaxioyxwn-gia-to-polytexneio"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T09:04:59+00:00"/>
    <meta property="og:title" content="Ανακοίνωση των συνταξιούχων για το Πολυτεχνείο"/>
    <meta property="og:description" content="Από το σωματείο Συνταξιούχων ΙΚΑ Ρόδου αναφορικά με την επέτειο της εξέγερσης του Πολυτεχνείου, εκδόθηκε η παρακάτω ανακοίνωση:"/>
  </head>
  <body>
    <article>
      <h1>Ανακοίνωση των συνταξιούχων για το Πολυτεχνείο</h1>
      <address>
        <time datetime="2019-11-18T09:04:59+00:00">18 Nov 2019, 09:04</time>
      </address>
      <p>
        <b>Από το σωματείο Συνταξιούχων ΙΚΑ Ρόδου αναφορικά με την επέτειο της εξέγερσης του Πολυτεχνείου, εκδόθηκε η παρακάτω ανακοίνωση:</b>
      </p>
      <p>«Το Σωματείο Συνταξιούχων ΙΚΑ της Ρόδου χαιρετίζει την επέτειο της φοιτητικής εξέγερσης στο Πολυτεχνείο της Αθήνας που σήμανε και την αρχή του τέλους της στρατιωτικής - φασιστικής δικτατορίας.</p>
      <p>Σήμερα με πρόσχημα την κρίση οι κυβερνήσεις φορτώνουν στις πλάτες των εργαζομένων, των συνταξιούχων τα χρέη που συσσώρευσε η οικονομική ολιγαρχία. Παίρνουν πίσω όλες τις κατακτήσεις εργαζομένων και συνταξιούχων, που κερδήθηκαν με σκληρούς αγώνες: Οκτάωρο, δημόσια κοινωνική ασφάλιση και περίθαλψη, δωρεάν παιδεία.</p>
      <p>Για την εξυπηρέτηση συμφερόντων μεγάλων επιχειρηματικών ομίλων ελληνικών και ξένων, η κυβέρνηση παραχωρεί στρατιωτικές βάσεις σε όλη τη χώρα στην υπηρεσία του ΝΑΤΟ και των ΗΠΑ. Η Ελλάδα μετατρέπεται σε ορμητήριο επιθέσεων ενάντια σε άλλους λαούς με κίνδυνο ο Ελληνικός λαός να πληρώσει με το αίμα του ξένα συμφέροντα.</p>
      <p>• Οι συνταξιούχοι καταγγέλλουν τις αντιλαϊκές πολιτικές, δεν αποδέχονται τις περικοπές, τη φτώχεια και την εξαθλίωση που επιχειρεί να επιβάλει και η σημερινή κυβέρνηση.</p>
      <p>• Διαπιστώνουμε ότι οι στόχοι της εξέγερσης του πολυτεχνείου δεν έχουν εκπληρωθεί και παραμένουν και σήμερα επίκαιροι. Συνεχίζουμε τον αγώνα με τους ίδιους στόχους: ψωμί, παιδεία, ελευθερία και ειρήνη».</p>
    </article>
  </body>
</html>