<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/zf-21-de-ani-pariu-pe-export-antreprenori-si-branduri-peste-granite-18591311"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T09:32:00+00:00"/>
    <meta property="og:title" content="ZF 21 de ani. Pariu pe export. Antreprenori şi branduri peste graniţe"/>
    <meta property="og:description" content="Biscuiţi, pufuleţi, case de pariuri, croissante, uleiuri vegetale, magazine cu bijuterii sau tâmplărie PVC sunt câteva dintre segmentele unde antreprenorii au reuşit să pună pe pieţele externe brandurile Croco, Gusto, Alka, Superbet, Derpan, Ardealul Carei sau Meli Melo."/>
  </head>
  <body>
    <article>
      <h1>ZF 21 de ani. Pariu pe export. Antreprenori şi branduri peste graniţe</h1>
      <address><time datetime="2019-11-18T09:32:00+00:00">18 Nov 2019, 09:32</time> by <a rel="author" href="https://www.zf.ro/autor/madalina-panaete" target="_blank">Mădălina Panaete</a></address>
      <p>Biscuiţi, pufuleţi, case de pariuri, croissante, uleiuri vegetale, magazine cu bijuterii sau tâmplărie PVC sunt câteva dintre segmentele unde antreprenorii au reuşit să pună pe pieţele externe brandurile Croco, Gusto, Alka, Superbet, Derpan, Ardealul Carei sau Meli Melo.</p>
      <p>Un brand românesc prezent pe pieţele externe este Croco, care produce sticksuri, crackers şi brezel. Damian Mereu a pus bazele businessului Croco în urmă cu mai bine de două decenii, după ce anterior avea câteva magazine de dimensiuni mici.</p>
      <p>El a pornit afacerea Croco cu 20.000 de dolari, bani cu care a achiziţionat o linie de producţie unde a început să realizeze sticksuri. Croco s-a poziţionat şi ca un jucător important la export, livrând produse în peste 30 de ţări. Tot în zona dulciurilor au pariat pe exporturi branduri precum Alka, Gusto şi Derpan. De exemplu, producătorul pufuleţilor Gusto realizează aproximativ jumătate din vânzările de circa 26 mil. lei anual la export. Brandul românesc Gusto este prezent pe mai bine de 20 de pieţe şi este deţinut de Eliodor Apostolescu şi Cătălin Nour. Pe de altă parte, producătorul croissantelor Derpan, controlat de fraţii Valentin şi Emil Ancuţa, exportă în mai bine de zece ţări.</p>
      <p>Un alt brand dezvoltat de un antreprenor care a pariat pe pieţele externe este Superbet. Afacerea a fost fondată de Sacha Dragic, iar anul acesta a intrat în afacere cu un pachet minoritar fondul american de investiţii Blackstone.</p>
      <p>Superbet este prezent şi pe piaţa din Polonia, unde are 80 de agenţii fizice şi o casă de pariuri online. De asemenea, pe plan extern sunt prezente şi branduri româneşti precum Farmec (familia Turdean), TeraPlast (Dorel Goia), Vivre (Călin Fusu), Barrier ( Adrian Gârmacea).</p>
    </article>
  </body>
</html>