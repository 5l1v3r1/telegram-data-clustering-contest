<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/hlidaci-pes-politiku-novou-vyzvu-milionu-chvilek-jiz-podepsalo-111-tisic-lidi-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T09:30:00+00:00"/>
    <meta property="og:title" content="Hlídací pes politiků. Novou výzvu Milionu chvilek již podepsalo 111 tisíc lidí"/>
    <meta property="og:description" content="Novou občanskou výzvu spolku Milion chvilek od sobotního podvečera do dnešních 09:30 podepsalo na webu přes 111 tisíc lidí. Obsahuje tři body, které mají platit i v budoucnu, ne jen po dobu vlády premiéra Andreje Babiše (ANO) a prezidenta Miloše Zemana. Za cíl si Milion chvilek dal 150 tisíc podpisů."/>
  </head>
  <body>
    <article>
      <h1>Hlídací pes politiků. Novou výzvu Milionu chvilek již podepsalo 111 tisíc lidí</h1>
      <address><time datetime="2019-11-18T09:30:00+00:00">18 Nov 2019, 09:30</time> by <a rel="author">ČTK</a></address>
      <p>Výzva byla vyhlášena na závěr sobotní demonstrace na Letné, které se zúčastnilo podle různých odhadů 250 až 300 tisíc lidí. Podle spolku má být pozitivně orientovaná a nezávislá na konkrétních politicích. Signatáři se připojují ke třem bodům. Chtějí politiky, kteří respektují demokratická pravidla a instituce či nejsou ve střetu zájmů. Chtějí být občany, kteří se zajímají o stav společnosti a chtějí žít v zemi, v níž se daří svobodě a spravedlnosti.</p>
      <figure>
        <img src="https://g.denik.cz/1/93/p201911170266701_denik-150-3x2.jpg"/>
      </figure>
      <aside>
        <a href="https://www.denik.cz/z_domova/na-clenstvi-v-ksc-nejsem-pysny-nebyl-jsem-statecny-jako-havel-uvedl-babis-20191117.html">Na členství v KSČ nejsem pyšný. Nebyl jsem statečný jako Havel, uvedl Babiš Přečíst článek ›</a>
      </aside>
      <p>"Čím více lidí výzvu podepíše, tím větší a lepší hlídací pes politiků budeme. Tím lépe budeme moci bránit demokracii. A tím větší bude souhrnný pozitivní dopad našich chvilek na celou naši společnost," uvedl předseda Milionu chvilek Mikuláš Minář.</p>
      <p>Na webu spolku mohou lidé také najít třicet příkladů různých občanských aktivit, například sledování důvěryhodných médií, vedení dialogu, účast na veřejně prospěšných akcích či demonstracích, vytváření místního společenství či podpora neziskových organizací.</p>
      <p>Kromě nové výzvy na webu stále zůstala petice za odstoupení Babiše, jež byla spuštěna loni 25. února a cílem bylo získat milion podpisů. Dosud ji podepsalo přes 433 tisíc lidí.</p>
      <figure>
        <img src="https://g.denik.cz/63/88/demonstrace-proti-babisovi-letna-2-new4-12_denik-150-3x2.jpg"/>
      </figure>
      <aside>
        <a href="https://www.denik.cz/z_domova/letna-zive-zacina-dalsi-protest-proti-babisovi-a-za-nezavislost-justice-20191116.html">Zbavte se Agrofertu, nebo odstupte. Proti Babišovi demonstrovaly statisíce lidí Přečíst článek ›</a>
      </aside>
    </article>
  </body>
</html>