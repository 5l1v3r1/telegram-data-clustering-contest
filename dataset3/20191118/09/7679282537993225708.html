<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-gautam-gambhir-calls-ms-dhoni-s-rotation-policy-from-2012-compelete-crap-read-full-story-2855710.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T09:47:09+00:00"/>
    <meta property="og:title" content="धौनी की इस पॉलिसी पर छह साल बाद निकला गौतम गंभीर का गुस्सा, जानिए क्या थी वो पॉलिसी"/>
    <meta property="og:description" content="टीम इंडिया के पूर्व सलामी बल्लेबाज और मौजूदा समय में भारतीय जनता पार्टी (भाजपा) के सांसद गौतम गंभीर ने पूर्व कप्तान और मौजूदा स्टार क्रिकेटर महेंद्र सिंह धौनी की एक बात को लेकर जमकर आलोचना की है।..."/>
  </head>
  <body>
    <article>
      <h1>धौनी की इस पॉलिसी पर छह साल बाद निकला गौतम गंभीर का गुस्सा, जानिए क्या थी वो पॉलिसी</h1>
      <address><time datetime="2019-11-18T09:47:09+00:00">18 Nov 2019, 09:47</time> by <a rel="author">लाइव हिन्दुस्तान टीम,नई दिल्ली</a></address>
      <p>टीम इंडिया के पूर्व सलामी बल्लेबाज और मौजूदा समय में भारतीय जनता पार्टी (भाजपा) के सांसद गौतम गंभीर ने पूर्व कप्तान और मौजूदा स्टार क्रिकेटर महेंद्र सिंह धौनी की एक बात को लेकर जमकर आलोचना की है। 2012 सीबी सीरीज के दौरान धौनी की रोटेशन पॉलिसी को लेकर गंभीर ने अपना गुस्सा निकाला है। गंभीर ने इस पॉलिसी को पूरी तरह बकवास भी बताया है। 2012 में ऑस्ट्रेलिया में हुई सीबी ट्राई सीरीज में धौनी ने रोटेशन पॉलिसी अपनाई थी, जिसके तहत टीम इंडिया तीन टॉप ऑर्डर बल्लेबाज गौतम गंभीर, वीरेंद्र सहवाग और सचिन तेंदुलकर को पूरी सीरीज के दौरान रोटेट किया गया था।</p>
      <p>भारत ने आठ मैच खेले थे (हर टीम के खिलाफ चार मैच), जिसमें से भारत ने महज तीन मैच जीते थे, जिसके चलते टीम फाइनल में नहीं पहुंच पाई थी, ऑस्ट्रेलिया और श्रीलंका के बीच फाइनल मैच खेला गया था। गंभीर ने श्रीलंका के खिलाफ 91 और ऑस्ट्रेलिया के खिलाफ 92 रन लगातार दो पारियों में बनाए थे, लेकिन बावजूद इसके उन्हें अगले मैच में खेलने का मौका नहीं दिया गया। गंभीर का मानना है कि अगर वो एक्सपेरिमेंट इतना ही जरूरी था, तो धौनी को आखिरी तक इस पॉलिसी का समर्थन करना चाहिए था, ना कि विवाद होने पर बीच में उसे छोड़ देना चाहिए था।</p>
      <h3>
        <a href="https://www.livehindustan.com/cricket/story-hyderabad-cricketer-virendra-naik-dies-at-match-here-are-full-details-2855564.html">अंपायर के गलत फैसले पर क्रिकेटर को आया हार्ट-अटैक, पवेलियन में हुई मौत!</a>
      </h3>
      <h3>
        <a href="https://www.livehindustan.com/cricket/story-gautam-gambhir-targets-ms-dhoni-blames-him-to-reminder-for-missed-century-in-2011-world-cup-final-2855508.html">धौनी ने याद न दिलाया होता तो आसानी से शतक पूरा कर लेता: गंभीर</a>
      </h3>
      <p>लल्लनटॉप को दिए इंटरव्यू में गंभीर ने कहा, 'जहां तक रोटेशन पॉलिसी की बात है, ये एकदम बकवास थी। मैं हमेशा से मानता रहा हूं कि खिलाड़ियों को अपने कप्तान के फैसले का साथ देना चाहिए। लेकिन अगर आप मुझसे पूछेंगे तो ये बिल्कुल ही बकवास था। अगर उन्हें लगता है कि रोटेशन पॉलिसी इतनी ही अच्छी है तो उन्हें इसके साथ बने रहना चाहिए था। उन्होंने रोटेशन पॉलिसी शुरू की लेकिन तीनों मस्ट विन मैच में तीनों को खेलाया, अगर आप कोई फैसला लेते हैं तो आपको उस पर अडिग रहना चाहिए।'</p>
      <p>उन्होंने कहा, 'अगर आप 2015 विश्व कप की तैयारी में लगे थे, तो आपको ये नहीं सोचना चाहिए था कि सीबी सीरीज जीतनी है या इसके बाद सीरीज जीतनी है। लेकिन ये ऐसा नहीं था। आपने चार मैचों के लिए पॉलिसी रखी, जब रिजल्ट नहीं आया और सवाल खड़े होने लगे तो आपने तीनों को मैच खेलाना शुरू कर दिया। इसलिए मुझे लगता है कि ये पूरी तरह से समय बर्बाद करने जैसा था। जब आप अपनी टीम के लिए खेलते हैं तो आपको बेस्ट टीम के साथ खेलना चाहिए।'</p>
    </article>
  </body>
</html>