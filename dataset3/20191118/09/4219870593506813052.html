<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.294.html:830873-Milenkovic-ne-sumnja-u-Orlove-Bicemo-sve-bolji-i-bolji-jer-imamo-zajednicki-cilj"/>
    <meta property="og:site_name" content="Вечерње новости"/>
    <meta property="article:published_time" content="2019-11-18T09:32:00+00:00"/>
    <meta property="og:title" content="Milenković ne sumnja u Orlove: Bićemo sve bolji i bolji jer imamo zajednički cilj"/>
    <meta property="og:description" content="Video se napredak u igri, delovali smo mnogo više kao ekipa i stvarali mnogo šansi, rekao je reprezentativac Srbije"/>
  </head>
  <body>
    <article>
      <h1>Milenković ne sumnja u Orlove: Bićemo sve bolji i bolji jer imamo zajednički cilj</h1>
      <address><time datetime="2019-11-18T09:32:00+00:00">18 Nov 2019, 09:32</time> by <a rel="author">Tanjug</a></address>
      <p>
        <b>Video se napredak u igri, delovali smo mnogo više kao ekipa i stvarali mnogo šansi, rekao je reprezentativac Srbije</b>
      </p>
      <p>Fudbalski reprezentativac Srbije Nikola Milenković rekao je da nacionalni tim može da bude samo bolji i da će učiniti sve da se kroz baraž plasira na Evropsko prvenstvo.</p>
      <p>"Kao što je selektor rekao, ovo je proces, ne može sve preko noći. Potrebno nam je vreme da bi reprezentacija izgledala kako treba. Kako utakmice budu odmicale i vreme prolazilo, ova ekipa će biti sve bolja i bolja, što više budemo zajedno i igra će biti bolja", rekao je Milenković novinarima.</p>
      <p>Srbija je u nedelju ispustila pobedu protiv Ukrajine u poslednjem kolu kvalifikacija za kontinentalni šampionat.</p>
      <p>Utakmica je završena 2:2 golom Ukrajine u poslednjim trenucima.</p>
      <p>"Ukrajina je prva, znamo o kakvoj ekipi se radi. Dva puta smo vodili i šteta je što nismo uspeli da pobedimo. To je bilo ono što smo svi želeli i čemu smo svi težili. Ostao je pozitivan utisak naše igre. Na bazi toga treba da gradimo igru za budućnost i baraž koji nas čeka", kažao je Milenković.</p>
      <p>Dodao je da igrači vole kada su pune tribine i da mu je žao što je malo ljudi bilo na utakmici igranoj na stadionu "Rajko Mitić", ali da će se publika vratiti u slučaju dobrih rezultata.</p>
      <p>Milenković je naveo da se video napredak u igri srpskog tima.</p>
      <p>"Video se napredak u igri, delovali smo mnogo više kao ekipa i stvarali mnogo šansi. Odigrali smo veoma dobru utakmicu. Nedostajao je samo rezultat, bukvalno smo bili 15 sekundi od pobede", kazao je odbrambeni igrač Fiorentine.</p>
      <p>Srbija ne bi otišla na prvenstvo i da je pobedila, pošto joj je bio potreban kiks Portugala, koji je ipak bio bolji od Luksemburga.</p>
      <p>Poslednju priliku imaće u baražu Lige nacija u martu.</p>
      <p>"Pripremićemo se najbolje moguće za baraž. Svi smo na istom zadatku, a to je plasman na Evropsko prvenstvo", istakao je Nikola Milenković.</p>
      <p>Fudbalska reprezentacija Srbije će u polufinalu baraža igrati protiv Norveške 26. marta u Oslu.</p>
      <related>
        <h4>Srodne vesti</h4>
        <a href="http://www.novosti.rs/vesti/sport.294.html:830808-Kako-je-Srbija-remijem-protiv-Ukrajiine-pomogla---Hrvatskoj"/>
        <a href="http://www.novosti.rs/vesti/sport.294.html:830765-Tumbakovic-zadovoljan-ceka-mart-Ne-bih-bio-tako-strog-ovo-je-jedna-od-boljih-utakmica"/>
        <a href="http://www.novosti.rs/vesti/sport.294.html:830761-Sevcenko-uvek-dobrodosao-u-Beograd-Zelim-Srbiji-da-se-plasira-na-Evropsko-prvenstvo"/>
        <a href="http://www.novosti.rs/vesti/sport.294.html:830780-Tadic-razocaran-ishodom-kvalifikacija-Ukrajina-je-dobar-zamajac-za-mart"/>
        <a href="http://www.novosti.rs/vesti/sport.294.html:830579-Tumbakovic-Ne-mozemo-stalno-da-gledamo-negativno-ostvarili-smo-cetiri-pobede"/>
      </related>
    </article>
  </body>
</html>