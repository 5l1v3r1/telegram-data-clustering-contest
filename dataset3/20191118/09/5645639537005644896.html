<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/cesko-pod-naporem-prozvanecich-podvodniku/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-18T09:30:05+00:00"/>
    <meta property="og:title" content="Česko pod náporem „prozváněcích“ podvodníků"/>
    <meta property="og:description" content="Každý měsíc se objevuje nějaká softwarová hrozba. Například nedávno jsme vás informovali, že i předinstalované aplikace na mobilních telefonech mohou být nebezpečné, jelikož obsahují bezpečnostní díry, které se dají zneužít. Každou chvíli vznikají nové aplikace a řešení, jak se dostat k vašim datům, případně jak zneužít vaše zařízení. Zde ale velmi rychle reagují společnosti a […]"/>
  </head>
  <body>
    <article>
      <h1>Česko pod náporem „prozváněcích“ podvodníků</h1>
      <address><time datetime="2019-11-18T09:30:05+00:00">18 Nov 2019, 09:30</time> by <a rel="author" href="https://dotekomanie.cz/author/premyslvaculik/" target="_blank">Přemysl Vaculík</a></address>
      <p>Každý měsíc se objevuje nějaká softwarová hrozba. Například nedávno jsme vás informovali, že i předinstalované aplikace na mobilních telefonech mohou být nebezpečné, jelikož obsahují bezpečnostní díry, které se dají zneužít. Každou chvíli vznikají nové aplikace a řešení, jak se dostat k vašim datům, případně jak zneužít vaše zařízení. Zde ale velmi rychle reagují společnosti a odstraňují aplikace. Bohužel podvodníci se nyní také zaměřují na poměrně jednoduchý trik, prozvánění.</p>
      <h3>Zavolej zpět a nedoplatíš se</h3>
      <p>V poslední době se objevila opět vlna podvodných prozvánění ze zahraničí. Jednoduše vám někdo zavolá a hned ukončí hovor. Případně můžete stihnout přijmout hovor, ale nikdo se neozve a rovnou dojde k ukončení. Zde se totiž očekává, že budete volat zpět, ale je zde nebezpečí v podobě zahraničního telefonního čísla.</p>
      <blockquote>„<i>Jedná se o klasický wangiri scénář, nicméně ochrana před útokem je velmi jednoduchá. Pokud najdete v nepřijatých hovorech neznámé číslo, ujistěte se, že začíná českou mezinárodní předvolbou +420. Pokud ano, pak se při volání zpět nebude jednat o mezinárodní hovor</i>,“ vysvětluje Jiří Grund, výkonný ředitel Asociace provozovatelů mobilních sítí.</blockquote>
      <p>Většinou se totiž jedná o hovory ze zemí subsaharské Afriky, kde fungují organizované skupiny zneužívající tamější systém. Zpravidla vytvoří telefonní společnost, u které navýší spojovací poplatky. Pokud tedy zavoláte na takové číslo, minuta hovoru přijde velmi draze.</p>
      <figure>
        <img src="https://dotekomanie.cz/wp-content/uploads/2019/11/phone-call-png-hd-droid-razr-hd-iphone-computer-icons-telephone-call-phone-900-900x900x.jpg"/>
      </figure>
      <p>Tyto skupiny zřejmě využívají stavu, kdy klienti evropských operátorů mají k dispozici neomezené volání, takže si neuvědomí, že zavolání na zahraniční čísla může přijít velmi draze. Následně zahraniční společnost získá peníze ze spojovacích poplatků.</p>
      <blockquote>„<i>Tisíce zákazníků, kteří volali zpět na nevyžádané zahraniční číslo, se díky rychlé blokaci podvodných čísel v sítích českých operátorů již nedovolaly,“</i> říká <b>Jiří Grund</b>, výkonný ředitel APMS.</blockquote>
      <p>Operátoři se ale nespoléhají jen na ostražitost svých klientů. Aktivně se snaží bojovat s tímto podvodným chováním a snaží se blokovat taková telefonní čísla. I tak se ale nepodaří ochránit každého zákazníka. Naštěstí je dopad minimální. I tak byste si měli dát pozor, kdo vám volá nebo kdo vás prozvání. Nevolejte tedy zbytečně zpět na zahraniční číslo.</p>
      <footer>Zdroj: <a href="http://www.apms.cz/novinky/cesko-opet-zasahli-prozvaneci-podvodnici-volani-zpet-muze-prijit-na-desitky-korun#c4ca4/">apms.cz</a></footer>
    </article>
  </body>
</html>