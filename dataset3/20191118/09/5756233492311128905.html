<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622104/%D9%88%D8%A7%DA%A9%D9%86%D8%B4-%D8%B1%D8%AD%DB%8C%D9%85%DB%8C-%D8%A8%D9%87-%D8%AA%D9%84%D8%A7%D8%B4-%D8%B0%D9%88%D8%A7%D9%84%D9%86%D9%88%D8%B1-%D8%A8%D8%B1%D8%A7%DB%8C-%D8%A7%D8%B3%D8%AA%DB%8C%D8%B6%D8%A7%D8%AD-%D8%B1%D9%88%D8%AD%D8%A7%D9%86%DB%8C-%D9%88-%D9%84%D8%A7%D8%B1%DB%8C%D8%AC%D8%A7%D9%86%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T09:53:00+00:00"/>
    <meta property="og:title" content="واکنش «رحیمی» به تلاش «ذوالنور» برای استیضاح «روحانی» و «لاریجانی»"/>
    <meta property="og:description" content="یک عضو هیئت رئیسه مجلس شورای اسلامی اقدام ذوالنور برای استیضاح رئیس جمهور و رئیس مجلس را نشان دهنده درک جناحی از امنیت ملی دانست."/>
  </head>
  <body>
    <article>
      <h1>واکنش «رحیمی» به تلاش «ذوالنور» برای استیضاح «روحانی» و «لاریجانی»</h1>
      <address>
        <time datetime="2019-11-18T09:53:00+00:00">18 Nov 2019, 09:53</time>
      </address>
      <p>
        <i>یک عضو هیئت رئیسه مجلس شورای اسلامی اقدام ذوالنور برای استیضاح رئیس جمهور و رئیس مجلس را نشان دهنده درک جناحی از امنیت ملی دانست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علیرضا رحیمی با اشاره به تلاش یک نماینده برای استیضاح رئیس جمهور و رئیس مجلس در پی مصوبه سران قوا برای افزایش قیمت بنزین گفت: با توجه به اجرای تصمیم سران سه قوه مبنی بر افزایش قیمت بنزین و نارضایتی های مردم که در برخی موارد جنبه امنیتی هم پیدا کرده امروز اولویت اول در جلب رضایت مردم تأمین آرامش و امنیت کشور است و اساساً همه دلسوزان کشور در تحلیل موضوع با نگاه به تقویت رفاه مردم و حفظ آرامش عمومی نسبت به اعتراضات اخیر واکنش نشان می دهند.</p>
      <p>وی افزود: در شرایطی که رهبری از رئیس جمهوری حمایت می‌کند برخی مدعیان ولایت در مجلس به دنبال پایین کشیدن رئیس‌جمهور هستند، تحلیل واقع‌بینانه این است که برخی مخالفان دولت از شکست سنگین خود در انتخابات ریاست جمهوری با موج سواری بر اعتراضات مردم عقده گشایی می کنند.</p>
      <p>این عضو هیات رییسه مجلس ادامه داد: فردی که برای طرح دو فوریتی لغو مصوبه سران قوا در خصوص افزایش قیمت بنزین میدان داری می کرد یک شبه تغییر مسیر داد و به جای اندیشه برای امنیت و آرامش کشور به فکر تصاحب قدرت از طریق جابجایی رئیس‌جمهور قانونی کشور است.</p>
      <p>رحیمی با بیان اینکه «افراطیون رئیس قوه قضاییه را بی نقص می دانند»، گفت: مخالفت های افراطی با رئیس‌جمهور و رئیس مجلس نشان می‌دهد مخالفان در عمل اعتقادی به رای مردم و دموکراسی ندارند. به نظر می‌رسد اظهارات و اقدامات رئیس کمیسیون امنیت ملی و تلاش برای استیضاح رئیس جمهور و رئیس مجلس نشان از درک جناحی از امنیت ملی دارد.</p>
      <p>این عضو کمیسیون امنیت ملی مجلس با اشاره به اظهارات هفته گذشته ذوالنوری مبنی بر به زیر کشیدن رییس جمهور، گفت: برخی اعضای کمیسیون امنیت ملی هم در پی شکایت از آقای ذوالنوری به خاطر اظهارات خلاف امنیت ایشان در هفته گذشته هستند.</p>
      <p>وی همچنین یادآور شد: یکی از اعضای جبهه پایداری در مقابل درخواست آقای ذوالنوری برای امضای استیضاح رئیس جمهور از امضا امتناع کرد و گفت که شما برای شهرت امضا جمع می کنید و نه رضای خدا.</p>
    </article>
  </body>
</html>