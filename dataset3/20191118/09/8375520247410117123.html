<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/dbr-napravilo-do-genprokuraturi-pidozru-dlya-poroshenka-640638.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T09:58:07+00:00"/>
    <meta property="og:title" content="ДБР направило до Генпрокуратури підозру для Порошенка"/>
    <meta property="og:description" content="Держбюро розслідувань просить дозволити притягнути до кримінальної відповідальності Порошенка"/>
  </head>
  <body>
    <article>
      <h1>ДБР направило до Генпрокуратури підозру для Порошенка</h1>
      <address>
        <time datetime="2019-11-18T09:58:07+00:00">18 Nov 2019, 09:58</time>
      </address>
      <h4>Держбюро розслідувань просить дозволити притягнути до кримінальної відповідальності Порошенка</h4>
      <p>Державне бюро розслідувань направило в Генпрокуратуру проект повідомлення про підозру п'ятому президенту України Петру Порошенкові. Про це <a href="http://dbr.gov.ua/news/dbr-skeruvalo-do-gpu-proekt-povidomlennya-pro-pidozru-pyatomu-prezidentu-ukraini">повідомляє</a> пресслужба ДБР у понеділок, 18 листопада.</p>
      <p>«Проект підозри підготовлено і направлено в прокуратуру в рамках досудового розслідування кримінального провадження щодо можливого неправомірного впливу на проведення конкурсу з добору кандидатів для призначення членів Вищої ради правосуддя в березні-травні 2019 року. У документі йдеться про підозру п'ятому президенту України в скоєнні кримінальних злочинів, передбачених ч. 3 ст. 109 і ч. 2 ст. 364 Кримінального кодексу України», - йдеться в повідомленні.</p>
      <p>Крім цього, слідчі ДБР направили в прокуратуру проект подання до Верховної Ради про надання згоди на притягнення до кримінальної відповідальності п'ятого президента України, який є чинним народним депутатом.</p>
      <p>Наразі відомо, що пресслужба Порошенка вже підготувала заяву на повідомлення ДБР. </p>
      <p>Раніше ДБР відкрило справу про «захоплення влади» за фактом призначення Порошенком двох членів ВРП <a href="http://reyestr.court.gov.ua/Review/81476311">попри заборону суду</a>.</p>
      <p>11 червня новообраний президент Володимир <a href="https://glavcom.ua/country/politics/zelenskiy-vzyavsya-za-chleniv-vishchoji-radi-pravosuddya-poroshenka-601002.html">Зеленський скасував укази п'ятого президента України Петра Порошенка</a> про призначення членами Вищої ради правосуддя (ВРП) Михайла Ісакова та Андрія Василенка.</p>
      <p>Про це йдеться в указах президента <a href="https://www.president.gov.ua/documents/3582019-27361?fbclid=IwAR0PeH0BvNmnEOgx8KrBuETwfs8-_Lse97XH95r1guHmho-cHHJkdsLfMT0">№358/2019 </a>і <a href="https://www.president.gov.ua/documents/3592019-27365?fbclid=IwAR0ost6AH6xru41OxrqmVrobZjMMTzUfAQzcXi9cvXzRObJhFkzhv7LYiNY">№359/2019</a> від 10 червня про скасування указів, які видав Петро Порошенко 13 травня 2019 року (№217 і №218).</p>
      <p>Іншим указом <a href="https://www.president.gov.ua/documents/3572019-27357">№357/2019</a> Зеленський оголосив відкритий конкурс з добору кандидатів в  члени Вищої ради правосуддя по квоті президента. </p>
      <blockquote>
        <i>Вища рада правосуддя, серед іншого, вносить подання про призначення судді на посаду, ухвалює рішення про звільнення судді з посади, надає згоду на затримання судді чи утримання його під вартою. ВРП складається з двадцяти одного члена, з яких двох призначає президент.</i>
      </blockquote>
      <related>
        <a href="https://glavcom.ua/news/amerikanskiy-diplomat-rozpoviv-pro-gotovnist-zelenskogo-pochati-rozsliduvannya-na-prohannya-trampa-640629.html"/>
        <a href="https://glavcom.ua/country/politics/tri-najblizhchi-radniki-zelenskogo-nevpinno-pratsjujut-na-kreml-piontkovskij-640490.html"/>
        <a href="https://glavcom.ua/country/politics/slidstvo-u-spravah-majdanu-z-20-listopada-bude-zupineno-advokat-640411.html"/>
      </related>
    </article>
  </body>
</html>