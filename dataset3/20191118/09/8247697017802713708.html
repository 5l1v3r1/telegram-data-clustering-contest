<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/pie-stures/avarijas/33254-ropazu-pagasta-vieglas-automasinas-un-balkvedeja-sadursme-gajis-boja-cilveks"/>
    <meta property="og:site_name" content="iAuto"/>
    <meta property="article:published_time" content="2019-11-18T09:02:00+00:00"/>
    <meta property="og:title" content="Ropažu pagastā vieglās automašīnas un baļķvedēja sadursmē gājis bojā cilvēks"/>
    <meta property="og:description" content="Vieglās automašīnas un baļķvedēja sadursmē Ropažu novadā gājis bojā cilvēks, bet vēl viens cietis, aģentūrai LETA apliecināja Valsts policijas pārstāve Gita Gžibovska."/>
  </head>
  <body>
    <article>
      <h1>Ropažu pagastā vieglās automašīnas un baļķvedēja sadursmē gājis bojā cilvēks</h1>
      <address><time datetime="2019-11-18T09:02:00+00:00">18 Nov 2019, 09:02</time> by <a rel="author">Nozare.lv</a></address>
      <p>Vieglās automašīnas un baļķvedēja sadursmē Ropažu novadā gājis bojā cilvēks, bet vēl viens cietis, aģentūrai LETA apliecināja Valsts policijas pārstāve Gita Gžibovska.</p>
      <p>Avārija neilgi pēc plkst.15 notikusi Rīgas apvedceļa (Salaspils - Babīte) krustojumā ar autoceļu Rīga - Ērgļi.</p>
      <p>Tajā sadūrusies vieglā automašīna "Ford" un kravas automašīna - balķvedējs "Volvo". Traģiskajā negadījumā dzīvību zaudējis vieglās automašīnas vadītājs, bet kravas auto šoferis cietis.</p>
      <p>Kā novēroja aģentūra LETA, pamatīgi sadauzīta vieglā automašīna un arī smagais transportlīdzeklis negadījuma rezultātā atrodas grāvī. Nolauzts tuvumā esošais luksofors, kā arī bojāts nožogojums. Uz vietas strādā Neatliekamās medicīniskās palīdzības dienests un arī Valsts ugunsdzēsības un glābšanas dienests.</p>
      <p>Gžibovska pastāstīja, ka patlaban virzienā no Salaspils uz Baltezeru satiksme ir bloķēta. Likumsargi iesaka izvēlēties citus braukšanas maršrutus.</p>
      <p>Kā vēstīts, sestdien smaga avārija notikusi arī Ventspilī, kur divu automašīnu sadursmē cieta divi Valsts policijas darbinieki un divi bērni. Gžibovska skaidroja, ka policijas automašīna ar ieslēgtām bākugunīm un skaņas signālu bija steigusies uz izsaukumu, kurā bija nepieciešama policijas palīdzība.</p>
    </article>
  </body>
</html>