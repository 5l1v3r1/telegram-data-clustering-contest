<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7-%ce%ba%ce%b1%cf%84%ce%ac%cf%83%cf%84%ce%b1%cf%83%ce%b7-%cf%80%ce%bf%cf%85-%cf%84%cf%81%ce%b9%cf%80%ce%bb%ce%b1%cf%83%ce%b9%ce%ac%ce%b6%ce%b5%ce%b9-%cf%84%ce%bf%ce%bd-%ce%ba%ce%af%ce%bd%ce%b4.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T09:01:16+00:00"/>
    <meta property="og:title" content="Η κατάσταση που τριπλασιάζει τον κίνδυνο για την καρδιά"/>
    <meta property="og:description" content="Οι μοναχικοί ασθενείς με καρδιακά προβλήματα είναι πιο πιθανό να πεθάνουν εντός ενός χρόνου αφότου νοσηλευτούν. Σε αυτό το συμπέρασμα κατέληξε ερευνητική ομάδα του Πανεπιστημιακού Νοσοκομείου της Κοπεγχάγης σε δημοσίευση που έκανε στο Heart."/>
  </head>
  <body>
    <article>
      <h1>Η κατάσταση που τριπλασιάζει τον κίνδυνο για την καρδιά</h1>
      <address>
        <time datetime="2019-11-18T09:01:16+00:00">18 Nov 2019, 09:01</time>
      </address>
      <h3>Η μοναξιά αναδεικνύεται σε ιδιαίτερα επιβαρυντικό δείκτη για την πρόγνωση της υγείας των καρδιοπαθών ασθενών αφού πάρουν εξιτήριο από το νοσοκομείο</h3>
      <p>Οι μοναχικοί ασθενείς με καρδιακά προβλήματα είναι πιο πιθανό να πεθάνουν εντός ενός χρόνου αφότου νοσηλευτούν. Σε αυτό το συμπέρασμα κατέληξε ερευνητική ομάδα του Πανεπιστημιακού Νοσοκομείου της Κοπεγχάγης σε δημοσίευση που έκανε στο Heart.</p>
      <p>Οι γυναίκες που ήταν μόνες είχαν τρεις φορές περισσότερες πιθανότητες να πεθάνουν 12 μήνες μετά τη νοσηλεία τους, ενώ ο κίνδυνος για τους άνδρες που ήταν μόνοι ήταν διπλάσιος.</p>
      <p>Η ερευνητική ομάδα εξέτασε τα αποτελέσματα που προέκυψαν εντός ενός έτους μετά από νοσηλεία των ανθρώπων για έμφραγμα, αρρυθμίες, βαλβιδοπάθεια και πάσχοντες από καρδιακή ανεπάρκεια. Επρόκειτο συνολικά για 13.443 ασθενείς (70% άνδρες και 30% γυναίκες) που απάντησαν σε ερωτηματολόγια μετά το εξιτήριό τους από το νοσοκομείο σχετικά με την κατάσταση της σωματικής τους υγείας και την ποιότητα ζωής τους.</p>
      <p>Καταγράφηκαν επίσης άλλες συνήθειες, όπως το κάπνισμα και η κατανάλωση αλκοόλ, και αν οι ασθενείς ζούσαν μόνοι τους για να ελέγξουν και αυτούς τους πιθανούς παράγοντες που προκαλούν θάνατο.</p>
      <p>Οι ασθενείς που δήλωσαν ότι ήταν μόνοι ήταν τρεις φορές πιο πιθανό να πάσχουν από κατάθλιψη και άγχος, ενώ ανέφεραν ότι είχαν και χαμηλότερη ποιότητα ζωής.</p>
      <p>Ένα χρόνο αργότερα, οι ερευνητές ανέλυσαν δεδομένα από εθνικά μητρώα για να εξετάσουν τα αποτελέσματα υγείας αυτών των ασθενών.</p>
      <p>Τα ευρήματα έδειξαν πως η μοναξιά αυξάνει τον κίνδυνο θανάτου κατά 114% για τους άνδρες και κατά 192% για τις γυναίκες.</p>
      <p>Η μοναχική ζωή αύξησε τις πιθανότητες καρδιακών παθήσεων στους άνδρες κατά 39% ενώ δεν φάνηκε να έχει επίδραση στις γυναίκες.</p>
      <p>Η ομάδα της Δρ. Anne Vinggaard Christensen δεν κατάφερε να εντοπίσει κάποιο μηχανισμό που να εξηγεί τη σχέση μοναξιάς και θνησιμότητας.</p>
      <p>«Η μοναξιά σχετίζεται με αλλαγές στην καρδιαγγειακή, νευροενδοκρινική και ανοσολογική λειτουργία καθώς επίσης και με ανθυγιεινές επιλογές οι οποίες επηρεάζουν τα αρνητικά αποτελέσματα υγείας. Υπάρχουν ενδείξεις ότι η μοναξιά και η κοινωνική απομόνωση αυξάνονται. Επιπλέον αυξάνονται τα στοιχεία που δείχνουν πως η αρνητική επίδρασή τους στην υγεία είναι ισοδύναμη με τον κίνδυνο για την υγεία που έχει η νοσογόνος παχυσαρκία. Συνεπώς, οι πρωτοβουλίες για τη δημόσια υγεία θα πρέπει να θέτουν στο μικροσκόπιο και τη μείωση της μοναξιάς».</p>
      <p>Οι επιστήμονες θέλησαν επίσης να επισημάνουν πως η μοναξιά, η οποία είναι μια υποκειμενική εμπειρία, διαφέρει από την κοινωνική απομόνωση.</p>
      <p>Προηγούμενη έρευνα έχει δείξει ότι οι έγγαμοι άνθρωποι είναι πολύ πιο πιθανό να επιβιώσουν από μία καρδιακή προσβολή. Οι ειδικοί πιστεύουν πως αυτό οφείλεται στο ότι οι σύντροφοί τούς προσφέρουν σωματική και συναισθηματική υποστήριξη ενισχύοντας την αποφασιστικότητα των ασθενών να επιβιώσουν. Οι άνθρωποι οι οποίοι έχουν ανθρώπους που αγαπούν γύρω τους είναι πιο πιθανό να τρώνε υγιεινά, να παίρνουν τα φάρμακά τους και να πηγαίνουν συχνότερα στο γιατρό.</p>
    </article>
  </body>
</html>