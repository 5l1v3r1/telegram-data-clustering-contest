<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/svit/20191118-brytanski-vijskovi-prychetni-do-vbyvstv-i-katuvan-myrnyh-zhyteliv-v-iraku-zmi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-18T09:22:24+00:00"/>
    <meta property="og:title" content="Британські військові причетні до вбивств і катувань мирних жителів в Іраку – ЗМІ"/>
    <meta property="og:description" content="Уряд Великої Британії і британська армія відмовлялися розслідувати і доводити до суду вбивства мирних жителів, скоєних військовими і спецназом в Афганістані та Іраку."/>
  </head>
  <body>
    <article>
      <h1>Британські військові причетні до вбивств і катувань мирних жителів в Іраку – ЗМІ</h1>
      <address>
        <time datetime="2019-11-18T09:22:24+00:00">18 Nov 2019, 09:22</time>
      </address>
      <p>Уряд Великої Британії і британська армія відмовлялися розслідувати і доводити до суду вбивства мирних жителів, скоєних військовими і спецназом в Афганістані та Іраку.</p>
      <p>У спільному <a href="https://www.thetimes.co.uk/edition/news/army-covered-up-torture-and-child-murder-bfdc5rsmw">розслідуванні</a> ВВС і газети The Sunday Times йдеться, що документи та свідчення очевидців містять докази причетності британських військових до вбивств і тортур.</p>
      <p>Вони спираються на інформацію, здобуту групою слідчих IHAT, а також на розслідування британської військової поліції під назвою Операція Нортмур.</p>
      <p>Уряд закрив обидва розслідування у 2017 році, після того, як Філ Шайнер, адвокат, який передав в IHAT більше 1000 справ, був відсторонений від юридичної практики через підозри, що він незаконно знаходив клієнтів в Іраку.</p>
      <p>
        <b>Читайте: </b>
        <a href="https://fakty.com.ua/ua/proisshestvija/20190321-v-iraku-zatonuv-pasazhyrskyj-parom-desyatky-zagyblyh/">Аварія порома в Іраку: загинули 85 осіб, 28 зникли безвісті</a>
      </p>
      <p>Однак колишні детективи, які працювали над розслідуваннями, заявили, що Шайнера використовували як привід. Вони стверджують, що армія і уряд перешкоджали пред’являти звинувачення військовим: жоден  випадок, який вони розслідували не розглядався у суді.</p>
      <blockquote>– Міністерство оборони не збиралося переслідувати в судовому порядку солдатів будь-якого звання – за винятком тих випадків, коли це було абсолютно необхідно і ухилитися від цього було абсолютно неможливо, – заявив один з детективів.</blockquote>
      <p>Зокрема, слідчі заявили, що британський спецназ SAS в 2012 році вбив в Афганістані чотирьох неповнолітніх під час чаювання в їхньому будинку. Після вбивства їх оголосили учасниками руху Талібан.</p>
      <p>Інша історія описує вбивство британським військовим іракського поліцейського в Басрі у 2003 році. Документи про цей інцидент нібито були сфальсифіковані таким чином, щоб покласти провину на самого поліцейського.</p>
      <p>Британський уряд і <b>Міноборони відкинули звинувачення</b> і заявили, що всі описані випадки <b>були належним чином розслідувані.</b></p>
      <p>Нагадаємо, в Афганістані в ході операції спецслужб <a href="https://fakty.com.ua/ua/svit/20190505-v-afganistani-vbyly-vatazhka-idil/">убили одного з ватажків бойовиків Ісламської держави</a>.</p>
    </article>
  </body>
</html>