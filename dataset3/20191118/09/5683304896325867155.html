<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/18/steve-smith-s-bizarre-wicket-in-sheffield-shield-leaves-batsman-shocked.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-18T09:50:00+00:00"/>
    <meta property="og:title" content="തട്ടി തട്ടി പന്ത് കയ്യിൽ, ‘വിചിത്രമായ’ പുറത്താക്കൽ, കണ്ണുതള്ളി ബാറ്റ്സ്മാൻ"/>
    <meta property="og:description" content="മെൽ‌ബൺ∙ ക്രിക്കറ്റ് ഗ്രൗണ്ടിൽ ബാറ്റു കൊണ്ട് അത്ഭുതങ്ങള്‍ കാണിക്കുന്ന താരമാണ് ഓസ്ട്രേലിയൻ ക്രിക്കറ്റ് താരം സ്റ്റീവ് സ്മിത്ത്. പന്തു ചുരണ്ടൽ.സ്റ്റീവ് സ്മിത്ത്. Steve Smith. Cricket. Manorama Online.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>തട്ടി തട്ടി പന്ത് കയ്യിൽ, ‘വിചിത്രമായ’ പുറത്താക്കൽ, കണ്ണുതള്ളി ബാറ്റ്സ്മാൻ</h1>
      <address><time datetime="2019-11-18T09:50:00+00:00">18 Nov 2019, 09:50</time> by <a rel="author">മനോരമ ലേഖകൻ</a></address>
      <p>മെൽ‌ബൺ∙ ക്രിക്കറ്റ് ഗ്രൗണ്ടിൽ ബാറ്റു കൊണ്ട് അത്ഭുതങ്ങള്‍ കാണിക്കുന്ന താരമാണ് ഓസ്ട്രേലിയൻ ക്രിക്കറ്റ് താരം സ്റ്റീവ് സ്മിത്ത്. പന്തു ചുരണ്ടൽ വിവാദത്തിലെ വിലക്കിനു ശേഷം ക്രിക്കറ്റിലേക്കു മടങ്ങിയെത്തിയ താരം മികച്ച ഫോമിലാണ്. എന്നാൽ കഴിഞ്ഞ ദിവസത്തെ മത്സരത്തിൽ എതിരാളിയെ ‘വിചിത്രമായ’ രീതിയിൽ പുറത്താക്കിയ സ്റ്റീവ് സ്മിത്തിന്റെ ബോളിങ്ങാണ് ഇപ്പോള്‍ ക്രിക്കറ്റ് ലോകത്തെ ചർ‌ച്ചാ വിഷയം.</p>
      <p>സിഡ്നിയിൽ നടന്ന മാർഷ് ഷെഫീൽഡ് ഷീല്‍ഡ് ടൂർണമെന്റിൽ ന്യൂസൗത്ത് വെയിൽസും വെസ്റ്റേൺ ഓസ്ട്രേലിയയും തമ്മിലുള്ള മത്സരത്തിലായിരുന്നു സംഭവം. ന്യൂസൗത്ത് വെയിൽസിന്റെ താരമായ സ്റ്റീവ് സ്മിത്ത് വെസ്റ്റേൺ ഓസ്ട്രേലിയയ്ക്കെതിരെ രണ്ടാം ഇന്നിങ്സിലാണു പന്തെറിയാൻ എത്തിയത്. മത്സരത്തിന്റെ 56–ാം ഓവറിലെ അവസാന പന്തിലാണ് സ്റ്റീവ് സ്മിത്ത് ‘വിചിത്രമായ’ രീതിയിൽ ബാറ്റ്സ്മാനെ പുറത്താക്കിയത്. </p>
      <figure>
        <iframe data-src="https://twitter.com/cricketcomau/status/1194810162877353984?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>104 പന്തിൽ 46 റണ്‍സെടുത്ത വെസ്റ്റേണ്‍ ഓസ്ട്രേലിയൻ താരം ജോഷ് ഇംഗ്ലിസ് ആയിരുന്നു ക്രീസിൽ. സ്മിത്തിന്റെ പന്ത് ഇംഗ്ലിസ് അടിച്ചപ്പോൾ നേരെ കൊണ്ടത് മിഡ് ഓഫിലെ ഫീൽഡറുടെ ദേഹത്ത്. റീബൗണ്ട് ചെയ്ത് ഉയർന്നുവന്ന പന്ത് ഷോർട്ട് ലെഗിലെ ഫീൽഡർ നിക് ലാർ‌ക്കിൻ കൈപ്പിടിയിലാക്കി. എന്താണു സംഭവിച്ചതെന്നറിയാതെ ഒരു നിമിഷം പകച്ചുനിന്ന ജോഷ് ഇംഗ്ലിസ് നിരാശനായി ഡ്രസിങ് റൂമിലേക്കു മടങ്ങി.  വെസ്റ്റേണ്‍ ഓസ്ട്രേലിയയുടെ എട്ടാം വിക്കറ്റ് കൂട്ടുകെട്ട് തകർക്കാൻ ന്യൂസൗത്ത് വെയിൽസ് ക്യാപ്റ്റൻ, സ്റ്റീവ് സ്മിത്തിനെ നിയോഗിക്കുകയായിരുന്നു.</p>
      <p>രണ്ട് മെയ്ഡൻ ഓവറുകളുൾപ്പെടെ ആറ് ഓവറുകൾ മാത്രമെറിഞ്ഞ സ്മിത്ത് മത്സരത്തിൽ സ്വന്തമാക്കിയ ഒരേയൊരു വിക്കറ്റും ഇതാണ്. മത്സരത്തിന്റെ ആദ്യ ഇന്നിങ്സിൽ ന്യൂ സൗത്ത് വെയിൽസിനായി സ്മിത്ത് സെഞ്ചുറി നേടിയിരുന്നു. 295 പന്തുകള്‍ നേരിട്ട സ്മിത്ത് 103 റൺസെടുത്താണു പുറത്തായത്.</p>
      <p><b>English Summary: </b>Steve Smith’s bizarre wicket in Sheffield Shield leaves batsman shocked</p>
    </article>
  </body>
</html>