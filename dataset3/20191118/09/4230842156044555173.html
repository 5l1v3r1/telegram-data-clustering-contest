<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191118-den-svyatogo-mykolaya-2019-istoriya-ta-tradytsiyi-svyata/"/>
    <meta property="og:site_name" content="ФАКТИ"/>
    <meta property="article:published_time" content="2019-11-18T09:08:48+00:00"/>
    <meta property="og:title" content="День Святого Миколая 2019: історія та традиції свята"/>
    <meta property="og:description" content="Звичаїв, легенд і традицій, пов’язаних зі святкуванням Дня Святого Миколая, в Україні дуже багато. Факти ICTV нагадають найважливіші."/>
  </head>
  <body>
    <article>
      <h1>День Святого Миколая 2019: історія та традиції свята</h1>
      <address>
        <time datetime="2019-11-18T09:08:48+00:00">18 Nov 2019, 09:08</time>
      </address>
      <p>Звичаїв, легенд і традицій, пов’язаних зі святкуванням Дня Святого Миколая, в Україні дуже багато. Факти ICTV нагадають найважливіші.</p>
      <p><b>День Святого Миколая</b> у 2019 році, як і завжди, відзначають 19 грудня. Ніч перед святом – найчарівніша та найбажаніша для всіх українських дітей, бо кожен малюк чекає на подарунок під подушкою від святого.</p>
      <p>Цю чудесну традицію передають з покоління в покоління, бо вона прищеплює головні цінності нашим дітям – вчить милосердю, щедрості та любові до навколишніх.</p>
      <p>
        <b>Читайте: </b>
        <a href="https://fakty.com.ua/ua/lifestyle/20191114-tserkovni-svyata-kalendar-na-2019-rik/">Церковні свята – календар на 2019 рік</a>
      </p>
      <p>Миколая також вважають головним заступником мандрівників, рибалок та моряків. Вони згадують його в дорозі, під час плавань, просять щедрого улову та гарної погоди.</p>
      <h3>Історія та традиції</h3>
      <p>За легендами, <a href="https://fakty.com.ua/ua/tag/svyatyj-mykolaj/">Святий Миколай</a>, який був єпископом візантійського міста Міра, допоміг бідному вдівцю видати свою дочку заміж. За тамтешніми звичаями, вона не змогла б поєднати життя зі своїм коханим без приданого і роботи. Тому вночі Святий Миколай пробрався до бідної хатини і закинув через вікно у кімнату, де спала дівчина, шматок золота.</p>
      <figure>
        <img src="https://fakty.com.ua/wp-content/uploads/2016/12/14/32682311_m-e1481725653946.jpg?1481725653"/>
      </figure>
      <p>Так він поєднав серця, а містом прокотилася чутка, що небесний ангел допоміг закоханим. Святий Миколай почав приносити до будинків знедолених теплі речі, іграшки та їжу. І завжди під покровом ночі, щоб не бути впізнаним.</p>
      <h3>Подарунки на День Святого Миколая</h3>
      <p>Ймовірно, ця традиція пішла з середньовічної Німеччини, де напередодні свята батьки презентували дітям новий зимовий одяг.</p>
      <figure>
        <img src="https://fakty.com.ua/wp-content/uploads/2016/12/14/66091474_m-e1481725667992.jpg?1481725667"/>
      </figure>
      <p>В Україні діти чекають Святого Миколая, щоб отримати подарунок під подушку за умови, що вони були слухняними протягом року. Діти, які погано поводилися, можуть знайти під подушкою різочку або камінчик.</p>
      <p>Є ще одна традиція на День Святого Миколая – якщо в переддень свята загадати заповітне бажання, то він його обов’язково виконає. Тому діти, які вже вміють писати, в листах просять покровителя виконати свої мрії.</p>
      <h3>Прикмети, пов’язані з 19 грудня</h3>
      <ul>
        <li>Свято Миколая — останній день у році, коли можна розрахуватися з боргами.</li>
        <li>Чоловіки завжди першими прокидалися у цей день, щоб обійти свій двір, бо інакше родину чекатиме велике горе в новому році.</li>
        <li>Великий іній – до врожаю хліба.</li>
        <li>Йде дощ – добре вродять озимі.</li>
        <li>Мороз – буде великий врожай хліба і овочів.</li>
        <li>Якщо зима до Дня Миколая слід замете – дорозі не стояти.</li>
        <li>Який день на Миколая Зимового, такий буде і на Миколая Літнього (22 травня).</li>
      </ul>
      <p>Факти ICTV розкажуть вам, як написати <a href="https://fakty.com.ua/ua/lifestyle/20191115-lyst-svyatomu-mykolayu-yak-pravylno-napysaty/">лист святому Миколаю</a>.</p>
    </article>
  </body>
</html>