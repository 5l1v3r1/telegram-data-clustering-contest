<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/134741/ara-tatil-basladi-gericilige-tatil-yok"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-18T09:13:00+00:00"/>
    <meta property="og:title" content="Ara tatil başladı: Gericiliğe tatil yok!"/>
    <meta property="og:description" content="Milli Eğitim Bakanlığı’nın (MEB) ilk kez bu yıl hayata geçirdiği ara tatil uygulaması başladı."/>
  </head>
  <body>
    <article>
      <h1>Ara tatil başladı: Gericiliğe tatil yok!</h1>
      <h2>Milli Eğitim Bakanlığı’nın (MEB) ilk kez bu yıl hayata geçirdiği ara tatil uygulaması başladı.</h2>
      <address>
        <time datetime="2019-11-18T09:13:00+00:00">18 Nov 2019, 09:13</time>
      </address>
      <p><b>Mustafa Kömüş/Birgün - </b>Milli Eğitim Bakanlığı’nın (MEB) ilk kez bu yıl hayata geçirdiği ara tatil uygulaması başladı.</p>
      <p>Okullara ve eğitime 1 haftalık ara verilse de MEB, gerici uygulamalara ara vermiyor.</p>
      <p>Bakanlık, öğrencilerin 18 ile 22 Kasım boyunca takip etmesi için aratatil.meb.gov.tr sitesinde bir dizi etkinlik paylaştı. Söz konusu etkinler arasında dini içerikli olanlar ise dikkat çekici.</p>
      <p>Antalya Milli Eğitim Müdürlüğü’nün paylaştığı etkinlik listesine göre, öğrenciler 22 Kasım Cuma günü Akdeniz Üniversitesi Camii’ni ziyaret edebilecek. Etkinliğin amacı ise şöyle açıklandı:</p>
      <p>“Öğrencilerimizin ilimizin en büyük camii olan Akdeniz Üniversitesi Camii hakkında yerinde ve uzman personel eşliğinde bilgi edinmelerini sağlamaktır.” Müdürlük, ayrıca pazartesi ile Cuma günleri arasında Antalya İl Emniyet Müdürlüğü’nü de ziyaret edebileceklerini de bildirdi.</p>
      <h3>HADİS KONULU ŞİİR</h3>
      <p>Antalya’nın yanı sıra Aydın’da da bir dizi etkinlik hazırlandı. Buna göre, İl Milli Eğitim Müdürlüğü, ‘sanatsal faaliyetler’ adı altında pazartesi-cuma arası herhangi bir gün “Hadis konulu şiir, kompozisyon yazma” etkinliği planlandı.</p>
      <p>Etkinlik için yapılan açıklamada ise konuyla bağlamsız bir bilgi verildi: “Bir konu üzerine anne babalar ve çocuk varsa dede ve nineler de eklenerek hep birlikte sohbet ortamı oluşturulacaktır.”</p>
      <p>Aynı etkinliği, Şanlıurfa İl Milli Eğitim Müdürlüğü de duyurdu. Müdürlük, öğrencilerden pazartesi ile cuma arasındaki herhangi bir gün “Komşusu açken tok yatan bizden değildir” hadisiyle ilgili kompozisyon yazmasını talep etti. Öğrencilerim yazdığı kompozisyonu, öğretmenleri ile arkadaşlarıyla paylaşması da istendi.</p>
      <h3>ANKARA’DA TEFSİR</h3>
      <p>Ankara’da da İl Milli Eğitim Müdürlüğü, benzer bir etkinlik planladı. ‘Aile Günü’ kategorisinde yer alan etkinliğe göre, öğrenciler 21 Kasım günü saat 17.00’de Kuran’ın dilinden tefsir dersleri etkinliğine gidecek. Etkinliğin sadece ortaöğretim öğrencilerine özel olduğu aktarıldı.</p>
    </article>
  </body>
</html>