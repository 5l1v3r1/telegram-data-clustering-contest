<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197736/potami-titloi-teloys-gia-to-komma-toy-stayroy-theodoraki"/>
    <meta property="og:site_name" content="CNN.gr"/>
    <meta property="article:published_time" content="2019-11-18T09:54:42+00:00"/>
    <meta property="og:title" content="Ποτάμι: Τίτλοι τέλους για το κόμμα του Σταύρου Θεοδωράκη"/>
    <meta property="og:description" content="Σε αναστολή της λειτουργίας του προχωράει το Ποτάμι , το κόμμα που ίδρυσε ο Σταύρος Θεοδωράκης και εκπροσωπήθηκε στη Βουλή και το Ευρωκοινοβούλιο."/>
  </head>
  <body>
    <article>
      <h1>Ποτάμι: Τίτλοι τέλους για το κόμμα του Σταύρου Θεοδωράκη</h1>
      <h2>Σε αναστολή της λειτουργίας του προχωράει το Ποτάμι, το κόμμα που ίδρυσε ο Σταύρος Θεοδωράκης και εκπροσωπήθηκε στη Βουλή και το Ευρωκοινοβούλιο.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 11:54 , 18 November 2019 - 11:56</p>
      <p>Το Πολιτικό Συμβούλιο «εισηγείται στο ανώτερο καθοδηγητικό όργανο και διαρκές Συνέδριο του Κινήματος στη ΜεΣυΑ την <b>αναστολή λειτουργίας του Κινήματός μας</b>» όπως αναφέρεται σε έγγραφο.</p>
      <p>Παράλληλα, <b>θα ζητηθεί να σταματήσει και η <a href="https://www.cnn.gr/eidhseis/tag/12424/kratiki-epixorigisi">κρατική επιχορήγηση</a></b>.</p>
      <p>Το Ποτάμι ιδρύθηκε τον Μάρτιο του 2014, σε μια περίοδο έντονων πολιτικών ζυμώσεων. Τον Μάιο του 2014, στις Ευρωεκλογές, εξέλεξε τους <b>Γιώργο Γραμματικάκη</b> και <b>Μίλτο Κύρκο</b>.</p>
      <p>Στις εκλογές του Ιανουαρίου του 2015 το Ποτάμι αναδείχτηκε <b>τέταρτο κόμμα</b> με ποσοστό 6,05% και εξέλεξε 17 βουλευτές. Η δύναμή του μειώθηκε στις εκλογές του <b>Σεπτεμβρίου του 2015</b>, οπότε και εξέλεξε 11 βουλευτές και πήρε ποσοστό 4,09%.</p>
      <p>Το κόμμα άρχισε να φυλλορροεί λίγο πριν τις εκλογές του Ιουλίου του 2019. Αποχωρήσεις και διαφωνίες «<b>αποδεκάτισαν</b>» σταδιακά την κοινοβουλευτική ομάδα.</p>
      <p>Στις <a href="https://www.cnn.gr/eidhseis/tag/73609/eyroekloges-2019"><b>Ευρωεκλογές του Μαΐου</b></a> του 2019 έλαβε ποσοστό 1,52% και έμεινε εκτός.</p>
      <p>Κατόπιν τούτου το Πολιτικό Συμβούλιο του κόμματος έλαβε την απόφαση <b>να μη συμμετάσχει στις εθνικές εκλογές</b> του Ιουλίου του 2019.</p>
      <p><b>Αναλυτικά η ανακοίνωση</b> του Ποταμιού:</p>
      <p>«Μια τολμηρή απόφαση που αρμόζει στην ιστορία και τις αρχές του Ποταμιού πήρε το Πολιτικό Συμβούλιο του Κινήματος μας μετά από 2 μήνες εντατικών διαβουλεύσεων, επαφών και συζητήσεων με εκατοντάδες στελέχη και φίλους του Ποταμιού σε όλη την Ελλάδα.</p>
      <p>Η απόφαση θα τεθεί για έγκριση στην συνεδρίαση της ΜΕΣΥΑ που θα γίνει την Κυριακή 24 του μήνα στις 11 το πρωί στο Θέατρο Άλμα Ακομινάτου 15 και Αγίου Κωνσταντίνου στο Μεταξουργείο. Η συνεδρίαση είναι ανοιχτή για όσα στελέχη και φίλους θέλουν να την παρακολουθήσουν.</p>
      <p>Διαβάστε όλη την απόφαση του Πολιτικού Συμβουλίου:</p>
      <p>Φίλες, φίλοι μέλη της ΜεΣυΑ</p>
      <p>Τον Φεβρουάριο του 2014 το Ποτάμι ξεκίνησε ένα δύσκολο αλλά χρήσιμο ταξίδι.</p>
      <p>Νέοι άνθρωποι στην πολιτική αλλά και παλιοί αγωνιστές, συναντήθηκαν σε μια μεγάλη προσπάθεια για «να τα αλλάξουμε όλα χωρίς να γκρεμίσουμε τη χώρα».</p>
      <p>Αγωνιστήκαμε με σχέδιο και πάθος και ωθήσαμε την κοινωνία να κάνει βήματα μπροστά. Καταφέραμε πολλά, δυσανάλογα ίσως πολλά σε σχέση με την μικρή κοινοβουλευτική μας δύναμη.</p>
      <p>Πολεμηθήκαμε άγρια από όλους αυτούς που θεωρούν την πολιτική ως κομματικό φέουδο και την χρησιμοποιούν για να έχουν οι ίδιοι και οι παρέες τους μια άκοπη ζωή. Το Ποτάμι όμως ήταν μια πολιτική έκρηξη που δεν μπόρεσαν να σταματήσουν.</p>
      <p>Νικήσαμε σε τρεις εκλογικές αναμετρήσεις χωρίς να μιμηθούμε την ηθική, τον τρόπο οργάνωσης, ψηφοθηρίας και δανειοδότησης των παραδοσιακών σχημάτων. Και κυρίως προχωρήσαμε χωρίς να κάνουμε πίσω από τις φιλελεύθερες προοδευτικές μας αρχές και αξίες και από όσα αποφασίζαμε στα συνέδρια μας.</p>
      <p>Δεν υποκύψαμε στις σειρήνες του λαϊκισμού και δεν σταματήσαμε ποτέ να πολεμάμε όλα τα πρόσωπα του συντηρητισμού. Εκφράσαμε έτσι τις αγωνίες και τις ανάγκες ενός σημαντικού μέρους της προοδευτικής κοινωνίας που ασφυκτιούσε ανάμεσα στις καθεστωτικές δυνάμεις που βάζουν πάνω από όλα το συμφέρον τους και τα προνόμια των συντεχνιών που τους στηρίζουν.</p>
      <p>Αγωνίες που εξακολουθούν να υπάρχουν και σήμερα, χωρίς όμως να μπορούν ακόμη να αποκτήσουν ενιαία έκφραση καθότι οι περισσότεροι προοδευτικοί πολίτες τηρούν μια στάση αναμονής. Κουρασμένοι από την δεκαετή κρίση και την κομματικοποίηση των πάντων, προσπαθούν να εξάγουν τα δικά τους συμπεράσματα για τα όρια και τις δυνατότητες της νέας πολιτικής πραγματικότητας που βιώνουμε.</p>
      <p>Φίλες και Φίλοι</p>
      <p>Το Πολιτικό Συμβούλιο σε αλλεπάλληλες συνεδριάσεις του, έχει προσπαθήσει να ανιχνεύσει τις προοπτικές του Κινήματος μας μέσα στο νέο σκηνικό που διαμορφώθηκε μετά τις εκλογές.</p>
      <p>Σας είναι γνωστή η απόφαση μας - μετά το αρνητικό αποτέλεσμα των Ευρωεκλογών - για την μη κάθοδο του Κινήματος μας στις εθνικές εκλογές της 7ης Ιουλίου, απόφαση άλλωστε που επικύρωσε με συντριπτική πλειοψηφία η ΜεΣυΑ.</p>
      <p>Το Ποτάμι δεν θα μπορούσε να αγνοήσει την αρνητική για μας λαϊκή ετυμηγορία. Γι’ αυτό καλέσαμε όλα τα στελέχη του Κινήματος, να συνδεθούν με τους χιλιάδες πολίτες που μας στήριξαν στις Ευρωεκλογές, να δραστηριοποιηθούν στις τοπικές και ιντερνετικές κοινότητες και να αναστοχαστούν πάνω στα μηνύματα της νέας εποχής.</p>
      <p>Ο επικεφαλής αλλά και όλοι μας, μήνες τώρα, έχουμε ανταλλάξει απόψεις με εκατοντάδες μέλη, φίλους και στελέχη του Κινήματος από την περιφέρεια, την τοπική αυτοδιοίκηση, τις επιστημονικές επιτροπές, την επιτροπή διαλόγου, τη νεολαία. Συζητήσαμε όλες τις απόψεις, ψύχραιμα και νηφάλια, μέχρι να ωριμάσουν οι σκέψεις μας και να αισθανθούμε ικανοί να πάρουμε τις οριστικές μας αποφάσεις.</p>
      <p>Έχοντας υπόψη τα συμπεράσματα από αυτή την ευρεία ανταλλαγή απόψεων μελών και φίλων, το Πολιτικό Συμβούλιο διαμόρφωσε, στις τρεις τελευταίες συνεδριάσεις του, την τελική του πρόταση την οποία εισηγείται σήμερα στους Αντιπροσώπους του Ποταμιού από όλη τη χώρα.</p>
      <p>Η αμετάκλητη απόφαση του Επικεφαλής να παραιτηθεί σε συνδυασμό με την πολιτική συγκυρία και τα όσα έχουν συμβεί και έχουν πλήξει πολλαπλώς το Ποτάμι κάνουν δύσκολη τη συνέχιση της λειτουργίας του με τρόπο που να απαντάει στην ιστορία του.</p>
      <p>Πολλές τοπικές ομάδες έχουν αποδεκατιστεί κάνοντας ουσιαστικά αδύνατη την διάδοση των ιδεών μας σε μια στιγμή μάλιστα που ο πολιτικός μας χώρος έχει καταληφθεί από άλλες δυνάμεις – έστω και προσχηματικά σε πολλές περιπτώσεις. Όλα αυτά είναι σήμερα αξεπέραστα εμπόδια για το Κίνημα μας. Ο κίνδυνος να μετατραπούμε σε «κόμμα σφραγίδα» είναι υπαρκτός και ανεξάρτητος από τις δικές μας προθέσεις.</p>
      <p>Αυτή η κατάληξη δεν αξίζει στο Ποτάμι.</p>
      <p>Γι’ αυτό και το Πολιτικό Συμβούλιο συμφώνησε να δοθούν στο Εθνικό Καποδιστριακό Πανεπιστήμιο Αθηνών 500.000 ευρώ για την αντιμετώπιση της συνεχιζόμενης διαρροής εγκεφάλων στο εξωτερικό. Ήταν μια έμπρακτη άρνηση της μετατροπής του Κινήματος μας σε έναν ακόμη γραφειοκρατικό κομματικό μηχανισμό που θα ζει με τα λεφτά του κράτους, δηλαδή των πολιτών.</p>
      <p>Φίλες και φίλοι</p>
      <p>Με πολιτικό θάρρος και αίσθημα ιστορικής ευθύνης το Πολιτικό Συμβούλιο εισηγείται στο ανώτερο καθοδηγητικό όργανο και διαρκές Συνέδριο του Κινήματος, στη ΜεΣυΑ, την αναστολή λειτουργίας του Κινήματος μας.</p>
      <p>Η ΜεΣυΑ με την απόφαση αναστολής εξουσιοδοτεί ταυτόχρονα τον επικεφαλής να ζητήσει από την Βουλή των Ελλήνων να σταματήσει η χρηματοδότηση του Κινήματός μας, η οποία σε αντίθετη περίπτωση θα εξακολουθεί να υφίσταται μέχρι τις ερχόμενες ευρωεκλογές.</p>
      <p>Η αναστολή λειτουργίας του Κινήματός μας δεν σημαίνει ότι όλοι εμείς θα ιδιωτεύσουμε ή θα συνταξιοδοτηθούμε. Άλλωστε αρκετά στελέχη μας συνεχίζουν και σήμερα να πρωταγωνιστούν σε πολλά πεδία πολιτικής και βέβαια την Τοπική Αυτοδιοίκηση, τις ΜΚΟ, τα κοινωνικά δίκτυα. Και όταν οι συνθήκες αλλάξουν και οι καιροί το απαιτήσουν είναι σίγουρο ότι θα βρούμε ξανά το δρόμο να ενωθούμε και να βοηθήσουμε τη χώρα. Άλλωστε οι δεσμοί μεταξύ μας είναι πλέον τόσο ισχυροί που δεν είναι εύκολο να διαρραγούν.</p>
      <p>Σημειώνεται ότι δύο μέλη του Πολιτικού Συμβουλίου διαφώνησαν με την πρόταση αναστολής λειτουργίας του κόμματος, θεωρώντας ότι παρά την πολιτική συγκυρία, γρήγορα το πολιτικό σύστημα, που σήμερα φαίνεται να κυριαρχεί, θα εξαντλήσει τα όριά του. Σύμφωνα με τις διατυπώσεις τους οι αναγκαίες για τη χώρα μεταρρυθμίσεις δεν προχωρούν, η πολυαναμενόμενη ανάπτυξη δεν έρχεται, τα ακροδεξιά συνθήματα αυξάνονται και όλα αυτά επιβάλουν τη συνέχιση της ύπαρξης του Ποταμιού.</p>
      <p>Φίλες και φίλοι</p>
      <p>Τα μέλη της ΜεΣυΑ καλούνται στην συνεδρίαση της 24ης Νοεμβρίου να συζητήσουν, να προβληματισθούν και τελικά να εγκρίνουν ή να απορρίψουν την πρόταση του Πολιτικού Συμβουλίου για αναστολή της λειτουργίας του Ποταμιού».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197774/voytsis-h-simerini-pleiopsifia-odigei-se-syntagmatopoiisi-toy-neosyntiritismoy">Βούτσης: Η σημερινή πλειοψηφία οδηγεί σε συνταγματοποίηση του νεοσυντηρητισμού</a>
        </li>
        <li>
          <a href="https://www.cnn.gr/news/politiki/story/197756/anoixto-to-endexomeno-yperpsifisis-tis-diataxis-gia-nomothetisi-meta-apo-laiki-protovoylia-afinei-i-nd">Ανοιχτό το ενδεχόμενο υπερψήφισης της διάταξης για νομοθέτηση μετά από λαϊκή πρωτοβουλία αφήνει η ΝΔ</a>
        </li>
        <li>
          <a href="https://www.cnn.gr/news/politiki/story/197717/stin-olomeleia-i-syntagmatiki-anatheorisi-sto-epikentro-proedriki-eklogi-kai-eythyni-ypoyrgon">Στην Ολομέλεια η συνταγματική αναθεώρηση: Στο επίκεντρο προεδρική εκλογή και ευθύνη υπουργών</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/9763/to-potami">ΤΟ ΠΟΤΑΜΙ</a>
        </li>
        <li>
          <a href="https://www.cnn.gr/eidhseis/tag/5688/stayros-theodorakis">ΣΤΑΥΡΟΣ ΘΕΟΔΩΡΑΚΗΣ</a>
        </li>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
        <li>
          <a href="https://www.cnn.gr/eidhseis/tag/339/eyrokoinovoylio">ΕΥΡΩΚΟΙΝΟΒΟΥΛΙΟ</a>
        </li>
        <li>
          <a href="https://www.cnn.gr/eidhseis/tag/56440/eyroekloges">ΕΥΡΩΕΚΛΟΓΕΣ</a>
        </li>
        <li>
          <a href="https://www.cnn.gr/eidhseis/tag/12424/kratiki-epixorigisi">ΚΡΑΤΙΚΗ ΕΠΙΧΟΡΗΓΗΣΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/18/197786/snapshot/Capture-n43.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197751/snapshot/2397869.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197746/snapshot/21906627.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197761/snapshot/2718252.jpg"/>
      </figure>
    </article>
  </body>
</html>