<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1282971041_Angliyskiyat_milioner_si_kupi_klub_uvolni_trenyora_naznachi_se_na_negovo_myasto_i_vze_15_igrachi_Vsichko_tova_za_edin_den"/>
    <meta property="og:site_name" content="webcafé"/>
    <meta property="article:published_time" content="2019-11-18T09:54:00+00:00"/>
    <meta property="og:title" content="Английският милионер си купи клуб, уволни треньора, назначи се на негово място и взе 15 играчи. Всичко това за един ден"/>
    <meta property="og:description" content="Чудакът Глен Темплин иска да успее с Ромфорд"/>
  </head>
  <body>
    <article>
      <h1>Английският милионер си купи клуб, уволни треньора, назначи се на негово място и взе 15 играчи. Всичко това за един ден</h1>
      <address><time datetime="2019-11-18T09:54:00+00:00">18 Nov 2019, 09:54</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/18/templin/1170x829.jpg"/>
        <figcaption>Темплин е на 47 и е основният собственик на металургичната компания AGP Steel. През 2017 г. месечният оборот на предприятието беше 5,8 милиона евро.</figcaption>
      </figure>
      <p>
        <b>Милионерът Глен Темплин произведе най-шумната футболна история на седмицата в Англия след, разбира се, конфликта между Рахийм Стърлинг и Джо Гомес.</b>
      </p>
      <p>Във вторник, 12 ноември, Темплин придоби клуб Ромфорд от осмия английски ешелон. В същия ден той уволни старши треньор Пол Мартин и се назначи на негово място.</p>
      <p>Темплин обяви това в Twitter, като в същото време обеща, че ще построи нов стадион за Ромфорд и ще изведе клуба до Футболната лига. Ромфорд е малък клуб, базиран в едноименната част в източен Лондон. В миналия шампионат завърши предпоследен и запази мястото си, тъй като изпада само последният.</p>
      <p>В първите си дни в клуба Темплин е много ентусиазиран. "Днес подписахме с 15 нови играчи. Ние сме фокусирани върху това да вървим напред в таблицата и да спечелим място в плейофите. Искрено вярвам, че можем да се отлепим от дъното и да продължим напред", написа той в социалната мрежа.</p>
      <p>Действията на Темплин привлякоха вниманието на английските медии, а Sky Sports го потърси за интервю.</p>
      <p>"Няма да харча пари за подписване на големи имена. Да, бих могъл да придобия клуб с по-висок статус, но харесвам предизвикателства. В живота съм постигнал всичките цели, които съм си поставял. А когато постигаш всичко и се отегчиш - това може да бъде опасно", заяви той.</p>
      <p>
        <b>Темплин е на 47 и е основният собственик на металургичната компания AGP Steel.</b>
      </p>
      <p>През 2017 г. месечният оборот на предприятието беше 5,8 милиона евро. Ромфорд е вторият клуб на милионера. Преди това той почти три години беше собственик и треньор на шестодивизионни лига Билерикай Таун.</p>
      <p>Бизнесменът инвестира около 3 милиона паунда в клуба и привлече бившите играчи на Ливърпул - Пол Кончески и Джърмейн Пенант. Въпреки това, през септември тази година трябваше да продаде клуба след шумен скандал с феновете. Той започна заради факта, че милионерът настояваше 16-годишният му син Алфи да играе като титуляр.</p>
      <p>
        <b>През 2018 г. Темплин разказа, че в миналото си имал проблеми с с алкохола и наркотиците.</b>
      </p>
      <p>"Загубих семейството си заради наркотиците. Моята приятелка и четирите ми деца ме напуснаха. Изгубих ума си и се озовах в психиатрична болница, но точно тогава намерих Бог. Наложи се да направя скенер на мозъка и други изследвания за хиперактивност и дефицит на вниманието. Чувствам, че наркотиците нанесоха сериозни вреди на тялото ми.</p>
      <p>Отслабнах и станах много нервен, но вече от дълго време не пия и не взимам кокаин. Преминах през мрака на наркоманията, опитах да се самоубия и загубих децата си, които обичам повече от всичко. Преминах през ада", разказва милионерът.</p>
      <p>През септември 2018 г. полицията спря колата на Темплин по сигнал, че е взел кокаин в тоалетната на стадиона на Билерикай. Тестовете му за употребата на наркотици обаче бяха отрицателни. Някой се бе опитал да го натопи.</p>
      <related>
        <a href="https://www.webcafe.bg/sportcafe/retro/id_907767087_Hettrik_s_mahmurluk_i_razvrat_sas_saotbornitsi_Nay-bezumniyat_angliyski_futbolist_prez_noviya_vek"/>
      </related>
    </article>
  </body>
</html>