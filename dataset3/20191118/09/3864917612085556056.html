<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2820181-u-zitomiri-rozpocinaetsa-uvilejnij-festival-sonacni-klarneti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T09:07:00+00:00"/>
    <meta property="og:title" content="У Житомирі розпочинається ювілейний фестиваль «Сонячні кларнети»"/>
    <meta property="og:description" content="У Житомирі пройде Х Міжнародний фестиваль інструментальної музики «Сонячні кларнети», який збере учасників з України, Білорусі та Сербії, а також у його рамках вперше відбудеться однойменний міжнародний конкурс юних виконавців на кларнеті."/>
  </head>
  <body>
    <article>
      <h1>У Житомирі розпочинається ювілейний фестиваль «Сонячні кларнети»</h1>
      <h2>У Житомирі пройде Х Міжнародний фестиваль інструментальної музики «Сонячні кларнети», який збере учасників з України, Білорусі та Сербії, а також у його рамках вперше відбудеться однойменний міжнародний конкурс юних виконавців на кларнеті.</h2>
      <address>
        <time datetime="2019-11-18T09:07:00+00:00">18 Nov 2019, 09:07</time>
      </address>
      <p>Про це кореспондентові Укрінформу розповів голова оргкомітету фестивалю, директор Житомирського коледжу культури і мистецтв ім. І. Огієнка Микола Покропивний.</p>
      <p>«Ювілейний Х фестиваль «Сонячні кларнети» триватиме упродовж 18-22 листопада. Цього року ми вперше проводимо Міжнародний конкурс юних виконавців на кларнеті «Сонячні кларнети». У рамках <a href="https://www.ukrinform.ua/tag-festival">фестивалю</a> заплановані арт-зустрічі, майстер-класи та концерти. Гостем цьогорічного фестивалю буде квартет кларнетистів військово-повітряних сил США, керівник якого Крістіна Мур Уррутія є членом журі конкурсу», - розповів Покропивний.</p>
      <p>Фестиваль розпочнеться сьогодні із концерту в обласній філармонії.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2820141-na-miznarodnomu-festivali-vijskovoi-avtorskoi-pisni-peremig-gurt-z-desni.html">На Міжнародному фестивалі військової авторської пісні переміг гурт з Десни</a>
      </blockquote>
      <p>Крім того, у вівторок, 19 листопада, відбудеться прослуховування учасників конкурсу молодшої вікової групи (учасників віком 8-13 років), а в середу, 20 листопада – старшої вікової групи (13-18-річні кларнетисти). Головним призом конкурсу стане кларнет фірми Selmer.</p>
      <p>Фестиваль завершиться у п’ятницю, 22 листопада, концертом Національного президентського оркестру та квартету кларнетистів військово-повітряних сил США.</p>
    </article>
  </body>
</html>