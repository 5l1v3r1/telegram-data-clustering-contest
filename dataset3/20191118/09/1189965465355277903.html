<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259640/xongk-kongk-i-astynomia-espase-ta-odofragmata-kai-prospathei-na-eisvallei-sto-polytexneio"/>
    <meta property="og:site_name" content="LiFO"/>
    <meta property="article:published_time" content="2019-11-18T09:11:00+00:00"/>
    <meta property="og:title" content="Χονγκ Κονγκ: Η αστυνομία έσπασε τα οδοφράγματα και προσπαθεί να εισβάλλει στο Πολυτεχνείο"/>
    <meta property="og:description" content="Οξυμένη η κατάσταση γύρω από το Πολυτεχνείο, με την αστυνομία να απειλεί ότι θα κάνει χρήση πραγματικών σφαιρών"/>
  </head>
  <body>
    <article>
      <h1>Χονγκ Κονγκ: Η αστυνομία έσπασε τα οδοφράγματα και προσπαθεί να εισβάλλει στο Πολυτεχνείο</h1>
      <h2>Οξυμένη η κατάσταση γύρω από το Πολυτεχνείο, με την αστυνομία να απειλεί ότι θα κάνει χρήση πραγματικών σφαιρών</h2>
      <address><time datetime="2019-11-18T09:11:00+00:00">18 Nov 2019, 09:11</time> by <a rel="author">NEWSROOM</a></address>
      <p>
        <b>Η αστυνομία του<a href="https://www.lifo.gr/tags/%CE%A7%CE%BF%CE%BD%CE%B3%CE%BA+%CE%9A%CE%BF%CE%BD%CE%B3%CE%BA"> Χονγκ Κονγκ</a> έσπασε τα οδοφράγματα που είχαν στήσει φοιτητές και ακτιβιστές στην Πολυτεχνική Σχολή και προσπαθεί να εισβάλλει στον χώρο για να συλλάβει τους διαδηλωτές.</b>
      </p>
      <p>Eικόνες και βίντεο από το σημείο δείχνουν βροχή δακρυγόνων και φωτιές στους δρόμους και υπάρχουν πληροφορίες για μαζικές συλλήψεις. Σύμφωνα με τον Guardian, εκτιμάται πως μέσα στο Πολυτεχνείο υπάρχουν περίπου 800 διαδηλωτές. Νωρίτερα κάποιοι προσπάθησαν να διαφύγουν από το Πανεπιστήμιο, αλλά η αστυνομία τους απώθησε και τους εγκλώβισε μέσα στο χώρο.</p>
      <figure>
        <iframe data-src="https://twitter.com/AFP/status/1196324978494332928?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Λίγες ώρες νωρίτερα, η αστυνομία του Χονγκ Κονγκ απείλησε τους διαδηλωτές πως θα χρησιμοποιήσει πραγματικές σφαίρες. Αυτή ήταν η πρώτη τέτοιου είδους προειδοποίηση που απευθύνεται από τις δυνάμεις ασφαλείας από την έναρξη της κρίσης πριν από περίπου έξι μήνες. Η αστυνομία ανακοίνωσε ότι μέλη της πυροβόλησαν τρεις φορές με πραγματικές σφαίρες τα ξημερώματα κοντά στο πανεπιστήμιο, διευκρινίζοντας ότι κανένας δεν τραυματίστηκε.</p>
      <p>Οι διαδηλωτές πυρπόλησαν το πρωί την είσοδο της Πολυτεχνικής Σχολής προκειμένου να εμποδίσουν την επέμβαση της αστυνομίας. Πολλές εκρήξεις ακούστηκαν τα ξημερώματα, σύμφωνα με ανταποκριτές του AFP, προτού εμφανιστεί πυκνός καπνός από την είσοδο της Πολυτεχνικής Σχολής του Χονγκ Κονγκ (PolyU), το οποίο αυτό το Σαββατοκύριακο αναδείχθηκε σε προπύργιο των διαδηλωτών.</p>
      <figure>
        <img src="https://www.lifo.gr/uploads/image/1568969/honk_kong_1.jpg"/>
      </figure>
      <p>
        <b>Αντισυνταγματική η απαγόρευση της χρήσης μάσκας στη διάρκεια των κινητοποιήσεων</b>
      </p>
      <p>Αντισυνταγματικό κρίθηκε από το Ανώτατο Δικαστήριο του Χονγκ Κονγκ το νομοσχέδιο που υιοθετήθηκε τον προηγούμενο μηνά από την κυβέρνηση της πρώην βρετανικής αποικίας και το οποίο απαγόρευε τη χρήση μάσκας ή άλλου καλύμματος του προσώπου στις διαδηλώσεις. «Οι περιορισμοί που επιβάλλει στα θεμελιώδη δικαιώματα (...) ξεπερνούν αυτό που είναι λογικά απαραίτητο», εκτίμησε το Ανώτατο Δικαστήριο, σύμφωνα με περίληψη της απόφασής του που αποτελεί νίκη για τους αντικυβερνητικούς διαδηλωτές οι οποίοι βρίσκονται στους δρόμους εδώ και πέντε μήνες.</p>
      <p>Αντιμέτωπες με τη σοβαρότερη πολιτική κρίση στο Χονγκ Κονγκ μετά την επιστροφή του το 1997 στην Κίνα, οι τοπικές αρχές αποφάσισαν τον Οκτώβριο να απαγορεύσουν τη χρήση μάσκας στη διάρκεια των διαδηλώσεων. Η επικεφαλής της κυβέρνησης του Χονγκ Κονγκ Κάρι Λαμ επικαλέστηκε μία διάταξη του 1922 που δεν είχε εφαρμοστεί μετά τις ταραχές που είχαν ξεσπάσει στην περιοχή στα τέλη της δεκαετίας του 1960.</p>
      <p>Προκειμένου να μην μπορούν να τους ταυτοποιήσουν οι διαδηλωτές πραγματοποιούν κινητοποιήσεις φορώντας μάσκες. Κάποιοι φορούν μάλιστα και κράνη, γυαλιά προστασίας ή αντιασφυξιογόνες μάσκες ώστε να προστατευθούν από τα δακρυγόνα και τις βομβίδες που χρησιμοποιεί η αστυνομία.</p>
    </article>
  </body>
</html>