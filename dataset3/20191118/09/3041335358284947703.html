<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/politics/antipoliteysi/pasok-oi-theseis-tis-xarilaou-trikoupi-gia-to-synedrio/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T09:39:34+00:00"/>
    <meta property="og:title" content="ΠΑΣΟΚ : Οι θέσεις της Χαριλάου Τρικούπη για το συνέδριο"/>
    <meta property="og:description" content="«Το ΠΑΣΟΚ είναι ζωντανό. Ήταν, είναι και θα παραμείνει δυναμικά παρόν σε κάθε επιλογή και δράση του Κινήματος Αλλαγής»"/>
  </head>
  <body>
    <article>
      <h6 class="kicker">«Το ΠΑΣΟΚ είναι ζωντανό»</h6>
      <h1>ΠΑΣΟΚ : Οι θέσεις της Χαριλάου Τρικούπη για το συνέδριο</h1>
      <h2>«Το ΠΑΣΟΚ είναι ζωντανό. Ήταν, είναι και θα παραμείνει δυναμικά παρόν σε κάθε επιλογή και δράση του Κινήματος Αλλαγής»</h2>
      <address><time datetime="2019-11-18T09:39:34+00:00">18 Nov 2019, 09:39</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Στην τελική ευθεία βρίσκεται το συνέδριο του ΠΑΣΟΚ το οποίο έχει επικριθεί ιδιαίτερα και έχει προκαλέσει εμφύλιο εντός του κόμματος.</p>
      <p>Με ενημερωτικό σημείωμα η Χαριλάου Τρικούπη επιχειρεί να εξηγήσει γιατί γίνεται το συνέδριο έτσι όπως γίνεται και ποια είναι τα διακυβεύματα και οι προκλήσεις.</p>
      <p>
        <a href="https://www.in.gr/2019/11/18/economy/koinoniko-merisma-kleidonoun-oi-apofaseis-gia-poso/">Διαβάστε ακόμη : «Κλειδώνουν» οι αποφάσεις για το Κοινωνικό Μέρισμα</a>
      </p>
      <p>Αναλυτικά:</p>
      <h3>1. Συνέδριο  ΠΑΣΟΚ : Δυνατό ΠΑΣΟΚ μέσα στο Κίνημα Αλλαγής</h3>
      <p>Μόλις πριν από  λίγους μήνες τον Απρίλιο  του 2019, αποφασίσαμε ομόφωνα, ότι προχωράμε μπροστά με όχημα το Κίνημα Αλλαγής.</p>
      <p>Ότι τα Κόμματα και οι Κινήσεις που συμμετέχουν σε αυτό θα κάνουν ένα βήμα πίσω, ώστε να βοηθήσουν το νέο φορέα να κάνει μεγάλα βήματα μπροστά!</p>
      <p>Την απόφαση αυτή πήραν οι 4.500 δημοκρατικά εκλεγμένοι Σύνεδροι του Κινήματος Αλλαγής –στην μεγάλη τους πλειοψηφία μέλη του ΠΑΣΟΚ- που αναδείχθηκαν από την ψήφο 65.000 πολιτών – επίσης στην συντριπτική τους πλειοψηφία μέλη ΠΑΣΟΚ – που μετείχαν στις προσυνεδριακές διαδικασίες.</p>
      <p>Το συνέδριο αυτό του Κινήματος Αλλαγής πριν από οκτώ μήνες , 30 Μαρτίου 2019, ήταν ένας ακόμα σημαντικός σταθμός σε μια σειρά πρωτοβουλιών και συλλογικών αποφάσεων που ξεκίνησαν από το 2015.</p>
      <p>·        Στο συνέδριο ΠΑΣΟΚ το 2015 – πριν την εκλογή Προέδρου που ακολούθησε – αποφασίστηκε ότι το ΠΑ.ΣΟ.Κ «συμβάλλει συντεταγμένα αλλά ειλικρινά και γενναιόδωρα στη συγκρότηση ενός ευρύτερου σχήματος» .</p>
      <p>·        Με σειρά πρωτοβουλιών στην συνέχεια συγκροτήθηκε η ΔΗΜΟΚΡΑΡΙΚΗ ΣΥΜΠΑΡΑΤΑΞΗ.   Ακολούθησε το ανοιχτό κάλεσμα ίδρυσης του νέου φορέα της ενιαίας Κεντροαριστεράς από την βάση, με την συγκλονιστική συμμετοχή και εντολή 220.000 πολιτών, τον Νοέμβριο του 2017. Στη διαδικασία αυτή συμμετείχαν τα μέλη και οι φίλοι του ΠΑΣΟΚ έχοντας πλήρη επίγνωση ότι πάμε μπροστά με την ίδρυση ενός νέου πολιτικού φορέα</p>
      <p>·        Με  τα ψηφοδέλτια του νέου αυτού φορέα, του Κινήματος Αλλαγής, εξελέγησαν στις πρόσφατες εκλογές και ευρωεκλογές, οι βουλευτές και οι ευρωβουλευτές μας.</p>
      <p>Διακηρυγμένος στόχος εξ’ αρχής αυτού του πολιτικού σχεδίου ήταν  η δημιουργία ενός νέου, ενιαίου φορέα που θα ενώσει κάτω από την ίδια στέγη όλους όσους πιστεύουν στις αρχές και ιδέες του σοσιαλισμού, της σοσιαλδημοκρατίας, του ριζοσπαστικού προοδευτικού κέντρου, της πολιτικής οικολογίας.</p>
      <p>Τις δυνάμεις του ΠΑΣΟΚ, του ΚΙΔΗΣΟ, της Ανανεωτικής Αριστεράς, των στελεχών που προέρχονται από το ΠΟΤΑΜΙ, των Κινήσεων Πολιτών, της πολιτικής οικολογίας. Αυτό κάναμε και κάνουμε πράξη.</p>
      <p>Αυτό το πολιτικό εγχείρημα υλοποιούμε με τα στελέχη του ΠΑΣΟΚ, που στελεχώνουν τα εκλεγμένα Κεντρικά και τα Περιφερειακά Όργανα του Κινήματος Αλλαγής,  στην πρώτη γραμμή.</p>
      <h3>2. Δεν υπάρχει δίλημμα ΠΑΣΟΚ ή ΚΙΝΗΜΑ ΑΛΛΑΓΗΣ</h3>
      <p>Το ΠΑΣΟΚ είναι ζωντανό.</p>
      <p>Ήταν, είναι και θα παραμείνει δυναμικά παρόν  σε κάθε επιλογή και δράση του Κινήματος Αλλαγής.</p>
      <p>Είναι ο κινητήριος μοχλός, ο Πρωταγωνιστής μέσα στο Κίνημα Αλλαγής.</p>
      <p>Εμείς τα στελέχη και μέλη του ΠΑΣΟΚ είμαστε περήφανοι για την ιστορική διαδρομή του και την μεγάλη προσφορά του.</p>
      <p>Το θετικό έργο για την Ελλάδα στους θεσμούς, στο Κοινωνικό κράτος, στην στήριξη των μη προνομιούχων, στην εθνική συμφιλίωση, στα μεγάλα έργα, στην εξωτερική πολιτική που μας έκανε εθνικά υπερήφανους.</p>
      <p>Έχουμε χρέος να υπερασπιστούμε αυτή την διαδρομή και την ιστορία μας, γιατί είμαστε υπερήφανοι για τις ρίζες μας.</p>
      <p>Έχουμε χρέος να μάθουν και οι νεώτερες γενιές ποιο ήταν πράγματι το ΠΑΣΟΚ και ποιοι ήταν στην πραγματικότητα οι άνθρωποι που έδωσαν την ψυχή τους για αυτό το χώρο.</p>
      <p>Προφανώς βέβαια δεν αρκεί η αποκατάσταση της αλήθειας και η υπεράσπιση της διαδρομής μας για να πάμε μπροστά.</p>
      <p>Οι αρχές, οι αξίες και οι παρακαταθήκες του ΠΑ.ΣΟ.Κ δεν  είναι μόνο  στην καρδιά μας και στο μυαλό μας αλλά  οδηγός στην πορεία μας, στις  αποφάσεις μας και στη δουλειά μας.</p>
      <p>Μαζί βέβαια με την νέα στρατηγική μας, τους νέους στόχους μας και επιλογές μας, που θα μας φέρουν και πάλι στην πρώτη γραμμή των εξελίξεων στην πατρίδα μας.</p>
      <p>Αυτό όμως δεν θα μπορούσε να γίνει μόνο με το ΠΑΣΟΚ,  του 3% το 2015.</p>
      <p>Ούτε μπορεί βέβαια να γίνει και χωρίς το ΠΑΣΟΚ, χωρίς την δυναμική των χιλιάδων μελών και στελεχών του σε όλη την Ελλάδα.</p>
      <p>Γι’ αυτό προχωράμε μπροστά  μέσα από το Κίνημα Αλλαγής, τη φυσική συνέχεια της δημοκρατικής προοδευτικής παράταξης στην Ελλάδα. .</p>
      <p>Αυτή η παράταξη είναι που διαχρονικά αποτελεί την κοίτη  του πολιτικού χώρου που μας εκφράζει και υπηρετεί το λαό και την πατρίδα.</p>
      <p>Δεν υπάρχει δίλημμα ΠΑΣΟΚ ή Κίνημα Αλλαγής. Δεν είναι ανταγωνιστικό το ΠΑΣΟΚ με το Κίνημα Αλλαγής.</p>
      <p>Αντίθετα η συμπόρευση του ΠΑ.ΣΟ.Κ ως κινητήριου μοχλού του Κινήματος Αλλαγής είναι η αντικειμενικά μοναδική δυνατότητα για ένα ανοιχτό, ζωντανό ΠΑ.ΣΟ.Κ.</p>
      <p>Οφείλουμε λοιπόν  να μην επιτρέψουμε να μας διχάσουν επίπλαστοι διαχωρισμοί που δεν ανταποκρίνονται στην πραγματικότητα.</p>
      <p>Οι ευαισθησίες των στελεχών, των μελών και των φίλων της παράταξής μας είναι σεβαστές, είναι όμως ανεπίτρεπτο να επιχειρείται η «εργαλειοποίηση» τους για  εσωκομματικά  παιχνίδια.</p>
      <h3>3. Υλοποιούμε αποφάσεις που συλλογικά έχουμε ήδη πάρει χωρίς κανένα αιφνιδιασμό</h3>
      <p>Είναι γνωστό ότι το Έκτακτο Συνέδριο του ΠΑΣΟΚ προκηρύχθηκε πριν από 2 χρόνια. Οι αντικειμενικές πολιτικές συνθήκες της περιόδου που ακολούθησε δεν επέτρεψαν να πραγματοποιηθεί νωρίτερα.</p>
      <p>Στο ίδιο αυτό διάστημα δημιουργήσαμε ένα νέο πολιτικό φορέα, έγιναν δύο  συνέδρια του, προγραμματικές συνδιασκέψεις, γυρίσαμε την Ελλάδα απ’ άκρη σ’ άκρη πολλές φορές, δώσαμε σκληρές εκλογικές αναμετρήσεις, για το Ευρωκοινοβούλιο, την Αυτοδιοίκηση και τις εθνικές εκλογές.</p>
      <p>Όμως το έκτακτο συνέδριο ΠΑΣΟΚ πρέπει να γίνει όχι  μόνο γιατί είναι καταστατική υποχρέωση. Το συνέδριο αυτό θα διατυπώσει το πώς η διακήρυξη του 74 με τις ριζοσπαστικές ιδέες και αρχές μεταφράζεται όχι ως συνθηματολογία αλλά ως όραμα, νέοι στόχοι και παραγωγή πολιτικής στις νέες συνθήκες, ανάγκες  και προκλήσεις που αντιμετωπίζουμε.</p>
      <p>Εκκρεμεί και η αναγκαία καταστατική προσαρμογή του ΠΑΣΟΚ στα νέα δεδομένα που όλοι μαζί ομόφωνα αποφασίσαμε στο συνέδριο του Μαρτίου για την περαιτέρω πολιτική, οργανωτική και λειτουργική ενοποίηση του Κινήματος  Αλλαγής.</p>
      <p>Απόφαση που πήραμε και ήταν επιβεβλημένη αφού η αναγκαία το πρώτο μεταβατικό στάδιο ομοσπονδιακή λειτουργία,  δημιουργούσε και δεν έλυνε προβλήματα, οδηγούσε αντί στον πλουραλισμό απόψεων σε εικόνα Βαβυλωνίας και επέτρεπε να μας αποδυναμώνουν προσωπικές στρατηγικές και μικροφιλοδοξίες.</p>
      <p>Τέλος, υπάρχουν και σοβαροί λόγοι που συνδέονται με την απόφαση μας να παραμείνει το ΠΑΣΟΚ ανοιχτό και ζωντανό και να ανταποκρίνεται  εξαντλώντας κάθε δυνατότητα για την σταδιακή κάλυψη των οικονομικών υποχρεώσεων του.</p>
      <p>Σε ότι αφορά τον χρόνο διεξαγωγής του συνεδρίου δεν υπάρχει κανένας αιφνιδιασμός.</p>
      <p>‘Ήδη, εδώ και 6 μήνες στην συνεδρίαση της ΚΟΕΣ του ΠΑΣΟΚ τον Μάιο του 2019, αποφασίσαμε και ανακοινώσαμε ότι το Συνέδριο θα πραγματοποιηθεί το αργότερο στα μέσα Δεκεμβρίου  του 2019.</p>
      <p>Άρα η τελική πρόσφατη απόφαση της ΚΟΕΣ για Συνέδριο στις 23-24/11, δεν αποτέλεσε παρά τον ακριβή χρονικό προσδιορισμό με βάση την σχετική προηγούμενη απόφαση μας που ήταν σε όλους γνωστή.</p>
      <p>Εξ’ άλλου ήταν συνεχείς οι αναφορές της Προέδρου ότι το Συνέδριο θα πραγματοποιηθεί ως το τέλος του 2019.</p>
      <h3>4. Συνέδριο ανοιχτό, μαζικό, με σύνθεση που  εκφράζει τον κόσμο της παράταξης στις σημερινές συνθήκες</h3>
      <p>Με δεδομένο το παραπάνω πλαίσιο,  επιλογή μας είναι στο έκτακτο συνέδριο μας να συμμετάσχουν όσο περισσότερα στελέχη και μέλη μας συγκροτούν σήμερα τις ενεργές δυνάμεις του ΠΑΣΟΚ χωρίς περιορισμούς και αποκλεισμούς.</p>
      <p>Στο συνέδριο μας συμμετέχουν :</p>
      <p>·        Τα μέλη των υφιστάμενων οργάνων ΠΑΣΟΚ, οι νυν και πρώην βουλευτές και ευρωβουλευτές και τα στελέχη μας στους κοινωνικούς, παραγωγικούς και συνδικαλιστικούς και αυτοδιοικητικούς φορείς.</p>
      <p>·        Οι εκλεγμένοι σύνεδροι του τελευταίου συνεδρίου ΠΑΣΟΚ του 2015 και οι σύνεδροι μέλη ΠΑΣΟΚ του Συνεδρίου του Κινήματος Αλλαγής.</p>
      <p>Ένα συνέδριο ανοιχτό, μαζικό, με σύνθεση που  εκφράζει και εκπροσωπεί με απόλυτα θεσμικό και διαφανή τρόπο τον κόσμο της παράταξης στις σημερινές συνθήκες.</p>
      <p>Το Συνέδριο είναι έκτακτο, επομένως δεν υπάρχει καταστατικός περιορισμός για τη σύνθεση του. Η μη ύπαρξη τοπικών οργανώσεων του ΠΑΣΟΚ, οδηγεί αναγκαστικά στην προτεινόμενη σύνθεση εκλεγμένων συνέδρων.  Η εκλογή νέων συνέδρων, προϋποθέτει δημιουργία νέων οργανώσεων του ΠΑΣΟΚ, κάτι που έρχεται ευθέως σε αντίθεση με την πρόσφατη  απόφασή του Συνεδρίου του Κινήματος Αλλαγής για την ενιαία λειτουργία.</p>
      <h3>5. Όχι στον πολιτικό και οργανωτικό δυισμό</h3>
      <p>Είναι επιβεβλημένες οι αλλαγές  στο καταστατικό του ΠΑΣΟΚ σύμφωνα με τις αποφάσεις του πρόσφατου συνεδρίου του Κινήματος Αλλαγής.</p>
      <p>Η καταστατική αυτή προσαρμογή μπορεί να γίνει μόνο με την θεσμική αντιστοίχιση κεντρικών οργάνων του ΠΑΣΟΚ με τα αντίστοιχα του Κινήματος Αλλαγής.</p>
      <p>Οποιαδήποτε άλλη επιλογή θα οδηγήσει σε πολιτικό και οργανωτικό δυισμό και αυτοϋπονόμευση.</p>
      <p>Δεν μπορούμε να λειτουργήσουμε με δύο παράλληλους κομματικούς μηχανισμούς σε τοπικό, νομαρχιακό, περιφερειακό, κεντρικό επίπεδο.</p>
      <p>Ας αναλογιστούμε τις συνέπειες που θα υπάρξουν αν γυρίσουμε πίσω στην «ομοσπονδοποίηση» του Κινήματος Αλλαγής και στην Βαβυλωνία. Σε ένα μοντέλο λειτουργίας  που κάθε κόμμα θα έχει διακριτά κεντρικά όργανα που θα συνεδριάζουν χωριστά, θα παίρνουν διαφορετικές αποφάσεις από τις αποφάσεις των οργάνων του Κινήματος Αλλαγής και  θα τροφοδοτείται μια διαρκής εσωστρέφεια και σύγχυση.</p>
      <p>Πόσο αξιόπιστη μπορεί να είναι αυτή η εικόνα;</p>
      <p>Την ώρα που ο κόσμος μας απαιτεί ενιαία φωνή και κοινή δράση, θα είναι σαν να λέμε ευθέως στους πολίτες να μας γυρίσουν  την πλάτη.</p>
      <p>Ας μιλήσουμε χωρίς προσχήματα.</p>
      <p>Μια τέτοια επιλογή θα ήταν επιλογή πισωγυρίσματος, διάλυσης του Κινήματος Αλλαγής που αναπόφευκτα οδηγεί στο κλείσιμο του ΠΑΣΟΚ.</p>
      <h3>6. Είναι ώρα ευθύνης, βάζουμε οριστικό τέλος στην εσωστρέφεια</h3>
      <p>Ο κόσμος της παράταξης στηρίζει την κεντρική και αταλάντευτη επιλογή της Αυτόνομης πορείας μας.</p>
      <p>Οι προοδευτικοί πολίτες που εγκλωβίστηκαν στα πλαστά διλήμματα και την πόλωση των εκλογών που αποδεικνύονται αδιέξοδα, μας  παρακολουθούν, ενδιαφέρονται και αξιολογούν την πολιτική μας παρουσία.</p>
      <p>Μας θέλουν όμως δίπλα τους, με  τις πρωτοβουλίες, τις παρεμβάσεις και τις δράσεις που «ακουμπούν» στα προβλήματα και  τις ανάγκες  τους.</p>
      <p>Με την ανάδειξη των προγραμματικών μας θέσεων, που δείχνουν τον προοδευτικό δρόμο για την έξοδο από την κρίση, την παραγωγική και θεσμική ανασυγκρότηση, την μείωση των κοινωνικών ανισοτήτων και την κοινωνική δικαιοσύνη.</p>
      <p>Να ανοίξουμε προοδευτικούς δρόμους, να δώσουμε ευκαιρίες δημιουργίας, να πραστατέψουμε δικαιώματα</p>
      <p>Ευκαιρίες που χάνονται και δικαιώματα που αμφισβητούνται από τις συντηρητικές κυβερνητικές επιλογές που όσο περνάει ο  καιρός εντείνονται και θα γίνονται ευδιάκριτες.</p>
      <p>Να προστατέψουμε τις  προοδευτικές αρχές και αξίες του χώρου από τον τυχοδιωκτισμό και τις διχαστικές πρακτικές  του ΣΥΡΙΖΑ που αποδεικνύεται αδύναμος να υπερασπιστεί τα λαϊκά συμφέροντα και εγκλωβισμένος στο λαϊκίστικό και ιδεοληπτικό πολιτικό DNA του.</p>
      <p>Με αυτό το στοίχημα θα αναμετρηθούμε και θα το κερδίσουμε.</p>
      <p>Βάζοντας τέλος στην εσωστρέφεια και την μιζέρια των εσωκομματικών χαρακωμάτων.</p>
      <p>Οι άγονες αντιπαραθέσεις και εσωκομματικές συγκρούσεις χωρίς να διατυπώνεται από κανέναν μια διαφορετική πολιτική πρόταση υπονομεύει την πορεία μας και ανοίγουν την κερκόπορτα στους πολιτικούς μας αντιπάλους.</p>
      <p>Οι διαφορετικές προσεγγίσεις είναι ο πλούτος μας όμως  η δύναμή μας πολλαπλασιάζεται μόνο με την ενιαία έκφραση και την  συλλογική και συντεταγμένη δράση μας σεβόμενοι τις συλλογικές μας αποφάσεις. Δημοκρατικές διαδικασίες  στα κόμματα σημαίνει ότι εφαρμόζονται οι  αποφάσεις της πλειοψηφίας με σεβασμό στη μειοψηφία.</p>
      <p>Αυτό το ισχυρό μήνυμα θα δώσει και το συνέδριο μας.</p>
      <p>Μήνυμα πολιτικής ενότητας και δυναμικής αντεπίθεσης με όλα μας τα στελέχη στην πρώτη γραμμή.</p>
      <h3>7. Οι νέες πρωτοβουλίες μας</h3>
      <p>Προχωρούμε δυναμικά.</p>
      <p>Με εξωστρέφεια, με δυναμισμό, μέσα στην Κοινωνία, μαζί με τους προοδευτικούς πολίτες.</p>
      <p>·                     Με την  Κοινοβουλευτική μας Ομάδα να πρωταγωνιστεί με την συστηματική, μαχητική , τεκμηριωμένη καθημερινή της δράση στη Βουλή.</p>
      <p>·                     Με συνεχείς δικές μας πολιτικές πρωτοβουλίες. Τις τελευταίες μόνο ημέρες μια σειρά θεμάτων αναδείχθηκαν με δικές μας παρεμβάσεις  στην κορυφή της πολιτικής ατζέντας και έσυραν την κυβέρνηση και τα άλλα κόμματα να ακολουθήσουν. Το προσφυγικό – μεταναστευτικό,  οι απαράδεκτες χρεώσεις των Τραπεζών στις συναλλαγές με τους πολίτες, η προστασία της Α’ κατοικίας από πλειστηριασμούς, η απαίτηση για την ριζική αλλαγή του Υπερταμείου της υποτέλειας είναι τα πιο πρόσφατα από αυτά.</p>
      <p>·                     Με την εξόρμηση μας σε όλη την Ελλάδα και την καμπάνια για την κάρτα μέλους που θα κατοχυρώσει την οικονομική μας αυτοτέλεια αλλά και την δυνατότητα ουσιαστικής συμμετοχής των μελών μας στην λήψη των αποφάσεων.</p>
      <p>·                     Με την Συνδιάσκεψη του Κινήματος Αλλαγής, που θα οριοθετήσουμε το ρόλο της ευρωπαϊκής σοσιαλδημοκρατίας  και τις απαντήσεις μας στις μεγάλες σύγχρονες προκλήσεις μιας νέας εποχής που ήδη ξεκίνησε. Η 4η  Βιομηχανική Επανάσταση, η κλιματική κρίση, οι μεγάλες προσφυγικές- μεταναστευτικές ροές, αποτελούν την αιχμή μιας ατζέντας νέων θεματικών επεξεργασιών που θα ενισχύσουν την προγραμματική ταυτότητα της παράταξης μας.</p>
      <p>·                     Με την εκλογή νομαρχιακών και Δημοτικών οργάνων και τη διεξαγωγή του Συνεδρίου Νεολαίας.</p>
      <p>Σε αυτούς τους δρόμους θα συναντηθούμε με τους προοδευτικούς πολίτες.</p>
      <p>Με επίγνωση της μεγάλης ευθύνης αλλά και πίστη στις αστείρευτές δυνάμεις της παράταξης μας.</p>
      <p>Με το κεφάλι ψηλά και το βλέμμα στο μέλλον!</p>
      <p>
        <a href="https://www.tanea.gr/2019/11/17/greece/epeteios-polytexneiou-oi-sygklonistikes-martyries-ton-protagoniston-sto-one-channel/">Eπέτειος Πολυτεχνείου – Οι συγκλονιστικές μαρτυρίες των πρωταγωνιστών στο One Channel</a>
      </p>
    </article>
  </body>
</html>