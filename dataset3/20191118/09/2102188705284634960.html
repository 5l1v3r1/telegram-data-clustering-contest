<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/rus/publications/2019/11/18/653809/"/>
    <meta property="og:site_name" content="Экономическая правда"/>
    <meta property="article:published_time" content="2019-11-18T09:30:00+00:00"/>
    <meta property="og:title" content="&quot;Укрспирт&quot; готовят к продаже: почему это так необходимо"/>
    <meta property="og:description" content="От приватизации ГП “Укрспирт” государство планирует получить около 5 млрд грн. Верховная Рада проголосовала в первом чтении за демонополизацию спиртовой отрасли и отменила запрет на продажу предприятия. Что это дает? (укр)"/>
  </head>
  <body>
    <article>
      <h1>"Укрспирт" готовят к продаже: почему это так необходимо</h1>
      <h2>От приватизации ГП "Укрспирт" государство планирует получить около 5 млрд грн. Верховная Рада проголосовала в первом чтении за демонополизацию спиртовой отрасли и отменила запрет на продажу предприятия. Что это дает? (укр)</h2>
      <address><time datetime="2019-11-18T09:30:00+00:00">18 Nov 2019, 09:30</time> by <a rel="author">Наталия Касяненко, Центр экономических стратегий, для ЭП</a></address>
      <p>За законодавством, "Укрспирт" — монополіст з виробництва та реалізації спирту. Він об'єднує <a href="http://ukrspirt.com/cms/about_company.html">41 виробничий майданчик</a> по всій Україні.</p>
      <p>За 2018 рік підприємство показало невеликий прибуток — 21,6 млн грн. При цьому на заводи "Укрспирту", що не працюють, <a href="http://ukrspirt.com/news/novini_pidpriemstva/v_dp_ukrspirtl_uspishno_zapustili_elektronnij_oblik_spirtu_ta_elektronnij_dokumentoobigl.html">витратили 228 млн грн</a>.</p>
      <p>Заступниця керівника Офісу президента Юлія Ковалів зазначала: з 2016 року фінансовий результат підприємства зменшився майже у п'ять разів, а у 2018 році монополіст не сплатив податок на прибуток.</p>
      <h3>Мільйонні збитки</h3>
      <p>Порушення на заводах "Укрспирту" <i>—</i> одна з причин неефективності роботи підприємства.</p>
      <p>Правоохоронці досі розслідують зловживання при реалізації і закупівлях, а також ухилення від сплати податків. Збитки у кримінальних справах "Укрспирту" слідчі оцінюють сотнями мільйонів гривень бюджетних коштів.</p>
      <p>
        <b>Купівля сировини за завищеними цінами (майже 18 млн грн).</b>
      </p>
      <p>Протягом 2017-2018 років службовці "Укрспирту" купували енергоносії у ТОВ "Адвансен трейд" та ферментні препарати у ТОВ "Торгово-маркетингове агентство "Трістан".</p>
      <p>Слідчі Нацполіції <a href="http://www.reyestr.court.gov.ua/Review/81058911">підрахували</a>, що продукцію купували за завищеними цінами. За експертною оцінкою, підприємство переплатило майже 14 млн грн за пальне та 4 млн грн — за ферментні препарати.</p>
      <p>
        <b>Продаж спирту за заниженими цінами (19 млн грн).</b>
      </p>
      <p>Особливі умови продажу етилового спирту сорту "Вища очистка" для ТОВ "Торговий дім марінталь" розслідує НАБУ. За зверненням цієї компанії працівники "Укрспирту" наказом зменшили для неї відпускну ціну з 336,16 грн за дал до 250,02 грн за дал. Це призвело до втрати <a href="http://reyestr.court.gov.ua/Review/76301931">19 млн грн</a>.</p>
      <p>
        <b>Ухилення від сплати податків (майже 16 млн грн).</b>
      </p>
      <p>ДФС розслідувала змову службових осіб ДП "Укрспирт" та його заводів.</p>
      <p>Як <a href="http://reyestr.court.gov.ua/Review/75265616">пояснив</a> слідчий, вони з січня 2014 року по лютий 2018 року в результаті відображення в бухгалтерському обліку та податковій звітності неіснуючих фінансово-господарських взаємовідносин з ТОВ "ВП фрейя", "Експотрейдія" та "Грейт велес", які мають ознаки "ризиковості" щодо придбання зерна, ухилилися від сплати ПДВ на загальну суму 15 930 290 грн.</p>
      <p>Навколо "Укрспирту" <i>—</i> кілька десятків кримінальних справ. Правоохоронці розслідують неправомірну діяльність з меншими збитками.</p>
      <p>Так, Марилівська філія "Укрспирту" <a href="http://reyestr.court.gov.ua/Review/80947665">фігурує</a> у провадженні щодо розтрати майна підприємства на півмільйона гривень та подальшої його реалізації у 2017-2018 роках.</p>
      <p>Крім того, у 2019 році поліція Чернівецької області почала розслідувати порушення обліку соляної кислоти на Лужанському МПД ДП "Укрспирт".</p>
      <p>За підрахунками правоохоронців, дії посадових осіб призвели до <a href="http://www.reyestr.court.gov.ua/Review/80141201">нестачі</a> понад 3 тонн речовини. "Працівники підприємства допускають порушення в обліку соляної кислоти з метою її використання чи заволодіння", — стверджують в поліції.</p>
      <p>Loading...</p>
      <h3>Кримінал: замовні вбивства</h3>
      <p>Наймасштабніша справа стосується <a href="https://www.epravda.com.ua/publications/2015/02/10/527495/">Михайла Лабутіна</a>, який керував "Укрспиртом" у 2014 році і якого на початку 2018 року <a href="https://www.epravda.com.ua/news/2018/01/25/633399/">затримали в Румунії</a>. Екскерівника румунська влада <a href="https://www.ukrinform.ua/rubric-society/2799801-vitalij-kasko-persij-zastupnik-genprokurora.html">відмовляється</a> екстрадувати в Україну через загрозу застосування до нього катувань.</p>
      <p>Лабутіна <a href="http://reyestr.court.gov.ua/Review/74867033">підозрюють</a> не лише у розтраті 260 млн грн підприємства, а й у замовленні вбивства<i>.</i></p>
      <p>Прокурори вказують, що, перебуваючи в розшуку, колишній гендиректор сформував злочинне об'єднання для лобіювання його інтересів у спиртовій промисловості України.</p>
      <p>"Вказане планувалося втілити в життя шляхом організації замовних убивств співробітників ДП "Укрспирт", які протидіяли зазначеним прагненням", <i>—</i> <a href="http://reyestr.court.gov.ua/Review/73023543">повідомляли</a> правоохоронці у клопотанні.</p>
      <figure>
        <img src="https://eimg.pravda.com/images/doc/1/2/125362e-labutin-690.jpg"/>
        <figcaption>У 2015 році Лабутін давав ЕП <a href="https://www.epravda.com.ua/publications/2015/02/10/527495/">інтерв'ю з "підпілля"</a><br/>скрин з відео</figcaption>
      </figure>
      <p>У цій справі засудили до п'яти років позбавлення волі засновника "Всеукраїнської асоціації захисту навколишнього середовища" Петра Дугінова. Йому Лабутін, як випливає із справи, доручив вербування колишніх добровольців для участі в організованому злочинному угрупованні (ОЗУ).</p>
      <p>У березні 2017 року банда скоїла замах на заступника директора "Укрспирту" Ігоря Ільчишина. Вони побили жертву металевими палицями і щонайменше шість разів вистрелили з травматичної зброї. Однак Ільчишин вижив.</p>
      <p>Зазначається, що банді заплатили 6 тис дол.</p>
      <p>Потім злочинці посягали на життя президента Федерації спортивного фехтування Андрія Лісогора. Вони встановили протипіхотну міну в кущах на території училища педагогічного університету імені Драгоманова і в травні 2017 року підірвали її, коли президент федерації проходив повз.</p>
      <p>За цей замах вони отримали 30 тис дол.</p>
      <p>Згодом членам ОЗУ чотирма пострілами вдалося вбити колишнього в. о. глави "Укрспирту" Віктора Панкова. Усіх співучасників винагородили по 3,3 тис дол. У грудні 2017 року їх <a href="http://www.theinsider.ua/politics/5b47ac65cd210/">затримали</a>.</p>
      <p>Сам Лабутін <a href="https://strana.ua/articles/interview/157878-ekskljuzivnoe-intervju-eks-direktora-ukrspirta-mikhaila-labutina.html">заперечує</a> свою вину, називаючи справу "феєричною нісенітницею" та "фантазіями слідства".</p>
      <h3>Підпільний спирт</h3>
      <p>Спиртовмісну продукцію на понад 180 млн грн вилучили податківці на заводах ДП під час проведення обшуків у 2017 році у справі Лабутіна. 15 спиртзаводів, на яких провели слідчі дії, на той момент не працювали.</p>
      <p>"Рішення про проведення слідчих дій на МПД ДП "Укрспирт" прийняте після отримання в ході досудового розслідування відомостей, які підтверджують факти порушення підприємством законодавства та ймовірного необлікованого виготовлення продукції", <i>— </i><a href="http://sfs.gov.ua/media-tsentr/novini/304444.html">повідомляли</a> в ДФС.</p>
      <p>Виготовлення нелегального спирту правоохоронці помічали і при розслідуванні інших справ.</p>
      <p>Так, під час розслідування справи про ухилення від сплати ПДВ через <a href="http://reyestr.court.gov.ua/Review/81194407">фіктивне придбання зерна</a> слідчі отримали інформацію, що на заводах ДП незаконно виготовляють необлікований спирт, який продають легальним та підпільним  виробникам лікеро-горілчаних виробів.</p>
      <p>Правоохоронці <a href="http://reyestr.court.gov.ua/Review/75265616">додають</a>, що таку продукцію створюють з неналежно оприбуткованої сировини та з понаднормовими витратами палива та електроенергії.</p>
      <h3>Зловживання монопольним становищем</h3>
      <p>Порушення в "Укрспирті" також виявив Антимонопольний комітет. У 2018 році він оштрафував підприємство на 33 млн грн за зловживання монопольним становищем.</p>
      <p>"Укрспирт" встановлював ціни без прив'язки до обсягів закупівлі чи інших обґрунтованих критеріїв, а також безпідставно надавав та скасовував знижки <a href="http://www.amc.gov.ua/amku/doccatalog/document?id=146613&amp;schema=main">для окремих покупців</a>.</p>
      <p>Підприємство <a href="http://www.amc.gov.ua/amku/control/main/uk/publish/article/151465">намагалося оскаржити</a> це рішення, але Господарський суд Києва підтримав АМКУ.</p>
      <p>Єдину ліцензію на оптову торгівлю спиртом <a href="http://sfs.gov.ua/dovidniki--reestri--perelik/pereliki-/59687.html">має "Укрспирт"</a>.Деякі види спирту можуть випускати і приватні компанії, але продавати їх може лише ДП.</p>
      <p>Негативні наслідки такої монополії <i>— </i>несправедливе ціноутворення, посилення ролі нелегальних виробників, а також ризик зупинки галузі лікеро-горілчаних виробів.</p>
      <p>Так, у липні 2019 року "Укрспирт" припинив постачання сировини через колізію у податковому законодавстві — неузгодженості щодо встановлення витратомірів. Невдовзі уряд <a href="https://www.epravda.com.ua/news/2019/07/5/649408/">вирішив цю проблему</a>.</p>
      <p>Кримінальні справи та проблеми через наявність монополії свідчать про неефективність держави як власника, про важливість приватизації "Укрспирту" задля покращення його роботи.</p>
      <p>Раніше цьому перешкоджали заборона на продаж підприємства, встановлена у 2011 році, та монопольне становище — обмеження щодо ліцензування приватних компаній.</p>
      <p>Недавно президент підписав акт про скасування закону "Про перелік об'єктів права державної власності, що не підлягають приватизації".</p>
      <p>Також він подав законопроєкт про демонополізацію спиртової галузі. Його ухвалення зніме обмеження щодо виробництва та оптового продажу спирту для приватних компаній. Наразі <a href="http://w1.c1.rada.gov.ua/pls/zweb2/webproc4_1?pf3511=67165">проєкт</a> готують до другого читання.</p>
      <p>
        <i>Наталія Касьяненко, дослідник ЦЕС та журналіст Bihus.info</i>
      </p>
    </article>
  </body>
</html>