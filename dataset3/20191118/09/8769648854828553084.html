<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/la-presentacio-damic-valencians-rep-el-suport-del-sector-de-la-comunicacio-i-les-institucions"/>
    <meta property="og:site_name" content="Diari La Veu"/>
    <meta property="article:published_time" content="2019-11-18T09:17:00+00:00"/>
    <meta property="og:title" content="La presentació d'AMIC Valencians rep el suport de les institucions i del sector de la comunicació"/>
    <meta property="og:description" content="La Jornada de Mitjans d'Informació de Proximitat de València reuneix una seixantena de persones."/>
  </head>
  <body>
    <article>
      <h1>La presentació d'AMIC Valencians rep el suport de les institucions i del sector de la comunicació</h1>
      <h2>La Jornada de Mitjans d'Informació de Proximitat de València reuneix una seixantena de persones entre editors de mitjans de proximitat, responsables de comunicació, administracions i agències de publicitat i comunicació</h2>
      <address><time datetime="2019-11-18T09:17:00+00:00">18 Nov 2019, 09:17</time> by <a rel="author">DLV</a></address>
      <p>VALÈNCIA. La 1a Jornada de Mitjans d'Informació de Proximitat s'ha celebrat a València amb un èxit de participació. Més de 60 assistents –entre ells, editors de mitjans de proximitat, responsables de comunicació de grans empreses, administracions públiques i agències de publicitat i comunicació– s'han donat cita aquest dilluns a l'Hotel Senator Parque Central de València per a participar en una jornada de treball que, a més, ha servit per a presentar l'Associació de Mitjans d'Informació i Comunicació Valencians (AMIC Valencians), formada per més de trenta mitjans, impresos i digitals, i els seus projectes de futur, entre els quals hi ha Diari La Veu.<br/><br/>La jornada (fotogaleria) l'ha inaugurada el president de l'AMIC Valencians, Ramon Grau, qui ha destacat que l'associació té com a objectiu potenciar la qualitat en el sector dels mitjans de proximitat, generar utilitats als editors i ser representatius.<br/><br/>Després, han intervingut el subdirector general de Política Lingüística i Gestió del Multilingüisme de la Conselleria d’Educació, Marc Jiménez, i la directora general de Promoció Institucional de la Generalitat, Fernanda Escribano.<br/><br/>Seguidament, Josep Ritort –gerent de l'AMIC– i Àlex Ladrón de Guevara –vocal de la Junta de l'AMIC– han donat a conéixer l'Associació de Mitjans d’Informació i Comunicació Valencians. L'entitat, tal com excplica en un comunicat, s'ha presentat com una oportunitat per a mostrar la força d'anar junts; les capacitats, utilitats i sinergies que es generen amb un treball en xarxa i compartit.<br/><br/>En acabar la presentació d'AMIC Valencians, s'ha donat pas a les tres ponències de la jornada. En primer lloc, Neus Navarro, delegada a València de VIA Empresa, ha obert la ronda de conferències amb la xerrada 'VIA Empresa visió de negoci des d'un mitjà especialitzat'.<br/><br/>Susana Lluna, periodista i consultora en estratègia digital, ha continuat amb una ponència que ha tractat sobre la creació d'estratègies digitals per a empreses. D'aquesta manera, la comunicadora ha ressaltat la "necessitat d'incloure una cultura digital dins de les redaccions dels mitjans de comunicació" mitjançant una transformació digital. Aquesta transformació té un pilar fonamental en les persones, tal com diu la ponent "tant la cultura com les persones són el nucli habilitador de la transformació d'una empresa".<br/><br/>Finalment, ha arribat el torn de l'experta en el món digital Rosalía Lloret, directora de relacions institucionals i públiques de l'Online Publisher Association Europe (OPA) i assessora independent d'Estratègia i Transformació Digital a Espanya i Latam. Sota el títol 'Hi ha vida més enllà dels gegants digitals? Noves oportunitats de negoci per als mitjans', Lloret ha fet una conferència enfocada als mitjans digitals de proximitat. Així doncs, la ponent ha situat els continguts exclusius, útils i de qualitat com una eina dels mitjans de comunicació per a aconseguir subscriptors. A més, ha fet incís en el fet que les notícies locals són les més demandades. "L'oportunitat és enfocar-nos en allò que ens diferencia, buscant l'avantatge competitiu", ha estat una de les idees que ha destacat.<br/><br/>Després de concloure la jornada amb un extens torn de preguntes, s'ha celebrat un dinar relacional i de debat obert.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/video/733/els-15-accents-diacritics-del-valencia-explicats-en-3-minuts"/>
        <a href="https://www.diarilaveu.com/podem-preguntara-bases-pacte-psoe-23-i-26-de-novembre"/>
        <a href="https://www.diarilaveu.com/el-secretari-general-de-podem-antonio-estan-dimiteix-i-deixa-el-partit-en-mans-duna-gestora"/>
        <a href="https://www.diarilaveu.com/presidencia-rescata-oblit-trenta-compositores-valencianes-exposicio-palau-llibre"/>
        <a href="https://www.diarilaveu.com/projecte-viu-la-bici-barris-de-valencia-parquings-europa-nordica"/>
      </related>
    </article>
  </body>
</html>