<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622086/%DA%A9%D8%A7%D9%87%D8%B4-%DB%B1%DB%B2-%D8%AF%D8%B1%D8%AC%D9%87%E2%80%8C%D8%A7%DB%8C-%D8%AF%D9%85%D8%A7%DB%8C-%D9%87%D9%88%D8%A7-%D8%AF%D8%B1-%D8%A8%D8%B1%D8%AE%DB%8C-%D9%85%D9%86%D8%A7%D8%B7%D9%82-%DA%A9%D8%B4%D9%88%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T09:03:00+00:00"/>
    <meta property="og:title" content="کاهش ۱۲ درجه‌ای دمای هوا در برخی مناطق کشور"/>
    <meta property="og:description" content="مدیرکل پیش‌بینی و هشدار سریع سازمان هواشناسی ضمن اشاره به این‌که بارش‌ها در کشور تا پایان هفته ادامه دارد، از کاهش هفت تا ۱۲ درجه‌ای دمای هوا در برخی مناطق شرقی و شمال شرقی کشور خبر داد."/>
  </head>
  <body>
    <article>
      <h1>کاهش ۱۲ درجه‌ای دمای هوا در برخی مناطق کشور</h1>
      <address>
        <time datetime="2019-11-18T09:03:00+00:00">18 Nov 2019, 09:03</time>
      </address>
      <p>
        <i>مدیرکل پیش‌بینی و هشدار سریع سازمان هواشناسی ضمن اشاره به این‌که بارش‌ها در کشور تا پایان هفته ادامه دارد، از کاهش هفت تا ۱۲ درجه‌ای دمای هوا در برخی مناطق شرقی و شمال شرقی کشور خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صادق ضیاییان اظهار کرد: طی امروز و فردا (۲۷ و ۲۸ آبان‌ماه) در سواحل شمالی، نواحی مرکزی کشور، استان‌های واقع در دامنه‌های جنوبی البرز مرکزی، جنوب غرب، جنوب، بخش‌هایی از شمال غرب و غرب بارش برف و باران و وزش باد پیش‌بینی می‌شود که بارش در مناطق جنوبی با رعد و برق همراه است.</p>
      <p>وی ادامه داد: شدت بارش امروز در چهارمحال و بختیاری، کهگیلویه و بویراحمد، بوشهر، نیمه غربی فارس، نیمه شرقی خوزستان، جنوب لرستان، شمال و مرکز خلیج فارس و روز سه‌شنبه در بوشهر برخی نقاط فارس و مرکز خلیج فارس است.</p>
      <p>به گفته مدیرکل پیش‌بینی و هشدار سریع سازمان هواشناسی روز چهارشنبه (۲۹ آبان‌ماه) بارش در نوار غربی کشور قطع می‌شود و در نیمه شرقی، سواحل شمالی، استان‌های واقع در دامنه‌های جنوب البرز مرکزی و مرکز کشور و روز پنج‌شنبه (۳۰ آبان‌ماه) بارش در نیمه شرقی، سواحل شمالی، اردبیل و شرق آذربایجان شرقی و ارتفاعات البرز مرکزی رخ می‌دهد.</p>
      <p>ضیاییان با بیان این‌که روز جمعه (۱ آذرماه) نیز در سواحل شمالی، استان اردبیل و شرق آذربایجان شرقی بارش رخ می‌دهد، تصریح کرد: روزهای چهارشنبه و پنج‌شنبه (۲۹ و ۳۰ آبان‌ماه) کاهش هفت تا ۱۲ درجه‌ای دما در شمال شرق و شرق پیش‌بینی می‌شود. همچنین دریای خزر و خلیج فارس طی سه روز آینده مواج است.</p>
      <p>مدیرکل پیش‌بینی و هشدار سریع سازمان هواشناسی در پایان درباره‌ وضعیت جوی تهران طی دو روز آینده اظهار کرد: آسمان تهران فردا (۲۸ آبان‌ماه) نیمه ابری در بعضی ساعات ابری و بارش پراکنده با حداقل دمای صفر و حداکثر دمای هشت درجه سانتیگراد و طی روز چهارشنبه (۲۹ آبان‌ماه) نیز صاف تا کمی ابری با همان دما پیش‌بینی می‌شود.</p>
    </article>
  </body>
</html>