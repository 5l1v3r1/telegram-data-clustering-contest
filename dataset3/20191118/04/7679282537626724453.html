<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-kolkata-turns-pink-as-countdown-for-first-day-night-test-begins-see-pics-2855471.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T04:11:05+00:00"/>
    <meta property="og:title" content="PICS: पहले डे-नाइट टेस्ट के लिए गुलाबी रंग में रंगा कोलकाता"/>
    <meta property="og:description" content="India vs Bangladesh 2nd Test at Kolkata: पहले डे-नाइट टेस्ट के लिए कोलकाता पूरी तरह से तैयार हो रहा है। शहर के महत्वपूर्ण स्थलों शाहिद मीनार, सबसे ऊंची इमारत &amp;lsquo;द 42' और कोलकाता नगर निगम के..."/>
  </head>
  <body>
    <article>
      <h1>PICS: पहले डे-नाइट टेस्ट के लिए गुलाबी रंग में रंगा कोलकाता</h1>
      <address><time datetime="2019-11-18T04:11:05+00:00">18 Nov 2019, 04:11</time> by <a rel="author">एजेंसी,कोलकाता</a></address>
      <p><b>India vs Bangladesh 2nd Test at Kolkata: </b>पहले डे-नाइट टेस्ट के लिए कोलकाता पूरी तरह से तैयार हो रहा है। शहर के महत्वपूर्ण स्थलों शाहिद मीनार, सबसे ऊंची इमारत ‘द 42' और कोलकाता नगर निगम के कुछ पार्क भी गुलाबी लाइटों से जगमगा गए हैं। हुगली नदी में जगमगाती गुलाबी गेंद वाली नाव को भी देखा गया। यह नाव टेस्ट मैच के पहले दिन 22 नवंबर तक प्रत्येक शाम ऐतिहासिक हावड़ा ब्रिज और विद्यासागर सेतु के बीच चलेगी। </p>
      <p>टाटा स्टील बिल्डिंग की 20 नवंबर से थ्री डी मैपिंग की जाएगी जबकि मिएजर्स क्लब पहले ही रात में गुलाबी रंग में जगमगा रहा है। साथ ही अन्य कुछ इमारतों के भी ऐसा करने की उम्मीद है।</p>
      <h3>
        <a href="https://www.livehindustan.com/cricket/story-india-vs-bangladesh-team-india-practise-with-pink-ball-under-lights-in-indore-for-day-night-test-at-kolkata-eden-gardens-watch-video-2855405.html">VIDEO: टीम इंडिया ने दूधिया रोशनी में जमकर बहाया पसीना</a>
      </h3>
      <p>बंगाल क्रिकेट संघ ने बयान में कहा कि लोगों के बीच इस मैच को लेकर जागरुकता के लिए शहर में एक दर्जन होर्डिंग, छह एलईडी बोर्ड लगाने के अलावा सोमवार से ब्रांडेड बसें भी दिखेंगी। इसके साथ ही दीवारों को भी क्रिकेट के रंग में रंगा जा रहा है। </p>
      <figure>
        <img src="https://images1.livehindustan.com/uploadimage/library/2019/11/18/16_9/16_9_1/india_vs_banlgadesh_day_night_test_pti__1574050234.jpg"/>
      </figure>
      <p>वहीं, कोलकाता स्थित ईडन गार्डन्स स्टेडियम के क्यूरेटर सुजन मुखर्जी का मानना है कि यह मैदान भारत और बांग्लादेश के बीच होने वाले पहले दिन-रात टेस्ट मैच के लिए पूरी तरह से तैयार है। दोनों टीमों के बीच सीरीज का यह दूसरा और अंतिम टेस्ट मैच होगा, जो 22 से 26 नवंबर के बीच खेला जाएगा। मुखर्जी को विश्वास है कि इस मैदान में दोनों टीमों के बीच एक अच्छा मैच होगा और दर्शकों को एक अच्छी क्रिकेट देखने को मिलेगी। </p>
      <figure>
        <img src="https://images1.livehindustan.com/uploadimage/library/2019/11/18/16_9/16_9_1/india_vs_banlgadesh_day_night_test_pti__1574050192.jpg"/>
      </figure>
      <p>बता दें कि भारत ने इंदौर में पहला टेस्ट मैच पारी और 130 रनों से जीतकर सीरीज में 1-0 की बढ़त बना ली है और सबकी नजरें दूसरे टेस्ट मैच पर लगी हुई है जिसमें भारत पहली बार दिन-रात टेस्ट मैच खेलने जा रहा है। दिन-रात टेस्ट मैच के लिए गुलाबी गेंदें कई दिन पहले ही ईडन गार्डन्स पहुंच चुकी है और मुखर्जी को उम्मीद थी कि इसे पिच पर टेस्ट किया जाएगा।</p>
    </article>
  </body>
</html>