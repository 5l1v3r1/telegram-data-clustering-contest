<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30276312.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T04:00:27+00:00"/>
    <meta property="og:title" content="Найбільше МВФ заважає олігарху Ігорю Коломойському (огляд преси)"/>
    <meta property="og:description" content="Зеленський й гадки не має, хто з його наближених нині мовить вустами Коломойського – видання"/>
  </head>
  <body>
    <article>
      <h1>Найбільше МВФ заважає олігарху Ігорю Коломойському (огляд преси)</h1>
      <address><time datetime="2019-11-18T04:00:27+00:00">18 Nov 2019, 04:00</time> by <a rel="author" href="https://www.radiosvoboda.org/author/%D1%96%D1%80%D0%B8%D0%BD%D0%B0-%D0%B1%D1%96%D0%BB%D0%B0/vimpy" target="_blank">Ірина Біла</a></address>
      <p>Для продовження співробітництва України з МВФ ключовими є не лише гарантії неповернення «Приватбанку» колишнім власникам, а й покарання екскерівників усіх великих збанкрутілих банків. Насправді, як зазначає <b>«Дзеркало тижня»</b>, уряд справно виконав усі пункти, потрібні для співробітництва з фондом, а президент привселюдно дав такі бажані гарантії того, що повернення «Приватбанку» колишнім власникам неможливе.</p>
      <p>Однак, в державі не бракує людей, яким МВФ в Україні заважає, і які мають вплив, достатній для організації масштабного спротиву цій співпраці. І найбільше МВФ заважає Ігорю Коломойському, який уже давно розіграв би карту «повернення з компенсацією», якби не впертий МВФ, зазначає тижневик.</p>
      <p>Нині всі дії Коломойського служать одній меті: убезпечити себе від судового переслідування в іноземних юрисдикціях – США й Великій Британії. В українських судах він «порішає». В іноземних – ні. А там його обвинувачують у завданні збитків банку, доведенні його до неплатоспроможності, відмиванні коштів в особливо великих розмірах.</p>
      <p>Тижневик пише, що якщо Порошенко своє оточення бачив наскрізь, то Зеленський й гадки не має, хто з його наближених нині мовить вустами Коломойського. Він оточений людьми, які не можуть відмовити олігарху «озвучити президентові прохання», і Коломойський уміло це використовує, граючи «від борта» то Шефіра, то Єрмака, то Богдана, то Міндича.</p>
      <p>Кореспондент видання Юлія Самаєва сподівається, що це наближає усвідомлення Зеленським того, що чим довше Коломойський при дворі, тим менше цьому двору жити. Він завжди вестиме тільки свою гру й лише у своїх інтересах. А президент буде змушений шукати виправдань хаосу, що відбувається в Україні, не тільки для МВФ та інших іноземних партнерів, а й для українців. Стаття називається <a href="https://dt.ua/internal/velika-gra-i-malenka-pomsta-329856_.html">«Велика гра і маленька помста»</a>.</p>
      <p>Президентові надзвичайно важко порозумітися з людьми, які виступають проти капітуляції та здачі національних інтересів, стверджує в <b>«Українському тижні»</b> народний депутат <b>Яна Зінкевич</b>.</p>
      <p>Ті нечисленні зустрічі Володимира Зеленського з ветеранами, які відбулися, мали на меті лише переконати в наявності мирного плану, здатності президента переграти Путіна на дипломатичному фронті. І все це просто на рівні емоційних заяв, жодної конкретики, жодних деталей «геніального плану», якого, на думку парламентарія, просто не існує.</p>
      <p>Владі потрібно зрозуміти, що після такого досвіду, після стількох трагедій і стількох перемог українці повинні забути слова «здатися», «поступитись», «капітулювати», «віддати».</p>
      <p>У розпорядженні президента і його оточення є тонни документів і доказів недотримання Росією будь-яких домовленостей. Усі пам’ятають «зелений коридор» в Іловайську: його залили кров’ю після того, як Росія дала «чесне слово», а її люди – «слово офіцера». Довіра Росії коштувала Україні сотень життів.</p>
      <p>Волонтерка зазначає, що за роки, що минули від Майдану, українці стали менш чутливими до різних політичних подразників. Вони ще не сягнули точки кипіння, і в цьому є певні переваги: влада ще має шанс відмовитися від ризикованих кроків, які можуть призвести до поразки, а протестувальники готові до спокійних мирних акцій і не радикалізуються у своїх діях. В інтересах всієї України скористатись такою нагодою для діалогу, в процесі якого влада повинна нарешті зрозуміти, що іншого шляху, окрім як захист національних інтересів, не існує. Поступки –згубна альтернатива, наголошує Яна Зінкевич у статті «Ціна поступок».</p>
      <p>Про що свідчать ініціативи нової влади в соціальній політиці, аналізує <b>«Український тиждень»</b>. Урядовці наголошують на збільшенні в бюджеті-2020 соціальних видатків, які подаються як найбільша стаття бюджету.</p>
      <p>На перший погляд, на потреби Мінсоцполітики в проекті бюджету справді заплановано рекордну за всі роки незалежності суму – 293,4 мільярда гривень (на 2019-й було закладено 237,2 мільярда). Але насправді соціальні видатки будуть навіть меншими порівняно з 2019 роком, стверджує автор статті <b>Олександр Крамар</b>.</p>
      <p>Просто, щоб приховати зменшення витрат, в уряді вдалися до хитрощів і передали Мінсоцполітики фінансування тих соціальних програм, на які у 2019-му виділялися кошти напряму з Мінфіну. Йдеться про субвенції місцевим бюджетам на виплату соціальних допомог різним категоріям населення та надання пільг і субсидій на паливо.</p>
      <p>До того ж підхід нової влади, зокрема Мінсоцполітики, до реформування сфери спрямований не так на обмеження безконтрольного нецільового використання коштів на соціальні програми, як на фактичне «карання за бідність» тих, хто не може з неї вирватися з об’єктивних, не залежних від нього, причин. Наслідком такої політики буде різке погіршення рівня життя і переведення в повністю ручний режим визначення соціальних виплат і гарантій низці категорій громадян, для яких ці кошти об’єктивно є основним, часто навіть єдиним засобом для існування. Так не те що не можна подолати бідність в Україні, а й існує ймовірність консервації її масштабів. На цьому наголошується в матеріалі «Законсервувати злидні».</p>
    </article>
  </body>
</html>