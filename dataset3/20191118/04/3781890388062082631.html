<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742079"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T04:11:00+00:00"/>
    <meta property="og:title" content="&quot;อรรถพล&quot;ชูอาหารกลางวันลดเหลื่อมล้ำ"/>
    <meta property="og:description" content="สช.ขอแปรญัตติงบฯ 2563 เป็นค่าอาหารกลางวันนักเรียนเอกชน 100% แก้ปัญหาความเหลื่อมล้ำระหว่างเด็กโรงเรียนรัฐกับเอกชน เดินหน้าเพิ่มเพดานค่ารักษาพยาบาลครูเอกชนเป็น 1.5 แสนบาทต่อปี เริ่ม ม.ค.63"/>
  </head>
  <body>
    <article>
      <h1>"อรรถพล"ชูอาหารกลางวันลดเหลื่อมล้ำ</h1>
      <address>
        <time datetime="2019-11-18T04:11:00+00:00">18 Nov 2019, 04:11</time>
      </address>
      <p>
        <b>สช.ขอแปรญัตติงบฯ 2563 เป็นค่าอาหารกลางวันนักเรียนเอกชน 100% แก้ปัญหาความเหลื่อมล้ำระหว่างเด็กโรงเรียนรัฐกับเอกชน เดินหน้าเพิ่มเพดานค่ารักษาพยาบาลครูเอกชนเป็น 1.5 แสนบาทต่อปี เริ่ม ม.ค.63</b>
      </p>
      <p>วันนี้ (18 พ.ย.) ดร.อรรถพล  ตรึกตรอง รักษาราชการแทนเลขาธิการคณะกรรมการส่งเสริมการศึกษาเอกชน (กช.) เปิดเผยว่า เมื่อเร็ว ๆ นี้สำนักงานคณะกรรมการส่งเสริมการศึกษาเอกชน (สช.) ได้จัดทำรายละเอียดคำขอแปรญัตติงบประมาณปี 2563 เป็นค่าอาหารกลางวันนักเรียนเอกชน 100% ตามคำขอของโรงเรียน เพื่อแก้ปัญหาความเหลื่อมล้ำระหว่างเด็กโรงเรียนรัฐกับเอกชน ทั้งนี้ เนื่องจากโดยหลักการเรื่องอาหารกลางวันควรเป็นสิทธิขั้นพื้นฐานของนักเรียนระดับการศึกษาขั้นพื้นฐาน ที่อยู่ในวัยเรียนฟรีทุกคน เพราะหากโรงเรียนเอกชนไม่ได้จัดการศึกษาขั้นพื้นฐานเด็กเหล่านี้ก็ต้องเรียนในโรงเรียนของรัฐอยู่แล้ว ซึ่งถ้าอยู่โรงเรียนรัฐก็ต้องได้รับประทานอาหารกลางวัน 100% แต่พอมาอยู่เอกชนกลับไม่ได้ 100%  อย่างไรก็ตามสำหรับภาคเรียนนี้ สช.ได้แก้ปัญหาเฉพาะหน้าโดยจัดสรรเงินให้แก่โรงเรียนการกุศล 100% ไปก่อน ส่วนโรงเรียนที่ไม่ใช่โรงเรียนการกุศลแต่ยื่นคำขอมาไม่เกิน 120 คนก็จัดให้ตามคำขอ ส่วนที่ขอเกิน 120 คนก็ได้จัดแบ่งกันให้ตามสัดส่วน<br/><br/>“เรื่องอาหารกลางวันนักเรียน ณ วันนี้เท่าที่ฟังจากโรงเรียน เข้าใจว่ายังมีความเข้าใจไม่ตรงกันกับสำนักงานตรวจเงินแผ่นดิน(สตง.) กรณีที่ สตง.ลงไปตรวจแล้วพบว่า มีรายชื่อเด็ก ทั้งที่เด็กเลื่อนชั้นไปแล้ว ซึ่งข้อเท็จจริง คือ วันที่ขอโรงเรียนจะไม่ได้รับเงินทันที เพราะฉะนั้นโรงเรียนต้องแก้ปัญหาโดยจ่ายไปก่อน เมื่อได้รับจัดสรรมาก็คืนกลับให้โรงเรียน ซึ่งจะเป็นแบบนี้มาตลอด และในการขอเงินค่าอาหารกลางวัน 100% ตามคำขอของโรงเรียน ก็ไม่ใช่ว่า 100% ของเด็กทั้งโรงเรียน แต่เป็น 100% ของเด็กที่โรงเรียนคัดกรองมาแล้วว่าเข้าเกณฑ์ได้รับอาหารกลางวัน”ดร.อรรถพลกล่าวและว่า ขอยืนยันว่า ถ้าจะดูแลเรื่องความเหลื่อมล้ำอย่างน้อยสิทธิขั้นพื้นฐานของเด็กในวัยเรียนฟรี อย่างอาหารกลางวันควรได้ทุกคน เพราะโครงการอาหารเสริม(นม)เด็กได้ทุกคน วัสดุอุปกรณ์การเรียนก็ได้เหมือนกัน มีแต่อาหารกลางวันที่เด็กเอกชนได้ไม่ครบทุกคน  ทั้งนี้กำลังเตรียมข้อมูลไปชี้แจงตามคำขอแปรญัตติแล้ว หากได้รับความเห็นชอบจะถือเป็นจุดเริ่มต้นของการลดความเหลื่อมล้ำได้ เพราะที่ผ่านมาไม่เคยได้ ดังนั้นจึงอยากให้ปรับมุมมองระหว่างโรงเรียนประถมของรัฐและเอกชนด้วย <br/><br/>ดร.อรรถพล กล่าวด้วยว่า สำหรับกรณีที่คณะกรรมการกองทุนสงเคราะห์มีมติปรับเพิ่มเพดานค่ารักษาพยาบาลครูเอกชนจากปีละ 100,000 บาท เป็น 150,000 บาทต่อปี โดยให้มีผลบังคับใช้ตั้งแต่วันที่ 1 ม.ค.2563 นั้น ขณะนี้ทางกองทุนสงเคราะห์กำลังดูเรื่องเงินเพื่อให้สามารถดำเนินการได้ตามมติดังกล่าว อย่างไรก็ตามเท่าที่ทราบ พบข้อมูลว่า ระบบการส่งเงินสงเคราะห์ของหลายโรงเรียนยังไม่เป็นปัจจุบัน บางโรงก็มีหนี้ค้างอยู่  ซึ่งทางกองทุนกำลังเร่งดำเนินการแก้ปัญหาเพื่อให้สามารถปรับวงเงินค่ารักษาพยาบาลให้ได้ตามที่ประกาศไปแล้วโดยเร็วที่สุด<br/> </p>
    </article>
  </body>
</html>