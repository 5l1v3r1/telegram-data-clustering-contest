<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/ptaci-se-po-zime-vrati-do-noveho-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T04:00:00+00:00"/>
    <meta property="og:title" content="Vrbenské rybníky čeká revitalizace. Vznikne u nich i naučná stezka"/>
    <meta property="og:description" content="Racek chechtavý, kachna divoká, ale třeba i vzácná kuňka obecná. Ty a mnoho dalších živočichů můžeme spatřit při procházkách přírodní rezervací Vrbenské rybníky. Už po zimě se však domov těchto živočichů trochu promění. Lokalita mezi sídlišti Vltava a Máj se totiž dočkala revitalizace.    "/>
  </head>
  <body>
    <article>
      <h1>Vrbenské rybníky čeká revitalizace. Vznikne u nich i naučná stezka</h1>
      <address><time datetime="2019-11-18T04:00:00+00:00">18 Nov 2019, 04:00</time> by <a rel="author">Klára Skálová</a></address>
      <p>Milan Vlášek z Odboru životního prostředí, zemědělství a lesnictví Krajského úřadu Jihočeského kraje uvedl, že revitalizace zahrnuje odbahnění rybníků Domin a Bažina. Vyvézt se má na 75 tisíc metrů krychlových sedimentů. „Projektová dokumentace řeší i obnovu a stabilizaci ostrovů na rybníku Domin nebo vytvoření nových ostrovů na rybníce Bažina,“ nastínil Milan Vlášek budoucí změny.</p>
      <figure>
        <img src="https://g.denik.cz/33/72/veprikov-marias-karty-hra-veprikovsky-marias-01_denik-150-3x2.jpg"/>
      </figure>
      <aside>
        <a href="https://www.denik.cz/regiony/veprikovsti-hrali-marias-o-dobroty-z-veprika-na-podzim-vsak-naposledy-20191118.html">Vepříkovští hráli mariáš o chutné dobroty. Na podzim však naposledy Přečíst článek ›</a>
      </aside>
      <p>Současně s tím ale doplnil, že kvůli ptačí rezervaci, která se tu nachází, mají pracovníci časově omezené volné pole působnosti. „Práce musí být prováděny mimo sezonu rozmnožování obojživelníků a hnízdění ptáků, tedy v období od prvního září do dvacátého osmého února,“ vysvětlil.</p>
      <h3>Dotace přes sto milionů</h3>
      <p>Tím ale proměna chráněného území neskončí. Na posledním jednání schválili českobudějovičtí radní výpůjčku pozemků potřebných pro naučnou trasu.</p>
      <p>Podle náměstka primátora Iva Moravce, který je zároveň krajským zastupitelem, se jedná především o okolí Velkého Vávrovského rybníka.„Plocha bývalého vojenského cvičiště byla degradována náletovými dřevinami. Na padesáti až osmdesáti hektarech chceme obnovit přírodě blízký biotop,“ říká Ivo Moravec s tím, že jde o krajský projekt, na který město propůjčuje pozemky na dobu 15 let.</p>
      <figure>
        <img src="https://g.denik.cz/13/4c/revoluce-listopad-most-20191117-2_denik-150-3x2.jpg"/>
      </figure>
      <aside>
        <a href="https://www.denik.cz/regiony/revoluce_listopad_most-20191117.html">Místo rudých trenek srdce. Výročí revoluce oslavili v Mostě studenti i divadlo Přečíst článek ›</a>
      </aside>
      <p>S financováním projektu pomůže dotace z operačního programu životního prostředí v celkové výši přes sto milionů korun; hotovo by mělo být do dvou let.</p>
      <h4>Chráněné území</h4>
      <ul>
        <li>Vrbenské rybníky byly chráněným územím vyhlášeny 1. dubna 1990, tehdy se jednalo o plochu o velikosti 245,80 hektaru.</li>
        <li>Čtrnáctého listopadu 2013 bylo chráněné území rozšířeno na 318,78 hektaru.</li>
        <li>Zahrnuje čtyři středně velké rybníky: Černiš, Domin, Nový Vrbenský rybník a Starý Vrbenský rybník.</li>
        <li>Z lučních společenstev jsou nejvýznamnější slatinné louky s lesními porosty bažinných olšin.</li>
        <li>Rezervace je jedinečná také svou faunou bezobratlých živočichů, zejména motýlů.</li>
        <li>Do roku 2001 byl na území rezervace zjištěn výskyt asi 191 druhů ptáků, z toho 93 druhů zde hnízdilo.</li>
        <li>Vidět tu lidé mohou potápku černokrkou, rybáka obecného, rákosníka velkého, racka chechtavého.</li>
        <li>Zdroj: Encyklopedie Č. Budějovic</li>
      </ul>
    </article>
  </body>
</html>