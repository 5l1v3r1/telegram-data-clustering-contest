<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-subiectele_zilei-23497030-subiectele-zilei-inseamna-trai-decent-romania-pedofil-din-oradea-isi-racola-victimele-chiar-din-biserica-medicii-romani-trebuie-invete-comunice-pacientii-inseamna-bedside-manners.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T04:11:00+00:00"/>
    <meta property="og:title" content="Subiectele zilei: Ce înseamnă un trai decent în România?; Un pedofil din Oradea îşi racola victimele chiar din biserică; Medicii români trebuie să învețe să comunice cu pacienții. Ce înseamnă “bedside manners”"/>
    <meta property="og:description" content="Cum s-a spulberat visul lui Ceauşescu cu bomba nucleară. Afacerile murdare cu apă grea ale României... Florin Secureanu, fostul manager de la Malaxa, acuzat că a trimis acasă un pacient care ar"/>
  </head>
  <body>
    <article>
      <h1>Subiectele zilei: Ce înseamnă un trai decent în România?; Un pedofil din Oradea îşi racola victimele chiar din biserică; Medicii români trebuie să învețe să comunice cu pacienții. Ce înseamnă “bedside manners”</h1>
      <address><time datetime="2019-11-18T04:11:00+00:00">18 Nov 2019, 04:11</time> by <a rel="author">Lupu Vlad-Andrei</a></address>
      <p><b>Medicii români trebuie să învețe să comunice cu pacienții.</b> Ce înseamnă “bedside manners”. Comunicarea dintre doctor și pacient nu este o prioritate pentru cei care concep cursurile în facultățile noastre de medicină. Nu este de mirare că, în unele cazuri, pacienții află brutal că au boli incurabile și nu înțeleg tratamentul. Iar copiii cărora medicii nu le explică intervențiile pe înțelesul lor rămân cu traume adânci. Peste 100 de medici rezidenți trec acum printr-un training finanțat de o asociație a pacienților cu boli cronice. Sașa pleacă spre sala de operație cu mașina. Urcă în lift, intră în blocul operator. Stă o oră sub anestezie totală. Încă buimacă, primește explicații, de față cu mama, despre o broscuță cazată, în mod inexplicabil, la ea sub buric, conform <a href="https://stirileprotv.ro/stiri/sanatate/medicii-romani-trebuie-sa-invete-sa-comunice-cu-pacientii-ce-inseamna-bedside-manners.html">Știrile Pro Tv</a>.<br/><br/><b>Florin Secureanu, fostul manager de la Malaxa, acuzat că a trimis acasă un pacient care ar fi murit în 48 de ore dacă nu era operat.</b> Fostul manager al Spitalului Malaxa din București, judecat pentru fapte de corupție, este acuzat că a trimis acasă un pacient care ar fi murit dacă nu era operat de urgență la un alt spital. Florin Secureanu a consultat un bărbat la Spitalul din Jibou, unde lucrează în prezent, i-a pus o perfuzie și i-a dat un pansament gastric, trimițându-l acasă. Starea pacientului s-a agravat însă și acesta a ajuns la spitalul din Zalău, unde medicii au constatat că avea stomacul perforat și ar fi murit în 48 de ore dacă nu era operat de urgență, susține soția bărbatului. Acum pacientul se simte mult mai bine iar femeia este hotărâtă să facă plângere împotriva medicului Secureanu, scrie <a href="https://www.libertatea.ro/stiri/florin-secureanu-fostul-manager-de-la-malaxa-acuzat-ca-a-trimis-acasa-un-pacient-care-ar-fi-murit-in-48-de-ore-daca-nu-era-operat-2804366">Libertatea</a>. <br/><br/><b>Ce înseamnă un trai decent în România?</b> Coșul lunar pentru un trai decent a crescut cu 200 de lei în 2019. O familie cu doi copii are nevoie de aproape 7.000 de lei ca să își poată permite, pe lângă mâncare și chirie sau rata locuinței, ieșiri în oraș și vacanțe, dar să poată de asemenea să pună bani deoparte. A fost propusă și o lege, întoarsă de către președinte pentru reexaminare, conform căreia valoarea coșului minim lunar pentru un trai decent să constituie baza pentru calcularea salariului minim, relatează <a href="https://www.digi24.ro/stiri/actualitate/social/ce-inseamna-un-trai-decent-in-romania-1217546">Digi24</a>.<br/><b><br/></b><b>Nu se tem de bătaia primită la Cluj și-l amenință pe Boc cu un contracandidat pentru Primărie.</b> USR-PLUS a pierdut alegerile prezidențiale la Cluj, în fața liberalilor lui Emil Boc, însă liderii Alianței spun că sunt pregătiți să-și ia revanșa. Prezent într-o conferință la presă la Cluj, președintele PLUS, Dacian Cioloș, a spus că este conștient că municipiul Cluj Napoca s-a dezvoltat în ultimii ani, dar că are convingerea că pot fi obținute rezultate administrative mult mai bune. El a anunțat că USR-PLUS dorește să continue Alianța și în cadrul alegerilor locale din 2020, avertizând-ul pe Emil Boc că se va alege cu un contracandidat puternic pentru Primăria Cluj, notează <a href="https://actualdecluj.ro/nu-se-tem-de-bataia-primita-la-cluj-si-l-ameninta-pe-boc-cu-un-contracandidat-pentru-primarie/">Actual de Cluj</a>. <br/><b><br/></b><b>Cum s-a spulberat visul lui Ceauşescu cu bomba nucleară. </b>Afacerile murdare cu apă grea ale României. Nicolae Ceauşescu a visat să facă din România o mare putere mondială, care să intre în clubul select al statelor posesoare de arme atomice. Eforturile sale au fost zădărnicite, însă, atât de URSS, cât şi de Statele Unite, România rămânând un stat care foloseşte energia atomică numai în scopuri paşnice. Programul nuclear românesc a început în anii ’50 şi a fost, iniţial, unul paşnic, pentru uz civil. Pe 22 aprilie 1955, URSS a încheiat cu România un acord bilateral, prin care se angaja să îi furnizeze asistenţă nucleară în domeniul folosirii energiei atomice în scopuri civile. Ca urmare, România a primit o serie de echipamente şi tehnologii nucleare sovietice, conform <a href="https://adevarul.ro/locale/cluj-napoca/cum-s-a-spulberat-visul-ceausescu-bomba-nucleara-afacerile-murdare-apa-grea-romaniei-1_5dcd992b5163ec427105c4d1/index.html">Adevărul.ro</a>. <br/><br/><b>De ce rămâne țara fără oameni?</b> Din 2014 încoace, numărul moldovenilor a scăzut anual cu câte 50.000 de oameni. Reprezentanții Agenției pentru Migrație a Organizației Națiunilor Unite spun că ar fi și mai mulți migranți decât cei 800.000, conform statisticii oficiale. La cifra asta ar trebui să fie adăugați și cei care sunt plecați pentru perioade de cinci-șase luni, cei care revin, din nou pleacă, iarăși revin. Aproape fiecare familie de moldoveni este afectată de acest exod, o spun și oamenii cu care am discutat ocazional la Cimișlia, se arată în articolul <a href="https://moldova.europalibera.org/a/de-ce-ramane-tara-fara-oameni-la-sfarsit-de-saptamana-cu-valentina-ursu-radio-europa-libera/30275201.html">Europa Liberă</a>.<br/><b><br/></b><b>Un pedofil din Oradea îşi racola victimele chiar din biserică.</b> Părinţii copiilor au refuzat să colaboreze cu anchetatorii pe motiv că se fac de ruşine. Un pedofil în vârstă de 62 ani a fost arestat la Oradea pentru coruperea şi abuzarea a doi băieţi, bărbatul fiind acuzat că îşi alegea victimele din rândul copiilor care frecventau aceeaşi biserică penticostală cu el, oferindu-se să ajute familiile numeroase pe post de "bonă" pentru copii. Gheorghe Gârdan, un bărbat de 62 de ani din Oradea, a fost arestat preventiv joi, 14 noiembrie, la Judecătoria Oradea, pentru o perioadă de 30 de zile, la solicitarea procurorilor de la Parchetul de pe lângă Judecătoria Oradea, care îl anchetează sub acuzaţiile de corupere sexuală, respectiv act sexual cu minori în formă continuată, scrie <a href="https://adevarul.ro/locale/oradea/un-pedofil-oradea-isi-racola-victimele-biserica-parintii-copiilor-refuzat-colaboreze-anchetatorii-motiv-fac-rusine-1_5dd1341a5163ec42711b66dd/index.html">Adevărul.ro</a>.</p>
    </article>
  </body>
</html>