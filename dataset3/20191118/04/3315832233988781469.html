<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/c73f1d9ea8702928/un-moldovean-bolnav-de-cancer-si-internat-la-o-clinica-in-turcia-risca-sa-fie-trimis-acasa-din-lipsa-de-bani-pentru-operatie.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T04:02:00+00:00"/>
    <meta property="og:title" content="Un moldovean bolnav de cancer și internat la o clinică în Turcia riscă să fie trimis acasă din lipsă de bani pentru operație"/>
    <meta property="og:description" content="Caz tragic într-o familie din raionul Cantemir. Andrei Manică, tatăl a doi copii, a fost diagnosticat cu leucemie de medicii din Chișinău, iar pentru a scăpa cu viață acesta are nevoie de o operație foarte costisitoare. Familia este disperată și cere ajutorul oamenilor pentru colectarea sumei de 100 de mii de dolari din care va fi posibil de achitat transplantul de măduvă osoasă, intervenția care va fi efectuată de o clinică din Turcia, unde este acum internat bărbatul. Acum există riscul ca Andrei să fie trimis acasă dacă nu se va strânge suma de bani."/>
  </head>
  <body>
    <article>
      <h1>Un moldovean bolnav de cancer și internat la o clinică în Turcia riscă să fie trimis acasă din lipsă de bani pentru operație</h1>
      <address><time datetime="2019-11-18T04:02:00+00:00">18 Nov 2019, 04:02</time> by <a rel="author">Jurnal.md</a></address>
      <p>
        <b>Caz tragic într-o familie din raionul Cantemir. Andrei Manică, tatăl a doi copii, a fost diagnosticat cu leucemie de medicii din Chișinău, iar pentru a scăpa cu viață acesta are nevoie de o operație foarte costisitoare.</b>
      </p>
      <p>
        <b>Familia este disperată și cere ajutorul oamenilor pentru colectarea sumei de 100 de mii de dolari din care va fi posibil de achitat transplantul de măduvă osoasă, intervenția care va fi efectuată de o clinică din Turcia, unde este acum internat bărbatul. Acum există riscul ca Andrei să fie trimis acasă dacă nu se va strânge suma de bani.</b>
      </p>
      <p>Andrei Manică în vârstă de 31 de ani este originar din satul Tartaul, raionul Cantemir și este tatăl a două fetițe, una de nouă ani și alta de aproape doi ani.</p>
      <p>Familia lui Andrei a primit vestea dureroasă în luna august curent.</p>
      <p><i>„La începutul lunii august 2019, lui Andrei i s-a făcut rău, avea dureri mari de cap, avea stări dese de oboseală și sângerări nazale. Andrei a hotărât să revină acasă, lângă familie, pentru că nu mai avea puteri de a munci în Germania. Pentru a verifica starea lui de sănătate, Andrei s-a adresat la un medic de familie din orașul Cahul. Acolo și-a făcut analizele de sânge și i s-a spus că rezultatele vor fi gata în două ore. Nici n-a trecut jumătate de oră că rezultatele erau gata, iar cei de la Laborator le-au comunicat că analizele nu sunt tocmai bune și ar trebui să meargă încă o dată la medicul de familie. Medicul de familie a hotărât de urgență ca Andrei să fie trimis la Chișinău, la Spitalul Oncologic, la secția Hematologie. A fost consultat de un hematolog și i s-a prescris câteva medicamente. Recomandarea hematologului de la Chișinău a fost că Andrei trebuie să fie internat la Spitalul Raional Cantemir. Andrei a fost internat la spitalul din Cantemir, dar după doar două zile starea lui s-a agravat, a început să i se facă rău, avea temperatura foarte mare și a fost transferat de urgență în Secția de reanimare. Medicii din Cantemir au dat verdictul crunt soției și mamei lui Andrei: are cancer, să se aștepte la orice și doar o minune îl poate salva”, </i>scriu prietenii lui Andrei pe rețelele de socializare, unde au creat și o strângere de fonduri.</p>
      <p>Acum Andrei este internat la o clinică din Turcia care a decis că-l va opera. Acolo a fost investigat de medicii turci și i s-a confirmat diagnosticul stabilit de medicii de la Chișinău: ANEMIE APLASTICĂ.</p>
      <p>Pentru intervenția chirurgicală însă, este nevoie de aproape 100 de mii de dolari, sumă uriașă de care familia lui Andrei nu dispune. Acum există riscul ca Andrei să fie trimis acasă dacă nu va avea banii necesari.</p>
      <p>Rudele și prietenii acestora s-au mobilizat și au creat o strângere de fonduri, care reprezintă și unica șansă a lui Andrei de a rămâne în viață alături de familia lui.</p>
      <p>Cei care vor să doneze o pot face <a href="https://ajutalpeandrei.home.blog/2019/11/17/example-post/?fbclid=IwAR0rBsOWqkIKeFQdIMPmT8bmAkaGZfpx5SxiXRJiPji01qz2NkF9E7ofu8s">AICI.</a></p>
    </article>
  </body>
</html>