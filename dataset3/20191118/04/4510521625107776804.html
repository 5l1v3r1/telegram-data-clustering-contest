<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/eveniment/un-autodenunt-linistea-brd-incerca-banca-castige-favoruri-cnas-1_5dd1827a5163ec42711e0ef8/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-18T04:33:34+00:00"/>
    <meta property="og:title" content="Un autodenunţ pentru liniştea BRD. Cum încerca banca să câştige favoruri de la CNAS"/>
    <meta property="og:description" content="Un nou scandal de corupţie la nivel înalt loveşte Casa Naţională de Asigurări de Sănătate, după ce şapte angajaţi ai BRD s-au autodenunţat, vineri, la Parchet, recunoscând că au dat mită angajaţilor CNAS. Avocaţii dezvăluie care ar putea fi motivele „mărturisirilor”"/>
  </head>
  <body>
    <article>
      <h1>Un autodenunţ pentru liniştea BRD. Cum încerca banca să câştige favoruri de la CNAS</h1>
      <address><time datetime="2019-11-18T04:33:34+00:00">18 Nov 2019, 04:33</time> by <a rel="author">Vlad Terteleac</a></address>
      <h4>Un nou scandal de corupţie la nivel înalt loveşte Casa Naţională de Asigurări de Sănătate, după ce şapte angajaţi ai BRD s-au autodenunţat, vineri, la Parchet, recunoscând că au dat mită angajaţilor CNAS. Avocaţii dezvăluie care ar putea fi motivele „mărturisirilor”</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/eveniment/brd-s-a-autodenuntat-parchet-angajati-departamentului-resurse-umane-oferit-cadouri-functionari-cnas-1_5dceb3115163ec42710d34f9/index.html"/>
      </related>
      <p>Şapte angajaţi din echipa Adelei Jansen, directorul executiv al departamentului de resurse umane al BRD, au recunoscut în faţa procurorilor că au oferit diverse cadouri funcţionarilor  Casei Naţionale de Asigurări de Sănătate (CNAS) pentru a-i convinge să grăbească virarea banilor datoraţi de stat băncii pentru plata concediilor medicale ale angajaţilor. </p>
      <p>Plata concediilor medicale este suportată de stat, dar procesul este unul complicat. Angajatorii sunt cei care plătesc, iniţial, aceste concedii, îndreptându-se apoi către CNAS cu cereri de restituire a sumei plătite. Adesea, aici este locul unde întreg circuitul începe să fie scurcircuitat, întârzierile din partea CNAS fiind un fenomen frecvent care se sfârşeşte într-un număr semnificativ de cazuri cu procese intentate de angajatori instituţiilor statului pentru depăşirea termenelor legale de restituire a banilor. Angajaţii departamentului de resurse umane de la BRD au încercat, însă, să evite toată această bătaie de cap birocratică şi să mituiască funcţionarii CNAS pentru a grăbi plata concediilor medicale. </p>
      <blockquote>În momentul în care dai mită şi te denunţi înainte să înceapă urmărirea penală ori înainte să se autosesizeze organele, teoretic este cauză de nepedepsire.<br/><br/>Adrian Cuculis<br/><br/>avocat</blockquote>
      <p>Mituirea angajaţilor CNAS ar fi avut loc cu mai multe ocazii, potrivit informaţiilor publicaţiei online<a href="https://www.profit.ro/povesti-cu-profit/financiar/banci/exclusiv-ultima-ora-brd-si-echipa-adelei-jansen-directorul-de-hr-autodenunt-la-parchet-pentru-oferirea-de-cadouri-unor-functionari-din-cnas-banca-face-verificari-interne-19171772"> Profit.ro</a>, fără a se şti exact în ce constau aşa-zisele cadouri făcute de angajaţii băncii. „Dacă vorbim de nişte cadouri precum flori, ciocolată sau vreun parfum, lucrurile nu pot fi considerate ca fiind dare şi luare de mită, dar îmi închipui că nu vorbim de bunuri sau servicii care nu au valoare economică. În cazul acesta, vorbim cu certitudine de dare de mită. Un astfel de denunţă arată de fapt putreziciunea atât din partea sectorului privat, care ajunge să facă asemenea gesturi ca să-şi rezolve problemele, dar şi din partea sistemului de stat care acceptă astfel de lucruri tocmai ca să se mişte mai bine şi mai rapid, aducând prejudicii în acelaşi timp altor companii care aşteaptă fondurile respective şi nu sunt primite în termen util pentru că apar astfel de situaţii în care funcţionarii primesc şpagă de la privaţi ca să mişte lucrurile pentru ei”, a explicat avocatul Adrian Cuculis.</p>
      <p>
        <b>Reacţia BRD şi precizările Casei de Asigurări</b>
      </p>
      <p>BRD a anunţat că are „o politică de toleranţă zero la încălcarea regulilor de etică” şi că va colabora cu autorităţile pentru clarificarea situaţiei. În acelaşi timp, banca a fost vagă cu privire la activităţile pentru care a sesizat procurorii. „Echipele noastre au identificat o posibilă situaţie, pe care au sesizat-o autorităţilor, pentru a fi investigată, dacă va fi considerat necesar. Posibilă neconformitate provine dintr-o zonă administrativă a organizaţiei, Departamentul Resurse Umane, în care nu există contact cu clienţii şi în care nu se desfăşoară activităţi bancare, aşadar această acţiune nu afectează în niciun fel clienţii băncii”, a transmis BRD.</p>
      <p>La rîndul lor, oficialii CNAS au transmis că nu a fost primită nicio solicitare din partea Parchetului, asigurând în acelaşi timp că vor contribui cu toată deschiderea la desfăşurarea anchetei. În acelaşi timp, Mihaela Tănase, purtătorul de cuvânt al CNAS, a ţinut să clarifice strucutura birocratică din domeniul asigurărilor medicale de stat pentru a nu există confuzii în cazul în care ancheta procurorilor va concluziona că funcţionarii statului se fac vinovaţi de luare de mită. „Nu Casa Naţională plăteşte concediile medicale, ci Casele Judeţene de Asigurări de Sănătăte. La Casa Naţională se construieşte bugetul în funcţie de solicitările fiecărei case judeţene, fiecare îşi estimează de pe un an pe altul. E o sumă estimativă, niciodată nu ştii câte concedii medicale se vor elibera în anul următor”, a declarat purtătorul de cuvânt al CNAS.</p>
      <p>
        <b>BRD nu este la primul scandal </b>
      </p>
      <p>Acesta este al doilea mare scandal în care este implicată banca în ultimul an. În luna martie, doi angajaţi ai bănci au fost puşi puşi sub cercetare de procurori pentru delapidare. Aceştia ar fi sustras aproape o jumătate de milion de euro din tezaurul unităţii, jaful având loc la Iaşi şi desfăşurându-se pe o perioadă de trei ani. Tot BRD a sesizat atunci procurorii cu privire la activităţile potenţial ilegale ale propriilor angajaţi.</p>
      <hr/>
    </article>
  </body>
</html>