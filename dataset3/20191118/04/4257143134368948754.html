<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bulvar/2019/11/18/rossz-hirt-kaptak-michael-schumacher-rajongoi"/>
    <meta property="og:site_name" content="infostart"/>
    <meta property="article:published_time" content="2019-11-18T04:21:00+00:00"/>
    <meta property="og:title" content="Rossz hírt kaptak Michael Schumacher rajongói"/>
    <meta property="og:description" content="Csak 2020 negyedik negyedévében kerülhet a mozikba a legendás hétszeres Forma-1-es világbajnok életét és pályafutását feldolgozó film"/>
  </head>
  <body>
    <article>
      <h1>Rossz hírt kaptak Michael Schumacher rajongói</h1>
      <address><time datetime="2019-11-18T04:21:00+00:00">18 Nov 2019, 04:21</time> by <a rel="author">Infostart / MTI</a></address>
      <h3>Csak 2020 negyedik negyedévében kerülhet a mozikba a legendás hétszeres Forma-1-es világbajnok életét és pályafutását feldolgozó film</h3>
      <p>Az 50 esztendős versenyzőről szóló dokumentumfilmet eredetileg az idén decemberben mutatták volna be, de a német Bild című lap információi szerint a rendezőnek és a producernek több időre van szüksége ahhoz, hogy a nagy mennyiségben rendelkezésre álló alapanyagból összeállítsa az alkotást.</p>
      <p>A Schumacherről szóló filmben korábban soha nem látott felvételek is előkerülnek a család életéből, a legendás pilótáról pedig felesége, Corinna, édesapja, Rolf, valamint két gyermeke, Gina és a szintén autóversenyző Mick is nyilatkozik egy-egy interjúban.</p>
      <p>Michael Schumacher a Forma-1-ben ötször a Ferrarival lett világbajnok, kétszer a Benettonnal nyert. A sportember 2013. december 29-én síbalesetet szenvedett a franciaországi Méribelben. Súlyos fejsérülése miatt sokáig mesterséges kómában tartották, majd 2014 szeptembere óta a Genfi-tó partján lévő otthonában ápolják. Állapotáról - amelyről a filmben sem lesz szó - a család nem hoz nyilvánosságra részleteket.</p>
      <p>
        <i>Nyitókép: MTI/EPA/Diego Azubel</i>
      </p>
    </article>
  </body>
</html>