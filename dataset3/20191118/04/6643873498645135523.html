<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/opxqRV/fulle-blaalys-for-klimaet"/>
    <meta property="og:site_name" content="Bergens Tidende"/>
    <meta property="article:published_time" content="2019-11-18T04:27:34+00:00"/>
    <meta property="og:title" content="BT mener: «De globale klimagassutslippene fortsetter å øke. Det kan ikke fortsette.»"/>
    <meta property="og:description" content="De globale klimagassutslippene øker fremdeles. Det kan ikke fortsette."/>
  </head>
  <body>
    <article>
      <h1>BT mener: «De globale klimagassutslippene fortsetter å øke. Det kan ikke fortsette.»</h1>
      <h2>De globale klimagassutslippene øker fremdeles. Det kan ikke fortsette.</h2>
      <address><time datetime="2019-11-18T04:27:34+00:00">18 Nov 2019, 04:27</time> by <a rel="author">Bergens Tidende</a></address>
      <p><b>Den årlige rapporten</b> fra International Energy Agency (IEA) er nedslående lesning. <a href="https://www.iea.org/weo2018/">I «World Energy Outlook» slår byrået fast at klodens klimagassutslipp aldri har vært høyere enn i fjor, </a>og at det ikke finnes tegn til at utslippene skal kuttes kraftig før 2040.</p>
      <p>Dette skjer samtidig med at USA kunngjør at regjeringen formelt trekker landet <a href="https://www.dn.no/utenriks/usa/utenriks/donald-trump/usa-har-innledet-prosessen-med-a-trekke-landet-fra-klimaavtalen/2-1-700493">ut av Parisavtalen</a>, Brasil <a href="https://www.aftenposten.no/verden/i/xPwVEn/verdens-stoerste-regnskog-staar-i-brann">brenner ned sin egen regnskog</a> og Kina varsler et <a href="https://energiogklima.no/nyhet/fem-paa-fredag/fem-pa-fredag-kull-kan-gjore-comeback-i-kinas-neste-femarsplan/?utm_source=Energi+og+Klima+og+Klimastiftelsens+e-postliste&amp;utm_campaign=dae21790aa-RSS_EMAIL_CAMPAIGN_FREDAG&amp;utm_medium=email&amp;utm_term=0_95967e5ed6-dae21790aa-520856933">comeback for kullkraft</a>.</p>
      <p>Dette gjør det desto viktigere at Europa og Norge holder fast på sine ambisjoner om å kutte klimautslippene. Hvis det gir kinesisk og amerikansk industri en konkurransefordel, bør Europa vurdere å innføre en klimatoll.</p>
      <p>
        <a href="https://sysla.no/a/b5603A">Les også<br/>Kull kan gjøre comeback i Kinas neste femårsplan</a>
      </p>
      <p><b>De globale </b>klimautslippene økte med om lag to prosent i 2018. Det er den største økningen siden 2013.</p>
      <p>Utviklingen i IEAs hovedscenario viser at gjennomsnittstemperaturen på kloden kan øke med 2,7 grader celsius, langt over Parisavtalens mål om å holde økningen under to grader.</p>
      <p>Konsekvensene vil bli dramatiske, både for natur og menneskers livsvilkår.</p>
      <p><b>Rapporten viser </b>også at verdens behov for olje vil økte frem mot 2040, og med det øker også utslippene fra bruk av fossile ressurser.</p>
      <p>Fremdeles er subsidiene av oljeproduksjon mer enn dobbelt så store som subsidiene til fornybare energikilder og til tiltak som elektriske biler, paradoksalt nok.</p>
      <p><b>Det er to grunnleggende </b>forhold som utlikner alle forsøk på å begrense og redusere verdens klimautslipp: Økonomisk vekst og befolkningsvekst.</p>
      <p>Disse tingene henger nøye sammen. Å løfte mennesker ut av fattigdom, betyr også økt forbruk og økte utslipp.</p>
      <p>Desto viktigere er det at verdens rikeste nasjoner tar en stor del av ansvaret for en mer offensiv og effektiv klimapolitikk. Norge er definitivt blant dem.</p>
      <p><b>Ifølge IEA-rapporten </b>er store <a href="https://www.dn.no/miljo/ny-klimarapport-suver-i-toppen-av-verstingliste/2-1-705536">diesel- og bensinbiler av typen SUV </a>et økende klimaproblem. Her har Norge gått foran med et godt eksempel, og fått god fart i overgangen til elbiler gjennom aktiv bruk av avgiftspolitikken.</p>
      <p>Det viser at prismekanismen virker. Det viser også problemet med Arbeiderpartiets forslag om å <a href="https://e24.no/politikk/i/6jeA1L/ap-kutter-stoette-til-dyre-elbiler-pensjonssparing-og-helseforsikring">øke avgiftene for dyre elbiler</a>.</p>
      <p>
        <a href="https://sysla.no/a/4ql439">Les også<br/>IEA: Verden må gjøre mye mer for å skifte ut olje med fornybar energi</a>
      </p>
      <p><b>Veksten i verdens </b>klimautslipp er virkelig urovekkende. IEAs toppsjef Fatih Birol mener de dystre nyhetene krever at myndigheter, investorer, selskaper og alle involverte jobber sammen i en stor koalisjon for å takle klimaendringene.</p>
      <p>Her kan gjerne Norge ta et tydeligere lederskap. Men da må også regjeringen ta bedre grep om Norges viktigste klimautfordring: Å få fart på omstillingen fra en oljebasert økonomi, til en som er grønnere og mer klimavennlig.</p>
      <related>
        <h4>Les også</h4>
        <a href="https://www.bt.no/innenriks/i/zGzXrv/hver-femte-nordmann-tror-ikke-paa-menneskeskapte-klimaendringer"/>
        <a href="https://sysla.no/a/y3JreA"/>
        <a href="https://www.bt.no/nyheter/lokalt/i/GGXmA4/utsetter-klimavennlige-hurtigbaater"/>
        <a href="https://sysla.no/a/nal2ja"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/mRxk20/dette-funnet-tyder-paa-at-bergen-har-hatt-likt-klima-som-finnmark"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/0ng8qJ/han-hadde-store-beloep-til-gode-hos-oppdragsgiveren-da-han-proevde-aa-faa"/>
        <a href="https://www.bt.no/nyheter/okonomi/karriere/i/P9X7o0/han-fortviler-over-at-han-ikke-faar-vaere-sosial-paa-jobb-blir-kalt-in"/>
        <a href="https://www.bt.no/sport/i/BRegRe/klubben-er-blant-landets-beste-paa-talentutvikling-erik-mjelde-flytter"/>
        <a href="https://www.bt.no/btmeninger/debatt/i/BRePEv/ikkje-reint-sjeldan-staar-me-paa-bussen-i-80-km-t"/>
      </related>
      <ol>
        <li>
          <a href="https://www.bt.no/tag/Leder">Leder</a>
        </li>
        <li>
          <a href="https://www.bt.no/tag/Klimautslipp">Klimautslipp</a>
        </li>
        <li>
          <a href="https://www.bt.no/tag/IEA">IEA</a>
        </li>
        <li>
          <a href="https://www.bt.no/tag/Klimapolitikk">Klimapolitikk</a>
        </li>
        <li>
          <a href="https://www.bt.no/tag/Norge">Norge</a>
        </li>
      </ol>
    </article>
  </body>
</html>