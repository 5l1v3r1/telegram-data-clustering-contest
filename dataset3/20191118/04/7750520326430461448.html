<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/na-rivnenshhyni-rozkopaly-zalyshky-14-voyakiv-upa-zakatanyh-v-asfalt.html"/>
    <meta property="og:site_name" content="1NEWS"/>
    <meta property="article:published_time" content="2019-11-18T04:30:48+00:00"/>
    <meta property="og:title" content="На Рівненщині розкопали залишки 14 вояків УПА, закатаних в асфальт"/>
    <meta property="og:description" content="На Рівненщині розкопали залишки 14 вояків УПА, закатаних в асфальт"/>
  </head>
  <body>
    <article>
      <h1>На Рівненщині розкопали залишки 14 вояків УПА, закатаних в асфальт</h1>
      <h2>Так, усі знайдені рештки ексгумують та складуть в окремі пакети, щоб залишити можливість ідентифікації навіть після перепоховання</h2>
      <address>
        <time datetime="2019-11-18T04:30:48+00:00">18 Nov 2019, 04:30</time>
      </address>
      <figure>
        <img src="https://1news.com.ua/wp-content/uploads/2019/11/2-14.jpg"/>
      </figure>
      <p>У Рівненській області, у селі Іванчі, археологи розкопали залишки 14 вояків УПА.</p>
      <p>Про це повідомляє 1NEWS.</p>
      <p>“За три метри від адміністративного приміщення Рафалівського кар’єру археологи розкопали закатану в асфальт братську могилу воїнів УПА. Вони загинули у часи Другої світової війни. Знайшли 14 останків в трунах або ящиках. Два ящика містять два та три скелети в одному. Ховали їх, скоріш за все, у 5 етапів, адже рештки лежать не на одній глибині. Голови усі побиті, а один череп виявився із кулею в голові. Знайшли також православний хрестик, дві обручки, гребінець та ґудзики”, — йдеться у повідомленні.</p>
      <p>Зазначається, що це поховання було відоме місцевим завжди, але говорити про нього в радянський період було не прийнято.</p>
      <p>“Мешканці села Іванчі розповідають, що у 80-х роках при спорудженні адмінбудівлі Рафалівського кар’єру будівельники натрапили на могилу, про що повідомили у Рівне. Там наказали все закопати, закатати асфальтом і не згадувати. Будівництво продовжувати. Так і лишились вони лежати мало не усіма забуті”, — йдеться у повідомленні.</p>
      <p>Проте завдяки зусиллям активістів, братську могилу все ж таки вдалось знайти для того щоб перепоховати.</p>
      <p>Так, усі знайдені рештки ексгумують та складуть в окремі пакети, щоб залишити можливість ідентифікації навіть після перепоховання. Місцева влада уже організовує спеціальний оргкомітет, на якому вирішуватимуть де і як влаштовувати перепоховання.</p>
      <p>Джерело: <a href="https://www.unn.com.ua/">УНН</a></p>
    </article>
  </body>
</html>