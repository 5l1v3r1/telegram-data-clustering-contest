<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elperiodico.com/es/entre-todos/participacion/arrimadas-mas-mismo-196123"/>
    <meta property="og:site_name" content="elPeriodico"/>
    <meta property="article:published_time" content="2019-11-18T04:45:00+00:00"/>
    <meta property="og:title" content="Arrimadas com a successora de Rivera, mala decisió"/>
    <meta property="og:description" content="Si, tal com he llegit a la premsa,&amp;#160;Inés Arrimadas&amp;#160;decideix presentar-se per&amp;#160;succeir Albert Rivera&amp;#160;al capdavant de Ciudadanos, aquest partit tornarà a cometre els mateixos&amp;#160;errors&amp;#160;que en la seva etapa anterior, almenys pel que respecta a Catalunya, ja que la senyora Arrimadas és tan responsable com el senyor Rivera de la&amp;#160;nefasta política catalana&amp;#160;del seu partit, caracteritzada per l'esbroncada, la provocació i la confrontació en lloc del diàleg, la negociació i el pacte...."/>
  </head>
  <body>
    <article>
      <h1>Arrimadas com a successora de Rivera, mala decisió</h1>
      <address><time datetime="2019-11-18T04:45:00+00:00">18 Nov 2019, 04:45</time> by <a rel="author">Josep Vilà</a></address>
      <p>Si, tal com he llegit a la premsa, <b>Inés Arrimadas </b>decideix presentar-se per <b>succeir Albert Rivera </b>al capdavant de Ciudadanos, aquest partit tornarà a cometre els mateixos <b>errors</b> que en la seva etapa anterior, almenys pel que respecta a Catalunya, ja que la senyora Arrimadas és tan responsable com el senyor Rivera de la <b>nefasta política catalana </b>del seu partit, caracteritzada per l'<b>esbroncada</b>, la provocació i la confrontació en lloc del diàleg, la negociació i el pacte.</p>
      <p>Serveixi d’exemple la seva intervenció en el darrer <b>debat electoral a TV-3</b> on, en primer lloc, va deixar en evidència, un cop més, la seva <b>mala educació</b> i la seva impertinència habituals quan, per exemple, va interpel·lar davant de les càmeres el moderador del debat i actual director de TV-3, <b>Vicent Sanchis</b>, per tal de criticar la seva gestió al capdavant de la citada televisió i tornar-li a <b>demanar la seva dimissió </b>sense que, en canvi, aquest li pogués contestar atesa la seva condició de moderador.</p>
      <p>Tot i això, fou en el missatge que va adreçar als teleespectadors en el seu minut final del debat on va quedar ben palès el seu <b>sectarisme</b>, ja que només es va dirigir a una part dels catalans, aquells qui, segons la senyora Arrimadas, se senten <b>“víctimes” del “procés”</b> i que veuen com el nacionalisme (el català, és clar) “<b>adoctrina</b>” els seus fills a les escoles, justifica la “violència”, o bé els “insulta” a través de TV-3.</p>
      <p>Un missatge sectari per a un partit sectari, expressat, per cert, totalment i únicament en <b>castellà</b> – com tota la seva campanya electoral, perfectament “bilingüe”, talment com si estigués a <b>La Sexta </b>o a TVE, i que, a causa del seu contingut profundament excloent, l’invàlida del tot per tal de convertir-se en <b>presidenta d’un Govern català </b>(o espanyol) qualsevol, atès que renuncia expressament al desig de voler representar a tots els ciutadans a qui es dirigeix, en aquest cas, els catalans.   </p>
    </article>
  </body>
</html>