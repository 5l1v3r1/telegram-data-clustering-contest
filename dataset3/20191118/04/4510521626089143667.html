<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/eveniment/armele-asalt-moderne-scumpe-militarii-romani-1_5dd1678a5163ec42711d2e05/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-18T04:32:31+00:00"/>
    <meta property="og:title" content="Armele de asalt moderne, prea scumpe pentru militarii români"/>
    <meta property="og:description" content="Armele de asalt Beretta fabricate în România care ar fi trebuit să înlocuiască AKM-urile sunt pe cale să devină istorie deşi nici măcar una nu a intrat în dotarea armatei. Asta la nici un an de la momentul în care fostul ministru al Economiei, Nicolae Bădălău, anunţa că industria de apărare românească va fabrica o nouă armă de asalt, de ultimă generaţie, la standarde NATO, în colaborare cu compania Beretta."/>
  </head>
  <body>
    <article>
      <h1>Armele de asalt moderne, prea scumpe pentru militarii români</h1>
      <address><time datetime="2019-11-18T04:32:31+00:00">18 Nov 2019, 04:32</time> by <a rel="author">Valentin Bolocan</a></address>
      <h4>Armele de asalt Beretta fabricate în România care ar fi trebuit să înlocuiască AKM-urile sunt pe cale să devină istorie deşi nici măcar una nu a intrat în dotarea armatei. Asta la nici un an de la momentul în care fostul ministru al Economiei, Nicolae Bădălău, anunţa că industria de apărare românească va fabrica o nouă armă de asalt, de ultimă generaţie, la standarde NATO, în colaborare cu compania Beretta.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/societate/imaginea-s-a-viralizat-facebook-tanara-asistenta-spune-poveste-fetite-mama-nu-stie-citeasca-1_5dd281705163ec4271245b7c/index.html"/>
        <a href="https://adevarul.ro/news/politica/barna-sageti-ciolos-trebuie-construim-loialitate-parteneri-nu-impiedicam-gesturi-precum-scrisori-deschise-trimise-presa-1_5dd282fb5163ec4271246797/index.html"/>
        <a href="https://adevarul.ro/international/europa/franta-dezvaluie-nou-model-extindere-uniunii-europene-1_5dd27dce5163ec4271243ede/index.html"/>
      </related>
      <p>„Până în prezent cei responsabili nu au întreprins nimic pentru realizarea proiectului, nu s-a semnat nici măcar un contract cu firma italiană”, subliniază experţii. </p>
      <p>Mai mult, responsabilii din actualul Guvern spun că respectiva armă nu este cea mai potrivită alegere pentru militarii români. „Beretta ar fi trebuit să înceapă de la nevoile armatei şi apoi să se întoarcă către industria de apărare pentru a căuta parteneri. Nu cred că a început aşa. Şi nu este startat nimic în Ministerul Economiei cu privire la acest program, sunt doar direcţii”, a explicat zilele trecute, ministrul Economiei, Virgil Popescu.</p>
      <p>În plus, actualul ministrul Apărării, Nicolae Ciucă, susţine că acest program de înzestrare nu este încă bugetat, iar eventuala derulare a lui este împiedicată de o serie de probleme aduse de unele schimbări legislative făcute de vechiul Guvern. „Proiectul acela a fost pe o gândire de cercetare-dezvoltare, deocamdată s-a oprit datorită problemelor de finanţare. La momentul acesta nu ne puteam permite o asemenea resursă financiară şi cea mai bună decizie pentru a putea să restartăm acest proiect este un offset care să vină în siajul achiziţiilor pe care urmează să le efectuăm. Dar actualul Cod Administrativ ne limitează tot ceea ce înseamnă partea asta de offset direct sau indirect, se stabileşte o sumă de 500 de mii de lei, un barem peste care orice offset se poate face doar cu aprobarea Guvernului şi în baza unei expertize de specialitate. Nu am găsit până în momentul de faţă expertul ca să putem să ne ducem în partea de aplicare a cerinţei respective”, a spus Nicolae Ciucă.</p>
      <p>
        <b>Soldatul viitorului</b>
      </p>
      <p>În plus, specialistii militari spun că modelul ARX 160 nu are destulă „experientă de luptă” fiind testat sporadic în teatrele de operaţii numai de către militari italieni şi nu ar fi cea mai potrivită alegere pentru dotarea Armatei Române pentru că în Afganistan, de exemplu, militari români de Operaţii Speciale folosesc mai degrabă armamentul american sau german. </p>
      <p>Mai mult, conform unor surse militare, proiectată la cererea armatei italiene, în cadrul programului denumit pompos Soldato Futuro (soldatul viitorului), din cauze neclare, ARX160 nu a ajuns în dotarea tuturor militarilor italieni. Concret, între 2008 şi 2014, numai aproximativ 30.000 de arme de asalt ARX160 ar fi fost livrate armatei italiene care numără peste 95.000 de militari. Deci, numai un militar italian din trei are ARX160 în acest moment în dotare. </p>
      <p>Oricum, conform unor surse, nu numai militarii au o părere negativă despre aceste arme, ci şi o parte din conducerea Romarm, principalul producător şi exportator direct de produse militare din România, aflat sub tutela Ministerului Economiei. „Acum că acest program este suspendat, militarii se vor concentra pe rezolvarea unei urgenţe. Este vorba de dotarea celor din Forţele Speciale cu 1.750 de arme moderne produse de Heckler &amp; Koch”, au precizat surse militare.</p>
      <p>
        <b>Program major de înarmare</b>
      </p>
      <p>Experţii militari susţin că, deşi nu pare, dotarea militarilor români cu arme de asalt noi şi renunţarea la vechile AKM-uri constituie un program major de înzestrare. Asta pentru că necesarul de astfel de arme pentru întregul sistem militar, cu tot cu stocurile pentru rezervişti, este de aproximativ 1, 2 milioane. Şi cum o astfel de armă modernă de asalt costă, în funcţie de gradul de accesorizare, între 300 şi 500 de euro (există şi de 1.500 de euro, dar nu luăm în calcul extremele) întregul program depăşeşte o jumătate de miliard de euro. </p>
      <p>Specialiştii susţin că este foarte important ca aceste arme să se fabrice în România. „Sunt obligatorii contracte de offset pentru ca o parte din bani să se întoarcă în industria naţională. În plus, ulterior, service-ul acestor arme se va poate face pe plan local. Oricum, ca principiu, acest contract trebuie făcut după necesităţile utilizatorilor. Adică nu vine cineva şi propune o armă către MApN, iar acesta o cumpără. Este invers. Armata analizează şi vede ce caracteristici doreşte de la armă, iar industria caută parteneri externi care au aşa ceva în ofertă”, a precizat pentru „Adevărul” analistul militar Aurel Cazacu.  </p>
      <p>
        <b>La Cugir se încearcă dezvoltarea unei arme la standard NATO </b>
      </p>
      <p>În paralel, încă din 2017, la vechiul producător de AKM-uri, uzina de armament de la Cugir, Romarm dezvoltă o armă de asalt, calibrul 5,56 mm, care respectă standardele moderne ale NATO. Însă şi acest program este oarecum în impas pentru că armata ar fi impus un standard mai ridicat pentru ţeava armei. Concret, această trebuie să reziste la cel puţin 15.000 de focuri, cerinţă care ar fi mult peste standardele internaţionale de 10-12.000 de focuri, au precizat surse din industrie.</p>
      <hr/>
    </article>
  </body>
</html>