<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-national-highway-jam-against-businessmans-murder-in-aurangabad-of-bihar-2855483.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T04:49:53+00:00"/>
    <meta property="og:title" content="औरंगाबाद: व्यवसायी की हत्या के खिलाफ नेशनल हाईवे जाम"/>
    <meta property="og:description" content="मदनपुर थाना क्षेत्र के शिवगंज निवासी ईंट भट्ठा व्यवसायी मो. मुर्तुजा की अपराधियों द्वारा गोली मारकर हत्या करने के विरोध में सोमवार को नेशनल हाईवे को जाम कर दिया गया। कांग्रेस के नेता प्रमोद सिंह के..."/>
  </head>
  <body>
    <article>
      <h1>औरंगाबाद: व्यवसायी की हत्या के खिलाफ नेशनल हाईवे जाम</h1>
      <address><time datetime="2019-11-18T04:49:53+00:00">18 Nov 2019, 04:49</time> by <a rel="author">औरंगाबाद। हिंदुस्तान प्रतिनिधि</a></address>
      <p>मदनपुर थाना क्षेत्र के शिवगंज निवासी ईंट भट्ठा व्यवसायी मो. मुर्तुजा की अपराधियों द्वारा गोली मारकर हत्या करने के विरोध में सोमवार को नेशनल हाईवे को जाम कर दिया गया। कांग्रेस के नेता प्रमोद सिंह के नेतृत्व में सैकड़ों की संख्या में लोग नेशनल हाईवे पहुंचे और यहां सड़क जाम कर पुलिस प्रशासन के खिलाफ नारेबाजी शुरू कर दी।</p>
      <p>इधर शिवगंज बाजार भी स्वत बंद हो गया और एक भी दुकान नहीं खुली। रविवार की शाम अपराधियों ने ईट भट्ठा पर संचालक मो. मुर्तुजा की गोली मारकर हत्या कर दी थी। शव का पोस्टमार्टम कराकर उसे घर पर लाया गया। सुबह में जब लोगों की भीड़ जुटी तो नारेबाजी शुरू हो गई। कांग्रेसी नेता भी लोगों के साथ सड़क पर आ गए और सड़क जाम कर वहीं बैठ गए।</p>
      <p>कांग्रेस नेताओं ने कहा कि पुलिस कोई कार्रवाई नहीं कर रही है। थानाध्यक्ष शराबबंदी का मजाक उड़ा रहे हैं और अपराधियों को संरक्षण दिया जा रहा है। जिस तरह से एक व्यवसायी की हत्या हो गई, वह सुरक्षा पर सवाल है। स्थानीय लोगों ने भी पुलिस की भूमिका पर सवाल खड़े किए और कहा कि अपराधियों की गिरफ्तारी नहीं होने तक आंदोलन जारी रहेगा। पीड़ित परिवार को मुआवजा देने की भी मांग की गई है। सड़क पर टायर जला कर आवागमन बाधित कर दिया गया जिससे वाहनों की कतार लग गई। सूचना पर स्थानीय पुलिस पहुंची और लोगों को समझाने बुझाने का प्रयास किया जा रहा था।</p>
    </article>
  </body>
</html>