<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/verslas/statybos-vilniuje/vietoj-mazuto-talpyklu-statys-didziuli-sandeliavimo-paskirties-pastata/"/>
    <meta property="og:site_name" content="Made in vilnius"/>
    <meta property="article:published_time" content="2019-11-18T04:30:00+00:00"/>
    <meta property="og:title" content="Vietoj mazuto talpyklų statys didžiulį sandėliavimo paskirties pastatą"/>
    <meta property="og:description" content="Logistikos įmonės „Girteka“ akcininkų netiesiogiai valdoma nekilnojamojo turto bendrovė „Liepvita“ iš Turto banko įsigytame sklype prie Gariūnų turgaus planuoja statyti sandėlius. Įmonės projektiniuose pasiūlymuose nurodoma, jog sklype Jočionių gatvėje esančias mazuto talpyklas numatyta demontuot ir statyti logistikos sandėlį, o bendras jo plotas sieks 31,7 tūkst. kv. metrų. Skelbta, jog į sandėlio statybas bus investuota..."/>
  </head>
  <body>
    <article>
      <h1>Vietoj mazuto talpyklų statys didžiulį sandėliavimo paskirties pastatą</h1>
      <address><time datetime="2019-11-18T04:30:00+00:00">18 Nov 2019, 04:30</time> by <a rel="author">BNS</a></address>
      <p>Logistikos įmonės „Girteka“ akcininkų netiesiogiai valdoma nekilnojamojo turto bendrovė „Liepvita“ iš Turto banko įsigytame sklype prie Gariūnų turgaus planuoja statyti sandėlius.</p>
      <p>Įmonės projektiniuose pasiūlymuose nurodoma, jog sklype Jočionių gatvėje esančias mazuto talpyklas numatyta demontuot ir statyti logistikos sandėlį, o bendras jo plotas sieks 31,7 tūkst. kv. metrų.</p>
      <p>Skelbta, jog į sandėlio statybas bus investuota apie 50 mln. eurų. Įmonės vadovo Lauryno Kuzavo teigimu, statybos galėtų būti pradėtos kitąmet.</p>
      <p>„Liepvita“ sausį iš Turto banko perėmė daugiau nei 18,5 hektarų ploto sklypą, už jį sumokėjusi 7,19 mln. eurų. Įmonė buvo vienintelė aukciono dalyvė.</p>
      <figure>
        <img src="https://cdn3.hellovilnius.lt/wp-content/uploads/2019/11/Screen-Shot-2019-11-17-at-12.57.59.png"/>
      </figure>
      <p>Registrų centro duomenimis, vienintelė „Liepvitos“ akcininkė yra bendrovė „ME Holding NT“, kurią netiesiogiai valdo „Girtekos“ akcininkai – Mindaugas Raila ir Edvardas Liachovičius.</p>
      <p>Teritorijoje anksčiau buvo Lietuvos naftos produktų agentūros kuro saugyklos. Apie 23 mln. eurų valstybei kainavusi taip ir nebaigta statyti mazuto saugykla kelis dešimtmečius stovi tuščia. Į ją buvo nusitaikiusios Lietuvos ir užsienio bendrovės, bet valdžia vis delsė apsispręsti. Todėl potencialūs pirkėjai nusisuko, nes Vyriausybės netenkino jų siūlomos kainos.</p>
      <p>„Esamas mazuto talpyklas numatyta demontuoti, betoną sumalti ir panaudoti būsimoms statyboms, grindų pagrindams įrengti. Esamus pylimus ruošiamasi nustumdyti į vakarinėje sklypo pusėje esantį griovį, nukasti, suformuoti ir sutvirtinti šlaitus, išlyginti sklypą. Teritorijos rytinėje pusėje numatyta statyti logistikos pastatą (sandėlį), apsaugos postą, reklaminius stendus. Numatyta 20 vietų vilkikų sustojimo ir stovėjimo aikštelė“, – rašoma miesto savivaldybei pateiktuose projektiniuose siūlymuose.</p>
      <h3>Projekto techniniai parametrai</h3>
      <ul>
        <li>Planuojamo objekto adresas – Jočionių g. 55, Gariūnai;</li>
        <li>Sklypo plotas – 17 681 m<sup>2</sup>;</li>
        <li>Pastato bendras plotas – 31 580 m<sup>2</sup>;</li>
        <li>Statinio aukštis – 1 aukštas su antresole (aukščiausias pastatas bus iki 20 m);</li>
        <li>Dviračių laikymo vietų skaičius – nenurodoma;</li>
        <li>Pastato energetinio efektyvumo klasė – A+;</li>
        <li>Automobilių parkavimo vietų skaičius – 142 vietos;</li>
        <li>Projekto vystytojas – UAB „Liepvita“;</li>
        <li>Projektinius siūlymus ruošė UAB „Atamis“, projekto vadovė – Sigita Kėblienė.</li>
      </ul>
      <p>
        <i>Naujienų agentūros BNS informaciją skelbti, cituoti ar kitaip atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo neleidžiama.</i>
      </p>
      <figure>
        <img src="https://www.madeinvilnius.lt/wp-content/uploads/2017/06/BNS.jpg"/>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>5 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/verslas/statybos-vilniuje/prie-vingio-parko-isdygs-antras-akropolis/"/>
        <a href="https://madeinvilnius.lt/verslas/statybos-vilniuje/netoli-oro-uosto-bus-statomas-dar-vienas-verslo-centras/"/>
        <a href="https://madeinvilnius.lt/verslas/statybos-vilniuje/savivaldybe-nepritare-daugiabucio-statyboms-zveryne-pastatas-per-aukstas/"/>
        <a href="https://madeinvilnius.lt/verslas/statybos-vilniuje/lazdyneliuose-pleciamas-dar-vienas-daugiabuciu-kvartalas/"/>
        <a href="https://madeinvilnius.lt/verslas/statybos-vilniuje/senamiestyje-ukinis-pastatas-bus-rekonstruotas-i-daugiabuti-nama/"/>
        <a href="https://madeinvilnius.lt/verslas/statybos-vilniuje/isduotas-leidimas-statyti-verslo-prekybos-ir-gyvenamosios-paskirties-kvartalui-salia-litexpo/"/>
      </related>
    </article>
  </body>
</html>