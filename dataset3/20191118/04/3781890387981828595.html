<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742213"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T04:17:00+00:00"/>
    <meta property="og:title" content="เดโมแครตเชิญทรัมป์ให้ข้อมูลปมถอดถอน"/>
    <meta property="og:description" content="ประธานสภาผู้แทนราษฎรสหรัฐเชิญประธานาธิบดีโดนัลด์ ทรัมป์ 'ชี้แจง' ต่อคณะกรรมาธิการสอบสวนเฉพาะกิจของสภาล่างที่พรรคเดโมแครตครองเสียงข้างมาก เกี่ยวกับกรณียูเครน ซึ่งอาจนำไปสู่การลงมติถอดถอนทรัมป์พ้นตำแหน่งผู้นำประเทศ"/>
  </head>
  <body>
    <article>
      <h1>เดโมแครตเชิญทรัมป์ให้ข้อมูลปมถอดถอน</h1>
      <address>
        <time datetime="2019-11-18T04:17:00+00:00">18 Nov 2019, 04:17</time>
      </address>
      <p>
        <b>ประธานสภาผู้แทนราษฎรสหรัฐเชิญประธานาธิบดีโดนัลด์ ทรัมป์ "ชี้แจง" ต่อคณะกรรมาธิการสอบสวนเฉพาะกิจของสภาล่างที่พรรคเดโมแครตครองเสียงข้างมาก เกี่ยวกับกรณียูเครน ซึ่งอาจนำไปสู่การลงมติถอดถอนทรัมป์พ้นตำแหน่งผู้นำประเทศ</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 17 พ.ย.ว่านางแนนซี เปโลซี ประธานสภาผู้แทนราษฎรสหรัฐ กล่าวเมื่อวันอาทิตย์ ว่าเธอได้เชิญประธานาธิบดีโดนัลด์ ทรัมป์ ชี้แจงต่อคณะกรรมาธิการสอบสวนเฉพาะกิจของสภาผู้แทนราษฎร ในประเด็นที่อาจนำไปสู่การลงมติอย่างเป็นทางการ เพื่อถอดถอนผู้นำสหรัฐออกจากตำแหน่ง โดยเปโลซีกล่าวว่าตลอดระยะเวลาที่ผ่านมา ทรัมป์แสดงออกอย่างชัดเจนว่า ไม่เห็นด้วยกับคำให้การของพยาน และกระบวนการสอบสวนของสภาผู้แทนราษฎร ด้วยเหตุนี้ เธอจึงตัดสินใจเชิญผู้นำสหรัฐ ซึ่งทรัมป์สามารถเลือกได้อย่างเสรี ว่าจะชี้แจงด้วยตัวเอง หรือจะส่งหนังสือเป็นลายลักษณ์อักษรก็ได้</p>
      <figure>
        <iframe data-src="https://twitter.com/FaceTheNation/status/1196092343776108546?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191118/news_EtAganZzkW113002_533.jpg?v=20191118133?v=2251"/>
      </figure>
      <p><b>นางแนนซี เปโลซี ประธานสภาผู้แทนราษฎรสหรัฐ และนายชัค ชูเมอร์ ผู้นำเสียงข้างน้อยของพรรคเดโมแครตในวุฒิสภา</b><br/> <br/>ขณะที่นายชัค ชูเมอร์ ผู้นำเสียงข้างน้อยของพรรคเดโมแครตในวุฒิสภา กล่าวว่าหากทรัมป์ยืนกรานว่าข้อมูลทุกอย่างที่พยานแต่ละคนทยอยเข้าให้การนั้น "ไม่เป็นความจริง" หรือทรัมป์ "ไม่พอใจในสิ่งที่ได้ยิน" ผู้นำสหรัฐไม่ควรเอาแต่ระบายผ่านทวิตเตอร์ เขาควรแสดงออกอย่างเปิดเผยเพื่อหักล้างข้อมูลเหล่านั้น อย่างไรก็ตาม ชูเมอร์วิจารณ์ "ความพยายาม" ของทำเนียบขาวในการ "กีดกัน" พยานบางคนจากการให้การ ซึ่งส่งผลให้ผู้นำสหรัฐต้องเผชิญกับเสียงวิจารณ์เองว่า "กำลังซ่อนอะไรอยู่หรือไม่" ด้านทรัมป์ยังไม่แสดงท่าทีในเรื่องนี้ แต่เป็นไปได้สูงว่าผู้นำสหรัฐจะทวีตข้อความชุดใหญ่ในเรื่องนี้อีกครั้ง<br/> </p>
      <figure>
        <iframe data-src="https://twitter.com/FaceTheNation/status/1196089827470594051?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/FaceTheNation/status/1196091307191685120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191118/news_VGSrxTainq113216_533.jpg?v=20191118133?v=4025"/>
      </figure>
      <p> <br/>ทั้งนี้ กระบวนการตรวจสอบทรัมป์ มาจากสมมติฐานว่าผู้นำสหรัฐใช้อิทธิพลทางการเมืองของตัวเอง  "กดดัน" ผู้นำรัฐบาลต่างประเทศ ซึ่งในกรณีนี้คือประธานาธิบดีโวโลดิเมียร์ เซเลนสกี ผู้นำยูเครน  "ให้ตรวจสอบ "คู่แข่งทางการเมือง เพื่อแลกกับผลประโยชน์ต่อรัฐบาลเคียฟที่รัฐบาลวอชิงตันระงับไว้หรือไม่ ซึ่งหากเป็นจริงถือเป็นการละเมิดอำนาจด้วยการติดสินบนรัฐบาลต่างประเทศ โดยพรรคเดโมแครตอ้างถึงบทสนทนาทางโทรศัพท์ระหว่างทรัมป์กับเซเลนสกีเมื่อวันที่ 25 ก.ค. ที่ผ่านมา ซึ่งผู้นำสหรัฐ "ต้องการ" ให้ผู้นำยูเครนรื้อฟื้นการสอบสวนคดีคอร์รัปชั่นหลายคดีของบริษัทบูริสมา หนึ่งในผู้ประกอบการด้านพลังงานรายใหญ่ของยูเครน ที่มีนายฮันเตอร์ ไบเดน บุตรชายของอดีตรองประธานาธิบดีโจ ไบเดน เป็นหนึ่งในผู้บริหารระดับสูง และไบเดนมีแนวโน้มเป็นหนึ่งในตัวเก็งคว้าตำแหน่งตัวแทนพรรคเดโมครต สู้ศึกเลือกตั้งผู้นำสหรัฐในปีหน้ากับทรัมป์.<br/><br/><b>เครดิตภาพ : AP</b></p>
    </article>
  </body>
</html>