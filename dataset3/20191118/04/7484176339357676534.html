<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/jobnieuws/bedrijventerrein-van-de-toekomst-in-zwijnaarde-focust-op-duurzaamheid"/>
    <meta property="og:site_name" content="Zita"/>
    <meta property="article:published_time" content="2019-11-18T04:30:14+00:00"/>
    <meta property="og:title" content="‘Bedrijventerrein van de toekomst’ in Zwijnaarde focust op duurzaamheid"/>
    <meta property="og:description" content="‘Futureproof’: zo kan het bedrijventerrein Eiland Zwijnaarde het best omschreven worden. Van de 35 hectare terreinoppervlak blijft een vierde groen en natuur. De helft is bestemd voor toekomstgerichte kennisbedrijven en de rest voor logistieke en distributiebedrijven die vooral gebruik maken van waterwegen. Bijna 20 hectare van het bedrijventerrein aan de zuidrand van Gent gaat naar kennisintensieve"/>
  </head>
  <body>
    <article>
      <h1>‘Bedrijventerrein van de toekomst’ in Zwijnaarde focust op duurzaamheid</h1>
      <address>
        <time datetime="2019-11-18T04:30:14+00:00">18 Nov 2019, 04:30</time>
      </address>
      <p>
        <b>‘Futureproof’: zo kan het bedrijventerrein Eiland Zwijnaarde het best omschreven worden. Van de 35 hectare terreinoppervlak blijft een vierde groen en natuur. De helft is bestemd voor toekomstgerichte kennisbedrijven en de rest voor logistieke en distributiebedrijven die vooral gebruik maken van waterwegen.</b>
      </p>
      <p>Bijna 20 hectare van het bedrijventerrein aan de zuidrand van Gent gaat naar kennisintensieve technologiebedrijven in speerpuntsectoren zoals biotech, cleantech en healthtech. Dat is geen toeval: Eiland Zwijnaarde maakt deel uit van Tech Lane Ghent, de kennis- en innovatiecluster waarin de Universiteit Gent een voortrekkersrol speelt.</p>
      <h3>Windturbine</h3>
      <p>Het bedrijventerrein zet in op duurzaamheid op alle vlakken, van ruimtegebruik, bouwtechnologie en architecturale beeldkwaliteit tot energiezuinigheid, mobiliteit en ecologie. Langs de tij-arm van de Schelde werden wandel- en fietspaden en een landschapsheuvel aangelegd en krijgt de natuur op de oeverstrook vrij spel. Personeel en natuurliefhebbers kunnen er in alle rust van het groen genieten. Met de aanleg van een looppiste is er bovendien gedacht aan de sportievelingen.</p>
      <p>Onlangs raakte nog bekend dat er een windmolen komt op het bedrijventerrein, waarvan de aandelen opengesteld worden via een coöperatie. Wie op de windturbine intekent zal mee kunnen delen in de opbrengst. Daarnaast wil de stad Gent ook een deel van de opbrengst van de windturbine gebruiken om een fonds voor energieleningen en -premies te spijzen.</p>
      <h3>Duurzaamheidslabel</h3>
      <p>Het bedrijventerrein streeft met zijn focus op duurzaamheid naar het hoogwaardige BREEAM-duurzaamheidslabel. De ‘Building Research Establishment’s Environmental Assessment Method’ is wereldwijd de meest gebruikte methode om de duurzaamheidprestatie van een bouwproject te beoordelen. Dat kwaliteitslabel behalen zou een primeur zijn voor een bedrijventerrein in Vlaanderen.</p>
      <p>Naast de ruimte voorbehouden voor groen en natuur vinden internationale bedrijven die vooral inzetten op duurzaam transport onderdak op de overige 18 hectare. De watergebonden locatie aan Boven-Schelde en Ringvaart speelt daarbij een sleutelrol.<br/>Op termijn moet Eiland Zwijnaarde 3.000 nieuwe jobs creëren. «Dit wordt één van de belangrijkste groeipolen van stad en regio», zei Gents burgemeester Mathias De Clercq bij de opening.</p>
      <footer>Het bericht <a href="https://nl.metrotime.be/2019/11/18/start/bedrijventerrein-van-de-toekomst-in-zwijnaarde-focust-op-duurzaamheid/">‘Bedrijventerrein van de toekomst’ in Zwijnaarde focust op duurzaamheid</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>