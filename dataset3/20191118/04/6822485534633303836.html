<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827009.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T04:00:00+00:00"/>
    <meta property="og:title" content="تهامی: ویلموتس استایل مربیگری تیم ملی را ندارد"/>
    <meta property="og:description" content="ابراهیم تهامی در گفت‌وگو با  فارس، در خصوص دو شکست متوالی تیم ملی مقابل بحرین و عراق و دیدگاهش نسبت به اتفاقات تیم ملی بعد از این شکست‌ها، اظهار داشت: واقعیت امر این است که به شخصه ویلموتس را به عنوان یک مربی در حد تیم ملی فوتبال ایران قبول ندارم! او از نظر استایل اصلاً در قد و قواره تیم ملی نیست و شاید درست نباشد بخواهم او را با کی‌روش قیاس کنم چون اصلا از مربیان پرتغالی خوشم نمی‌آید ولی سرمربی قبلی تیم ملی استایل خوبی داشت و رفتارهای او بازیکنان تیم ملی را تحت تأثیر قرار می‌داد."/>
  </head>
  <body>
    <article>
      <h1>تهامی: ویلموتس استایل مربیگری تیم ملی را ندارد</h1>
      <address>
        <time datetime="2019-11-18T04:00:00+00:00">18 Nov 2019, 04:00</time>
      </address>
      <p>بازیکن سابق تیم ملی فوتبال ایران گفت: ویلموتس را به عنوان یک مربی در حد تیم ملی فوتبال ایران قبول ندارم چون او استایل مربیگری تیم ملی ما را ندارد.</p>
      <p>ابراهیم تهامی در گفت‌وگو با  فارس، در خصوص دو شکست متوالی تیم ملی مقابل بحرین و عراق و دیدگاهش نسبت به اتفاقات تیم ملی بعد از این شکست‌ها، اظهار داشت: واقعیت امر این است که به شخصه ویلموتس را به عنوان یک مربی در حد تیم ملی فوتبال ایران قبول ندارم! او از نظر استایل اصلاً در قد و قواره تیم ملی نیست و شاید درست نباشد بخواهم او را با کی‌روش قیاس کنم چون اصلا از مربیان پرتغالی خوشم نمی‌آید ولی سرمربی قبلی تیم ملی استایل خوبی داشت و رفتارهای او بازیکنان تیم ملی را تحت تأثیر قرار می‌داد.</p>
      <p>وی افزود: ما در 8 سال اخیر اگر چه مقابل  تیم‌های آسیایی کم روی دروازه حریفان حمله می‌کردیم اما تیم‌های آسیایی جرأت نداشتند به ما حمله کنند چون می‌دانستند اگر این اتفاق بیفتد پتانسیل این را داریم که دروازه آنها را باز کنیم.</p>
      <p>مهاجم سابق تیم ملی فوتبال ایران تصریح کرد: وقتی یک سرمربی کنار خط می‌ایستد بازیکنان هر دو تیم و به خصوص تیم داوری باید تحت تأثیر او قرار بگیرند اما ویلموتس چنین شخصیتی ندارد و طبیعتاً داوران هم از او حسابی نمی‌برند. من فکر می‌کنم تیم ملی را خود سرمربی ارنج نمی‌کند که اگر این کار را می‌کرد در بازی با بحرین و عراق دچار چنین چالش‌هایی نمی شدیم.</p>
      <p>وی خاطرنشان کرد: در نیمه دوم بازی با عراق تیم حریف یکپارچه حمله بود و افت دارد که ما از این تیم‌ها در آسیا ببازیم بحرین که زمانی خودش یکی از شهرهای ایران بوده تیم ملی کشور ما را شکست داده و این خنده‌دار است.</p>
      <p>تهامی در خصوص اینکه برخی از کارشناسان معتقدند در تیم ملی باید پوست‌اندازی صورت بگیرد گفت: اعتقاد دارم تیم ملی ما مهاجمان خوبی مثل آزمون و طارمی دارد که آنها سنی ندارند و جوان هستند از طرف دیگر بازیکنان دیگر تیم ملی هم شرایط خوبی دارند اما نکته‌ای که مهم است مهره‌چینی یک مربی در مسابقات مختلف خواهد بود. مثلا در بازی با بحرین محبی هافبک جوان سپاهان که اتفاقا آینده‌دار هم است برای تیم ملی بازی کرد اما اگر من جای سرمربی تیم ملی بودم از این بازیکن در 20 دقیقه پایانی استفاده می‌کردم چون محبی بازی بزرگ انجام نداده است.</p>
      <p>وی اضافه کرد: ما در پست دفاع چپ و راست و مدافع وسط بازیکنان خوبی داریم و درست است که مسعود شجاعی کمی سنش بالاست اما دلیلی ندارد که بگوییم در تیم ملی باید پوست‌اندازی شود. اگر شجاعی بد بازی کرده باشد مقصر سرمربی است که او را در ترکیب تیم ملی قرار داده است. این‌ها همه به آنالیز برمی‌گردد که من تصور می‌کنم او خودش بازی‌های تیم ملی و بازیکنان را آنالیز نکرده و بیشتر به صحبت همکارانش توجه کرده است.</p>
      <p>بازیکن سابق تیم ملی فوتبال ایران با انتقاد از غیبت ویلموتس در ایران گفت:‌ کسی که مرتب در پرواز است نمی‌تواند به تیم ملی کمک کند، مربی تیم ملی باید در ایران باشد و من نمی‌دانم فدراسیون روی چه حسابی این شرط ویلموتس را پذیرفته است. به اعتقاد من بازیکنان تیم ملی در این 2 بازی مقصر نبودند چون ما در بازی با بحرین و حتی عراق باید با دو شیوه متفاوت بازی می‌کردیم اما اگر دقت کنید هر سه، چهار  بازی ما به یک شکل انجام شده و مشخص است که برنامه خاصی برای تیم ملی در نظر گرفته نشده است.</p>
    </article>
  </body>
</html>