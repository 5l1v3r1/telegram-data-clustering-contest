<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742062"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T04:00:00+00:00"/>
    <meta property="og:title" content="ลูกเมียนักเรียน เสธ. ตอนที่ 7"/>
    <meta property="og:description" content="ผมมีแววว่าจะเอาดีในอาชีพฝ่ายเสนาธิการได้ เพราะรู้จักแก้ปัญหาทั้งเฉพาะหน้าและเฉพาะหลังได้มาตั้งแต่เรียนโรงเรียนเสธ.แล้ว…"/>
  </head>
  <body>
    <article>
      <h1>ลูกเมียนักเรียน เสธ. ตอนที่ 7</h1>
      <address>
        <time datetime="2019-11-18T04:00:00+00:00">18 Nov 2019, 04:00</time>
      </address>
      <figure>
        <img src="https://www.dailynews.co.th/admin/upload/20191117/news_xXmouKPvxT121731_533.jpg?v=20191118141"/>
      </figure>
      <p>
        <b>ผมมีแววว่าจะเอาดีในอาชีพฝ่ายเสนาธิการได้ เพราะรู้จักแก้ปัญหาทั้งเฉพาะหน้าและเฉพาะหลังได้มาตั้งแต่เรียนโรงเรียนเสธ.แล้ว…</b>
      </p>
      <p>ผ่านโจทย์แรกว่าด้วยการหาทางออกเอาเองกับแผนที่สีขาว-น้ำเงินที่โรงเรียนแจกมาให้เพื่อใช้ประกอบการศึกษาไปได้อย่างงดงาม โจทย์ใหญ่ข้อใหม่ที่ผมเจอก็คือ เรื่องการท่องจำข้อมูลมหาศาลในภาควิชาเสนาธิการกิจ ที่เราจะต้องนำไปใช้สอบข้อเขียนในอีกไม่กี่สัปดาห์ข้างหน้า<br/><br/><mark><b>ผมมีแววว่าจะเอาดีในอาชีพฝ่ายเสนาธิการได้ เพราะรู้จักแก้ปัญหาทั้งเฉพาะหน้าและเฉพาะหลังได้มาตั้งแต่เรียนโรงเรียนเสธ.แล้ว<br/></b></mark><br/><b>เพราะในที่สุดผมก็หาทางออกเรื่องท่องจำนี้ได้....<br/></b><br/><mark><b>ด้วยการใช้ลูกเมียให้เป็นประโยชน์อีกนั่นแหละครับท่าน<br/></b></mark> <br/>ตื่นเช้าขึ้นมาวันนั้น หลังจากเสร็จสิ้นอาหารมื้อเช้าฝีมือภรรยา ผมก็ส่งกระดาษแผ่นหนึ่งให้เธอ เธอรับไปถืออย่างงง ๆ แล้วก้มลงอ่านข้อความที่เขียนด้วยลายมือผมในนั้น ครู่หนึ่งก็เงยหน้าขึ้นพร้อมดวงตาคู่งามที่มีเครื่องหมายคำถามตัวเบ้อเริ่มอยู่ในนั้น<br/><br/>“อะไรคะ...เหมือนตำราทหารเลย”</p>
      <figure>
        <img src="https://www.dailynews.co.th/admin/upload/20191117/news_VihltTZRBi121730_533.jpg?v=20191118141?v=9038"/>
      </figure>
      <p>ผมตอบว่า<mark><b>ใช่ </b></mark>แล้วก็เล่าให้ฟังถึงวิบากกรรมว่าด้วยการท่องจำที่กำลังเผชิญอยู่ จากนั้นก็เล่าความมุ่งหมายให้ฟัง<br/><br/><b>“ระหว่างที่นั่งรถไปส่งลูกที่โรงเรียนด้วยกันนี่นะ แทนที่จะคุยกันเรื่องอื่น ๆ ก็ช่วยถามตามที่เขียนไว้แล้ว ผมก็จะท่องตามคำตอบที่เขียนไว้ คุณก็คอยดูว่าผมตอบได้ถูกต้องหรือเปล่า ตรงไหนไม่ถูกก็ช่วยแก้ให้ถูกต้อง หรือตรงไหนเกิดจำไม่ได้ก็ช่วยอ่านให้ฟังด้วยดีไหม”<br/></b><br/>เธอพยักหน้ายอมรับหน้าที่อย่างเต็มใจ สักครู่หนึ่งเมื่อพ่อแม่ลูกขึ้นรถโฟล์คเต่าของเรากันพร้อมหน้า ผมก็สตาร์ทรถแล้วออกสู่ถนนใหญ่ พอเห็นว่าอะไร ๆ เข้าที่เข้าทางดีแล้วก็หันไปพยักหน้าส่งสัญญาณให้ภรรยาเริ่มได้<br/><br/><b>“เอานะ ข้อ 1...ข้อพิจารณาของฝ่ายอำนวยการประกอบด้วยหัวข้ออะไรบ้าง...”</b> ผมฟังเสียงหวาน ๆ ของภรรยาจนเคลิ้มไปหน่อยหนึ่งกระทั่งเธอต้องส่งเสียงให้ตอบ จึงรู้ตัวแล้วท่องตอบเธอด้วยเสียงยานคางเหมือนตอนท่องอาขยานระหว่างเรียนชั้นประถม<br/><br/>“<mark><b>ข้อ 1 ปัญหา ข้อ 2 สมมุติฐาน ข้อ 3 ข้อเท็จจริง ข้อ 4 ข้อ...ข้อ...ข้ออะไรวะ เมื่อกี้ยังจำได้ เด็กวิ่งตัดหน้ารถหน่อยเดียวลืมเลย…”</b></mark> ผมส่งเสียงพึมพำกับตัวเองพักหนึ่งจนภรรยาเห็นว่าคงไปไม่ไหวจึงเฉลยให้<br/><br/><mark><b>“ข้อ 4 ข้อพิจารณาค่ะ...”<br/></b></mark><br/><b>“เออ เอ๊ย ครับ...ใช่ ข้อ 4 ข้อพิจารณา ข้อ 5 ข้อสรุป และข้อ 6 ข้อเสนอ...”</b> ผมตอบต่ออย่างคล่องแคล่ว ภรรยาส่งยิ้มให้พร้อมหันไปบอกลูกสาวทั้งสองที่นั่งฟังอยู่อย่างสนใจที่เบาะหลัง<br/><br/><b>“ตบมือให้พ่อหน่อยลูก...”<br/></b><br/>เสียงตบมือดังพร้อม ๆ กันตามด้วยเสียงชมจากลูกสาวคนโต “<mark><b>เก่งคะ เก่ง...”</b></mark> ส่วนคนเล็กก็ส่งเสียงเสริมว่า <mark><b>“จริงด้วย...คุณพ่อเก่ง”<br/></b></mark><br/>จากนั้นภรรยาผมก็ถามข้อต่อไปและต่อไป จนกระทั่งใกล้ถึงโรงเรียนอนุบาลของลูกสาวคนโต ผมจึงขอให้ภรรยาช่วยทบทวนข้อแรกซึ่งผมกะว่าต้องออกข้อสอบแหง ๆ อีกครั้งหนึ่ง เธอก็เริ่มอ่าน แล้วผมท่องตามช้า ๆ โดยมีภรรยาคอยตรวจความถูกต้องจากโผในมือ<br/><br/>รถมาจอดสนิทที่หน้าประตูโรงเรียนลูกสาวก็พอดีมาถึงข้อ 4 ที่ผมเพิ่งลืมไปตอนมีเด็กวิ่งตัดหน้ารถเมื่อครู่นี้<br/><br/><b>“ข้อ 4 ข้อ...ข้อ...ข้อ...ข้ออะไรวะ ลืมอีกแล้ว...”</b> ผมส่งเสียงพึมพำอยู่พักใหญ่ก็มีเสียงแจ๋ว ๆ ตอบมาจากเบาะหลังจากลูกสาวคนโตที่กำลังรอลงจากรถว่า<br/><br/><mark><b>“ข้อ 4 ข้อพิจารณาค่ะ...คุณพ่อ” </b></mark><br/>..............................................................<br/>คอลัมน์ : <mark><b>สอยดาวมาร้อยบ่า – RELOADED</b></mark><br/>โดย <b>“พล.อ.บัญชร ชวาลศิลป์”</b><br/>Facebook : <a href="https://www.facebook.com/Bunchon/">Gen.Bunchon - บัญชร ชวาลศิลป์</a><br/>ขอบคุณภาพประกอบจาก : โรงเรียนเสนาธิการทหารบก</p>
    </article>
  </body>
</html>