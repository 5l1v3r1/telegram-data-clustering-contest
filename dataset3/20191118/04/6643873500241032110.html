<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/kommentar/i/6jeb8z/hvem-som-helst-kan-kjoepe-seg-plass-paa-bokmesser-og-markeringer"/>
    <meta property="og:site_name" content="Bergens Tidende"/>
    <meta property="article:published_time" content="2019-11-18T04:31:45+00:00"/>
    <meta property="og:title" content="Hvem som helst kan kjøpe seg plass på bokmesser og markeringer"/>
    <meta property="og:description" content="Norge lykkes ikke helt med sin kultursatsing internasjonalt. Her trengs det sterkere innsats."/>
  </head>
  <body>
    <article>
      <h1>Hvem som helst kan kjøpe seg plass på bokmesser og markeringer</h1>
      <h2>Norge lykkes ikke helt med sin kultursatsing internasjonalt. Her trengs det sterkere innsats.</h2>
      <address><time datetime="2019-11-18T04:31:45+00:00">18 Nov 2019, 04:31</time> by <a rel="author">Petter Snare</a></address>
      <p><b>Det har gått en </b>liten måned siden bokkassene ble pakket sammen i Frankfurt, og over 50 millioner norske skattekroner har gått til et prosjekt som tilsynelatende er fort glemt – både hjemme og ute.</p>
      <p>Spørsmålet er om satsingen var verd pengene.</p>
      <p><b>Norge har vært</b> æresgjest på bokmessen i Frankfurt, med en tilsynelatende massiv eksponering i norsk og tysk presse.</p>
      <p>Samtidig har det vært vist både kunst og musikk, uten at dette har vært gjenstand for samme bevissthet i norsk presse.</p>
      <p><b>Det er mye norsk</b> kultur i utlandet om dagen, men sjelden eller aldri får den oppmerksomheten det fortjener her hjemme.</p>
      <p>Bergen Filharmoniske Orkester skal spille på en av verdens fremste scener i november, på Royal Festival Hall i London. Et av USAs beste museer skal vise Nikolai Astrup for første gang til amerikansk publikum neste år.</p>
      <p>En norsk kunsthåndverker, Torbjørn Kvasbø skal ha en separatutstilling i en av de viktigste biennalene for kunsthåndverk: keramikkbiennalen Gyeonggi i Sør-Korea.</p>
      <p>Dette er bare et lite utvalg.</p>
      <p>
        <a href="https://www.bt.no/btmeninger/kommentar/i/70JAzV/30-minutter-med-landets-litteraere-utenforby">Les også<br/>30 minutter med landets litterære utenforby</a>
      </p>
      <p><b>Likevel virker </b>det ikke som Norge lykkes med sin satsing internasjonalt. Hva er det vi gjør feil?</p>
      <p>«Kulturens kraft», regjeringens nylig fremlagte kulturmelding, har satt av et kapittel til «internasjonale muligheter».</p>
      <p>Trine Skei Grande sier mye om hvor viktig kulturen er, og at norsk kulturpolitikk skal ha «internasjonal gjennomslagskraft og fremje interkulturell forsta ing».</p>
      <p><b>Men «internasjonal</b> gjennomslagskraft» kan skapes på grunnlag av andre modeller enn at Norge som stat er i en unik posisjon til å bruke mye penger på enkeltarrangementer.</p>
      <p>Alle kan kjøpe seg plass på messer, markeringer og evenementer, men det er ikke det samme som evig vennskap og varig kunnskap.</p>
      <p><b>Først og fremst</b> må det finnes en infrastruktur som kan følge opp satsingene internasjonalt.</p>
      <p>For å ta et eksempel fra mitt eget felt – den visuelle kunsten. Norge er hvert annet år tilstede på Veneziabiennalen – med en norsk kunstner.</p>
      <p>Likevel er det sjelden at den æren det er å være biennalekunstner, får varig effekt for kunstneren.</p>
      <p><b>Det skyldes </b>primært at det er et for dårlig nettverk til å fange opp, og å følge opp de kontaktene man får på de norske ambassadenes mottagelser.</p>
      <p>Det trengs gallerier som gis mulighet til å satse internasjonalt, over tid. Internasjonale nettverk tar tid å bygge opp.</p>
      <p>Nettverk og muligheter er person- og tillitsavhengig.</p>
      <p><b>Vi må også</b> anerkjenne at all kultur også er butikk. Gallerier og kunstnere må få lov til å tjene penger. Alle skal leve av det de holder på med, også kunstnere og gallerister.</p>
      <p>Kunstpriser man oppnår på auksjoner i USA er veldig langt unna norsk virkelighet.</p>
      <p>Staten må opprettholde stipender til kunstnere som gir dem anledning til å bygge karriere over tid, og den må sørge for at norske gallerier får tid og lov til å satse.</p>
      <p>Det bør gjøres på et nivå som gjør det mulig å løfte både galleriene og samtidskunstnerne til internasjonal toppklasse. Dette koster penger.</p>
      <p>
        <a href="https://www.bt.no/kultur/i/rA3Kzl/norge-serverer-kjoettkaker-samiske-dikt-og-barneboeker-men-hva-vil-ege">Les også<br/>Norge serverer kjøttkaker, samiske dikt og barnebøker. Men hva vil egentlig folk på bokmessen i Frankfurt ha?</a>
      </p>
      <p><b>Alle museer </b>har krav til besøk- og egeninntjening, og da er ikke norsk kunst et åpenbart valg, verken i USA eller Kina.</p>
      <p>Det er ingen selvfølge at hverken utstillinger Harriet Backer eller Anne Eva Bergmann vil skape store køer.</p>
      <p>Ytterst få norske kulturinstitusjoner har mulighet til<br/>å reise jevnlig for å bygge et nettverk. Og uten å være tilstede, så får man hverken sett det som skjer utenfor landets grenser, eller brukt tid til å fortelle om norsk kunst.</p>
      <p><b>Det er en</b> fantastisk kunst- og kulturarv vi kan vise frem – men det tar tid å få foten i døren.</p>
      <p>Men når det lykkes, så blir det bra. Som da Hanna Ryggen ble vist for et begeistret publikum i Frankfurt.</p>
      <p><b>Staten må derfor</b> legge til rette for at Norske museer og kulturinstitusjoner får tid til å utvikle et nettverk.</p>
      <p>Det vil gi dem muligheten til å vise annen norsk kunst enn Edvard Munch internasjonalt.</p>
      <p>Men det handler også om å eksponere seg for internasjonale utstillinger. Institusjonene her hjemme må få mulighet til å samarbeide om utstillinger med museer i andre land. Kultursamarbeid må gå begge veier.</p>
      <p><b>Vi må også</b> ta imot flere internasjonale aktører her hjemme.</p>
      <p>Kulturutveksling er et langt bedre grunnlag for varig samarbeid enn et ensidig press for å for å plassere et et mer eller mindre tilfeldig utvalg norsk kunst der ute.</p>
      <p><b>Vi har mange</b> flinke folk, også blant de som administrerer kunsten.</p>
      <p>Solveig Øvstebø er direktør for en kunsthall i Chicago, Erlend Høyersten leder et museum i Århus, Birger Carlsen er kunstnerisk leder for et verdens fremste storband: DR Big Band i Danmark.</p>
      <p>Vi har flinke organisasjoner som Norwegian Craft som stadig utvikler internasjonale relasjoner. Vi har et diplomatisk korps som er svært dedikert og med vilje til å å bistå.</p>
      <p>
        <a href="https://www.bt.no/btmeninger/kommentar/i/mRWpqp/hvor-ble-det-av-ragnar-hovland-i-alt-staaket">Les også<br/>Hvor ble det av Ragnar Hovland i alt ståket?</a>
      </p>
      <p><b>Jeg tviler på </b>at vi er flinke nok som nasjon til å bruke disse nettverkene for å skape muligheter.</p>
      <p>Norge må bli flinkere til å forstå sammenhengene i det internasjonale kulturfeltet, innse at varig uttelling tar tid, og at det koster penger.</p>
      <p>Og da snakker vi ikke budsjetter på størrelse med vei og samferdsel, men mye mer enn det som settes av til feltet i dag.</p>
      <p><b>Norge trenger</b> en internasjonal kulturpolitikk som ikke handler om punktmarkeringer, men en langsikt, og gjennomsiktig plan.</p>
      <p>Hvis ikke, forblir Norges internasjonale kultursatsinger en serie med slag i luften.</p>
      <related>
        <h4>Les også</h4>
        <a href="https://www.bt.no/kultur/i/VbXrM6/noen-ganger-skjoenner-jeg-at-jeg-tross-alt-ikke-er-bergenser"/>
        <a href="https://www.bt.no/kultur/i/b567kA/er-dette-et-publikumsfrieri-selvfoelgelig-er-det-det"/>
        <a href="https://www.bt.no/kultur/i/4qGWQE/staten-har-brukt-30-millioner-kroner-paa-litteratursatsing-i-tyskland"/>
        <a href="https://www.bt.no/kultur/i/Op0083/tomas-espedal-den-stoerste-trusselen-vaar-er-masseturisme"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/4qlMGo/starten-paa-november-er-den-kjoeligste-paa-51-aar-og-den-toerreste-paa-26-aa"/>
        <a href="https://www.bt.no/innenriks/i/opxXxj/nye-laereplaner-i-skolen-mer-praktisk-skoledag-for-de-yngste"/>
        <a href="https://www.bt.no/amagasinet/i/vQGaqm/naar-termometeret-viser-en-temperatur-opplever-hilde-yvonne-og-wolf-de"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/innenriks/i/3Jev2e/passasjerene-slakter-vy-etter-hoestens-togtroebbel"/>
        <a href="https://www.bt.no/nyheter/lokalt/i/qLxjeE/floroe-siktet-27-aaring-skal-ha-blitt-tilbudt-helsehjelp-drapsdagen"/>
      </related>
      <ol>
        <li>
          <a href="https://www.bt.no/tag/Gjestekommentar">Gjestekommentar</a>
        </li>
        <li>
          <a href="https://www.bt.no/tag/Kultur">Kultur</a>
        </li>
        <li>
          <a href="https://www.bt.no/tag/Kunst">Kunst</a>
        </li>
        <li>
          <a href="https://www.bt.no/tag/Frankfurt">Frankfurt</a>
        </li>
        <li>
          <a href="https://www.bt.no/tag/Kulturpolitikk">Kulturpolitikk</a>
        </li>
      </ol>
    </article>
  </body>
</html>