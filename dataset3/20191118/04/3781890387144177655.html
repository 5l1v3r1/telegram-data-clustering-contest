<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742219"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T04:37:00+00:00"/>
    <meta property="og:title" content="จัดเต็มโชว์อาวุธข่มก่อการร้าย! ลุยแผนซื้อเรือดำน้ำล็อต2"/>
    <meta property="og:description" content="กลาโหมไทยจัดเต็ม! ”บิ๊กปัอม” เปิดงานแสดงอาวุธอลังการ ขนยุทโธปกรณ์เหล่าทัพโชว์ต่อต้านก่อการร้าย 50ชาติร่วมออกบูท ขณะที่ “พม่า”ไปไกลผลิตปืนเล็กยาว - กระสุนขายเอง ด้าน “ บิ๊กลือ”ยันเดินหน้าโครงการเรือดำน้ำล็อต2"/>
  </head>
  <body>
    <article>
      <h1>จัดเต็มโชว์อาวุธข่มก่อการร้าย! ลุยแผนซื้อเรือดำน้ำล็อต2</h1>
      <address>
        <time datetime="2019-11-18T04:37:00+00:00">18 Nov 2019, 04:37</time>
      </address>
      <p>
        <b>กลาโหมไทยจัดเต็ม! ”บิ๊กปัอม” เปิดงานแสดงอาวุธอลังการ ขนยุทโธปกรณ์เหล่าทัพโชว์ต่อต้านก่อการร้าย 50ชาติร่วมออกบูท ขณะที่ “พม่า”ไปไกลผลิตปืนเล็กยาว - กระสุนขายเอง ด้าน “ บิ๊กลือ”ยันเดินหน้าโครงการเรือดำน้ำล็อต2</b>
      </p>
      <p>เมื่อวันที่ 18 พ.ย. ที่บริเวณลานทะเลสาบ อิมแพคเมืองทองธานี พล.อ.ประวิตร วงษ์สุวรรณ รองนายกรัฐมนตรี เป็นประธานพิธีเปิดงานดีเฟนส์และซิคิวริตี้ 2019 โดยมีพล.อ.ชัยชาญ ช้างมงคล รมช.กลาโหม รมว.กลาโหมประเทศอาเซียนและประเทศคู่เจรจา พล.อ.ณัฐ อินทรเจริญ ปลัดกระทรวงกลาโหม พล.อ.พรพิพัฒน์ เบญญศรี ผู้บัญชาการทหารสูงสุด (ผบ.ทสส.) ผู้บัญชาการเหล่าทัพ นายทหารระดับสูงทุกเหล่าทัพ เจ้าหน้าที่ความมั่นของประเทศอาเซียน และประเทศคู่เจรจา เข้าร่วม</p>
      <figure>
        <img src="https://www.dailynews.co.th/admin/upload/20191118/news_WokJWcDamV115029_533.jpg?v=20191118125?v=6318"/>
      </figure>
      <p>ทั้งนี้ในงานเป็นการแสดงยุทโธปกรณ์ เทคโนโลยีด้านการทหาร มีการสาธิตปฏิบัติการทางทหาร 3 มิติ ได้แก่ ทางบก ทางเรือ และทางอากาศ เป็นการปฏิบัติการต่อต้านการก่อการร้าย การช่วยเหลือตัวประกัน และการบรรเทาสาธารณภัย รวมถึงการแสดงสมรรถนะยานเกราะล้อยาง 8x8 รถหุ้มเกราะล้อยาง First Win 4x4 ปืนใหญ่ ขนาด 155 มิลลิเมตร แบบอัตตาจรล้อยาง (ATMG) และเครื่องยิงลูกระเบิด ขนาด 120 มิลลิเมตร แบบอัตตาจรล้อยาง (ATMM) ซึ่งเป็นผลิตภัณฑ์ด้านอุตสาหกรรมป้องกันประเทศที่ผลิตโดยภาครัฐและเอกชนของไทยเพื่อเป็นการแสดงศักยภาพของกองทัพไทยและความร่วมมือในการฝึกร่วมผสม และการรักษาสันติภาพของกองทัพไทยกับกองทัพมิตรประเทศ เพื่อธำรงไว้ซึ่งสันติภาพและความมั่นคงของภูมิภาคสำหรับแผนการผลิตยุทโธปกรณ์ในอนาคต กระทรวงกลาโหมจะผลิตโดรน หรืออากาศยานไร้คนขับ ระบบจำลองยุทธ และรถยานเกราะล้อยาง</p>
      <figure>
        <img src="https://www.dailynews.co.th/admin/upload/20191118/news_qeNFBpkVOg115030_533.jpg?v=20191118125?v=8126"/>
      </figure>
      <p>ส่วนการจัดแสดงทางทหารนั้น ศูนย์ต่อต้านการก่อร้ายสากล (ศตก.) ได้จัดชุดปฏิบัติการพิเศษ จากกองพันปฏิบัติการพิเศษกรมรบพิเศษที่ 3 รักษาพระองค์ (ทบ.)  กรมปฏิบัติการพิเศษ อากาศโยธิน หรือคอมมานโด (ทอ.) หน่วยปฏิบัติการสงครามพิเศษทางเรือ (ทร.)  อรินทราช26 - นเรศวร 261 (ตร.) ชุดปฏิบัติการพิเศษหน่วยทหารทรหด กองพลทหารราบที่ 9 (พล.ร. 9 )</p>
      <figure>
        <img src="https://www.dailynews.co.th/admin/upload/20191118/news_XgPskUhoPS115031_533.jpg?v=20191118125?v=7657"/>
      </figure>
      <p>ทั้งนี้ยังมีงานแสดงยุทโธปกรณ์ เทคโนโลยีและอุปกรณ์รักษาความปลอดภัยเพื่อกิจการความมั่นคง ภายในอาคารชาเลนเจอร์1-3 ครอบคลุม 3 เหล่าทัพ และมีขนาดใหญ่ที่สุดในระดับภูมิภาค ภายใต้แนวคิด “พลังแห่งความร่วมมือ” โดยมีผู้ประกอบการและผู้ผลิตกว่า 500 ราย จาก 50 ประเทศ รวมทั้งพาวิลเลี่ยนนานาชาติกว่า 28 ประเทศ ได้แก่ เบลารุส บัลแกเรีย จีน สาธารณรัฐเช็ก ฝรั่งเศส เยอรมนี อินเดีย อินโดนีเชีย อิสราเอล อิตาลี ญี่ปุ่น เกาหลี มาเลเชีย ปากีสถาน รัสเชีย เซอร์เบีย สิงคโปร์ แอฟริกาใต้ สวีเดน สวิสเซอร์แลนด์ ตุรกี สหรัฐอาหรับเอมิเรตส์ สหราชอาณาจักร ยูเครน สหรัฐอเมริกา ไทย พม่า และไทย</p>
      <figure>
        <img src="https://www.dailynews.co.th/admin/upload/20191118/news_zERPpmXOVl115031_533.jpg?v=20191118125?v=9200"/>
      </figure>
      <p>นอกจากนี้กองทัพบกไทยได้นำยานเกราะล้อยาง BTR3E1 และ Stryker มาแสดง ที่น่าสนใจคือปีนี้หน่วยงานโนรินโก้ของจีนเช่าพื้นที่แสดงในงานนิทรรศการกว้างกว่าทุกปี แสดงให้เห็นความพยายามในการผลิตอาวุธเพื่อจำหน่ายในภูมิภาคนี้ ขณะที่เป็นครั้งแรกของพม่าที่ได้เปิดบูทแสดงการผลิตอาวุธประเภทปืนเล็กยาวใช้เอง รวมถึงกระสุนและมีเป้าหมายจะผลิตเพื่อส่งออกต่อไปด้วย นอกจากนี้ยังมีการสัมมนานานาชาติ งานประชุมวิชาการ และการสาธิตยุทโธปกรณ์ที่ครอบคลุมสาระสำคัญต่าง ๆ มากมาย</p>
      <figure>
        <img src="https://www.dailynews.co.th/admin/upload/20191118/news_VitNwNhhNY115032_533.jpg?v=20191118125?v=4105"/>
      </figure>
      <p>ด้านพล.ร.อ.ลือชัย รุดดิษฐ์ ผู้บัญชาการทหารเรือ (ผบ.ทร.) กล่าวถึงโครงการจัดซื้อเรือดำน้ำล็อต2 ตามแผนยุทธศาสตร์ของกองทัพเรือในปีงบประมาณ 2563 ว่า ทุกอย่างยังดำเนินการตามแผนอยู่ แต่ต้องดูว่างบประมาณมีเพียงพอหรือไม่ ซึ่งทุกอย่างสามารถยืดหยุ่นได้ ขึ้นอยู่กับสถานการณ์ ไม่ใช่อยากซื้อตามใจฉัน และต้องดูสถานการณ์รอบโลกว่าเป็นอย่างไร หากมีการเปลี่ยนแปลงก็ต้องปรับ โดยทุกอย่างมียุทธศาสตร์ของกองทัพเรือรองรับ แต่วันนี้งบประมาณเราน้อยมาก ซึ่งทุกคนอยากได้ของดี</p>
      <figure>
        <img src="https://www.dailynews.co.th/admin/upload/20191118/news_gheYXlmxte115032_533.jpg?v=20191118125?v=8312"/>
      </figure>
      <p>เมื่อถามว่า ปีนี้หากไม่สามารถดำเนินการจัดซื้อเรือดำน้ำได้ จะมีการเปลี่ยนแผนเป็นเรือฟริเกตหรือไม่ พล.ร.อ.ลือชัย กล่าวว่า ทุกอย่างอยู่ที่เงิน ของเรา ซึ่งเราก็อยากได้ อย่างไรก็ตามภาพรวมขึ้นอยู่กับปัจจัยหลายอย่าง</p>
      <figure>
        <img src="https://www.dailynews.co.th/admin/upload/20191118/news_ypzTdunYlq115033_533.jpg?v=20191118125?v=9794"/>
      </figure>
      <p>ขณะที่พล.อ.ประวิตร กล่าวถึงกรณีที่มีกระแสข่าวว่าจะมีการเลื่อนโครงการจัดซื้อเรือดำน้ำล็อตสองออกไปว่า ยืนยันว่าไม่มีการเลื่อน ทุกอย่างยังเป็นไปตามแผนการดำเนินงานของโครงการ.<br/><br/> </p>
    </article>
  </body>
</html>