<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/uchasniki-protestiv-u-gonkonzi-pidpalili-barikadi-i-spalili-policeyskiy-bronovik-329990_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T04:00:00+00:00"/>
    <meta property="og:title" content="Учасники протестів у Гонконзі підпалили барикади і спалили поліцейський броньовик"/>
    <meta property="og:description" content="У Гонконзі тривають вуличні бої з коктейлями Молотова. Поліція застосовує спецзасоби і вогнепальну зброю."/>
  </head>
  <body>
    <article>
      <h1>Учасники протестів у Гонконзі підпалили барикади і спалили поліцейський броньовик</h1>
      <h2>У Гонконзі тривають вуличні бої з коктейлями Молотова. Поліція застосовує спецзасоби і вогнепальну зброю.</h2>
      <address>
        <time datetime="2019-11-18T04:00:00+00:00">18 Nov 2019, 04:00</time>
      </address>
      <p>Учасники <b><a href="https://dt.ua/WORLD/policiya-gonkongu-vidkrila-vogon-boyovimi-patronami-po-demonstrantah-329168_.html">протестів у Гонконзі</a></b> забарикадувалися в будівлі Політехнічного університету і продовжують відбивати спроби штурму, які здійснює поліція. На сходах і на мосту на підступах до університету протестувальники звели барикади і підпалили їх, передає <a href="https://edition.cnn.com/2019/11/17/asia/hong-kong-protests-november-17-intl-hnk/index.html">CNN</a>.</p>
      <p>Учасники протестів захищаються від поліції коктейлями Молотова, а також використовують луки і запалені стріли.</p>
      <p>Коли два поліцейських бронеавтомобілі намагалися наблизитися до барикад, протестувальникам вдалося підпалити один з них.</p>
      <figure>
        <iframe src="https://www.youtube.com/embed/vf_ikwcONsg" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fgrishyn%2Fvideos%2F2894211440603354%2F&amp;show_text=0&amp;width=640" width="640" height="358" data-service="Facebook" scrolling="no"/>
      </figure>
      <p>Протести в Гонконзі спалахнули в середині червня, <b><a href="https://dt.ua/WORLD/bilshe-milyona-lyudey-viyshli-na-marsh-protestu-v-gonkonzi-scho-vidbuvayetsya-314387_.html">у найбільшій акції протесту брали участь майже два мільйони людей</a></b>. Жителі Гонконгу виступали проти прийняття закону про екстрадицію підозрюваних у порушенні закону осіб до материкового Китаю, вважаючи, що він може бути використаний для передачі в руки китайського правосуддя дисидентів і несправедливо переслідуваних людей.</p>
      <p>Під час однієї з акцій <b><a href="https://dt.ua/WORLD/protestuvalniki-v-gonkonzi-uvirvalisya-do-parlamentu-i-zumili-napolyagti-na-svoyemu-316282_.html">протестувальники прорвалися до будівлі парламенту</a></b>. Вони захопили залу засідань і вивісили британський колоніальний прапор, після чого влада відкликала законопроєкт і вибачилася перед людьми.</p>
      <p><b><a href="https://dt.ua/WORLD/glava-gonkongu-zayavila-pro-smert-skandalnogo-zakonoproektu-pro-ekstradiciyu-316855_.html">Уряд відмовився від ратифікації проєкту закону</a></b>, проте тепер демонстранти вимагають розгляду справи про жорстокість поліції, демократичних реформ і відставки голови китайської адміністрації Керрі Лем.</p>
      <p>Детальніше про ситуацію в Гонконзі в статтях Наталії Бутирської "<b><a href="https://dt.ua/international/borotba-nesumisnostey-324149_.html">Боротьба несумісностей</a></b>" і <a href="https://dt.ua/international/kitayskiy-drakon-obpiksya-na-gonkongu-328204_.html"><b>"Китайський дракон обпікся на Гонконгу"</b></a> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>