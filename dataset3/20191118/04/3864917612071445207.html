<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2820006-u-sumah-u-ricku-psel-vipustili-ponad-tonnu-koropiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T04:46:00+00:00"/>
    <meta property="og:title" content="У Сумах у річку Псел випустили понад тонну коропів"/>
    <meta property="og:description" content="У Сумах для відновлення екосистеми річки Псел випустили 1,2 тисячі рибин сазана (коропа) загальною вагою понад тонну."/>
  </head>
  <body>
    <article>
      <h1>У Сумах у річку Псел випустили понад тонну коропів</h1>
      <h2>У Сумах для відновлення екосистеми річки Псел випустили 1,2 тисячі рибин сазана (коропа) загальною вагою понад тонну.</h2>
      <address>
        <time datetime="2019-11-18T04:46:00+00:00">18 Nov 2019, 04:46</time>
      </address>
      <p>Про це повідомляє кореспондент Укрінформу.</p>
      <p>«За рахунок цього зариблення відновлюватиметься природний стан річки. Проте відновлення екосистеми не відбувається миттєво. Аби відчути зміни, потрібно не переривати цей процес. Ми продовжуватимемо працювати у цьому напрямку, надалі плануємо зарибити річку мальком білого амура та судака», – зазначив на природоохоронній акції мер Сум Олександр Лисенко.</p>
      <figure>
        <iframe src="https://www.youtube.com/embed/QWMvOFmLfK4" width="560" height="315" data-service="Youtube" scrolling="no"/>
      </figure>
      <p>Він також закликав рибалок з повагою ставитися до таких заходів, аби відновлення водойми принесло реальні результати.</p>
      <p>«Зариблення річок у місті не відбувалося протягом багатьох років - якщо мені не зраджує пам'ять, понад 15. Тому всіх, хто займається рибальством, прошу поставитися з повагою до цього заходу і зберегти фауну нашого міста», – сказав міський голова.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2814413-u-pivdennij-bug-vipustili-300-tisac-malkiv-travoidnih-rib.html">У Південний Буг випустили 300 тисяч мальків «травоїдних» риб</a>
      </blockquote>
      <p>Зариблення Псла здійснили відповідно до Порядку штучного розведення (відтворення), вирощування водних біоресурсів та їх використання, затвердженого наказом <a href="https://www.ukrinform.ua/tag-minagro">Мінагрополітики</a> від 7 липня 2012 року. Тепер Сумський рибоохоронний патруль стежитиме, щоб риба не потрапила на вудки браконьєрів.</p>
      <p>Як повідомлялося, з 1 листопада діє заборона на вилов риби на зимувальних ямах.</p>
    </article>
  </body>
</html>