<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/v-uryadi-anonsuvali-suttjevi-zmini-do-zakonoprojektu-pro-rinok-zemli-640555.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T03:25:00+00:00"/>
    <meta property="og:title" content="В уряді анонсували суттєві зміни до законопроєкту про ринок землі"/>
    <meta property="og:description" content="Міністр Милованов визнав, що саме питання концентрації землі в одних руках є головною проблемою, яку вирішать між читаннями у парламенті"/>
  </head>
  <body>
    <article>
      <h1>В уряді анонсували суттєві зміни до законопроєкту про ринок землі</h1>
      <address>
        <time datetime="2019-11-18T03:25:00+00:00">18 Nov 2019, 03:25</time>
      </address>
      <h4>Міністр Милованов визнав, що саме питання концентрації землі в одних руках є головною проблемою, яку вирішать між читаннями у парламенті</h4>
      <p>До Закону України, який у разі ухвалення в другому читанні відкриє ринок землі, можуть бути внесені зміни, що вплинуть на концентрацію гектарів в одних руках.</p>
      <p>Про це в ефірі <a href="https://tsn.ua/groshi/milovanov-anonsuvav-zmini-u-zakonoproyekti-pro-rinok-zemli-scho-zruynuye-golovniy-strah-fermeriv-1444746.html">ТСН</a> повідомив міністр розвитку економіки, торгівлі та сільського господарства України Тимофій Милованов.</p>
      <p>Він визнав, що саме питання концентрації землі в одних руках є головною проблемою, яку вирішать між читаннями у парламенті. Милованов визнав роль агрохолдингів, які вже обробляють 15% землі.</p>
      <p>«В Україні діє сім компаній, які фактично обробляють більше 210 тисяч гектарів. Чи пять компаній таких. Ці компанії важливі також для нас. Вони загалом обробляють 15% землі. Але агрохолдинги приносять валютну виручку. Вони сплачують податки, гарантують стабільність курсу гривні. За рахунок таких компаній, а також середніх і малих фермерів ми можемо не брати податки з ІТ і надавати іншим галузям розвиватися. Питання концентрації є болючим для всіх учасників. Я думаю, що воно буде вирішене і зняте з порядку денного між першим і другим читаннями. Я впевнений, що буде переглянуте. Можливо, цифра буде зменшена», - зазначив Милованов.</p>
      <p>За словами профільного міністра, може йтися про зміну підходу. Зокрема, прописати у законі замість норми «не більше землі в одні руки» пункт – «у громаді землі не менше». Йдеться про пропозицію, коли 10% чи 25% людей, які живуть у громаді, матимуть можливість володіти таким об'ємом землі.</p>
      <p>«Насправді ми боремось за те, щоб українець, які живе у селі чи хоче там жити, мав землю, щоб на ній працювати. Ми можемо це записати. Це може і громада вирішувати або на національному рівні. Відповідне у законі написати», - додав Тимофій Милованов.</p>
      <p>Нагадаємо, <a href="https://glavcom.ua/economics/finances/ministr-ekonomiki-ozvuchiv-chogo-treba-boyatisya-pri-vidkritti-rinku-zemli-640303.html">міністр економіки озвучив, чого треба боятися при відкритті ринку землі.</a></p>
      <p>Як повідомлялося, у Зеленського переконані: <a href="https://glavcom.ua/news/u-zelenskogo-perekonani-chorniy-rinok-zemli-vinik-vnaslidok-moratoriyu-640337.html">«чорний ринок» землі виник внаслідок мораторію.</a></p>
      <p>Раніше заступник міністра розвитку економіки, торгівлі і сільського господарства Тарас Висоцький заявив, що недопуск іноземців до купівлі землі сільгосппризначення в Україні <a href="https://glavcom.ua/economics/finances/minekonomiki-nedopusk-inozemciv-do-kupivli-zemli-galmuje-zrostannya-vvp-ukrajini-640063.html">гальмуватиме зростання ВВП України на 0,5% в рік.</a></p>
      <p>Нагадаємо, 13 листопада Верховною Радою <a href="https://glavcom.ua/economics/finances/rada-pidtrimala-u-pershomu-chitanni-zakonoprojekt-pro-rinok-zemli-639676.html">закон про продаж землі було ухвалено</a> у першому читанні. «За» проголосувало 240  депутатів.</p>
      <p>14 листопада Верховна Рада України в першому читанні підтримала законопроект № 2195, який пропонує <a href="https://glavcom.ua/news/nardepi-pidtrimali-prodazh-zemli-cherez-internet-639979.html">дозволити продаж землі на електронних аукціонах</a>.</p>
      <p>Голова Верховної Ради Дмитро Разумков припускає, що <a href="https://glavcom.ua/country/politics/razumkov-referendum-pro-rinok-zemli-mozhe-vidbutisya-do-2024-roku-640038.html">референдум щодо ринку землі може відбутися раніше за 2024 рік,</a> але не між першим і другим читаннями відповідного законопроєкту.</p>
      <related>
        <a href="https://glavcom.ua/kyiv/news/chi-treba-vidkrivati-prodazh-zemli-klichko-prokomentuvav-golovnu-temu-tizhnja-640385.html"/>
        <a href="https://glavcom.ua/economics/finances/meni-81-j-rik-i-ja-tezh-ne-loh-vidatnij-agrarij-geroj-ukrajini-napisav-lista-zelenskomu-640366.html"/>
        <a href="https://glavcom.ua/economics/finances/ministr-milovanov-anonsuvav-krediti-na-pokupku-zemli-pid-3-5-richnih-640318.html"/>
      </related>
    </article>
  </body>
</html>