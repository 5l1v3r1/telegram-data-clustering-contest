<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/pozor-na-platby-predem-falesne-e-shopy-napalily-dalsi-obeti-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T03:36:00+00:00"/>
    <meta property="og:title" content="Pozor na platby předem. Falešné e-shopy napálily další oběti"/>
    <meta property="og:description" content="Nákupů po internetu přibývá a s blížícími se Vánocemi o to víc. Obezřetnost při nakupování ve virtuálním prostoru je ovšem na místě. Dokládají to čerstvé policejní případy z Třebíčska.  "/>
  </head>
  <body>
    <article>
      <h1>Pozor na platby předem. Falešné e-shopy napálily další oběti</h1>
      <address><time datetime="2019-11-18T03:36:00+00:00">18 Nov 2019, 03:36</time> by <a rel="author">Luděk Mahel</a></address>
      <p>Policisté se zabývají podvodným e-shopem, jehož tvůrce napodobil internetové stránky zavedeného prodejce a nabízel domácí spotřebiče. Takzvané bílé zboží bylo za výhodné ceny, přibližně o deset až dvacet procent levnější v porovnání s běžnou nabídkou. Platba byla na e-shopu možná v podstatě pouze předem.</p>
      <figure>
        <img src="https://g.denik.cz/63/67/praha-narodni-muzeum-04_denik-150-3x2.jpg"/>
      </figure>
      <aside>
        <a href="https://www.denik.cz/krimi/zlodeji-ukradli-smetanovu-taktovku-schovali-ji-do-lahve-od-vina-20191115.html">Vzácná taktovka Bedřicha Smetany: Kdo ukradl nedocenitelný artefakt? Přečíst článek ›</a>
      </aside>
      <p>K nákupu za výhodné ceny se nechali zlákat lidé napříč republikou a peníze za vybrané zboží poslali na účet zveřejněný na stránkách. Zaplacené spotřebiče jim poté doručeny nebyly a kupující o své peníze přišli. Jedním z podvedených je také žena z Třebíčska.</p>
      <p>Další případ se týká muže, který si na konci října objednal na jiném e-shopu elektrický bojler a přes šest tisíc korun zaslal na účet prodávajícího, zboží ale poté neobdržel. „Prodávající přestal s mužem komunikovat, internetové stránky jsou zrušeny a muž tak o své peníze přišel,“ řekla policejní mluvčí Jana Kroutilová.</p>
      <h3>Nákup bazarového zboží</h3>
      <p>Dobře nemusí dopadnout ani nákup bazarového zboží. Přesvědčila se o tom další žena z Třebíčska. Na konci září reagovala na inzerát nabízející na internetovém serveru mobilní telefon za částku přes sedm tisíc korun. „Žena po emailové komunikaci s prodávajícím zaslala na jeho účet peníze, mobilní telefon ale dodnes neobdržela. Prodávající s ní ukončil komunikaci a žena o své peníze přišla,“ popsala mluvčí.</p>
      <p>Obdobně dopadl také muž z Jihlavska, který v říjnu zareagoval na inzerát nabízející mobilní telefon za částku dva tisíce korun. Muž finanční hotovost zaplatil, mobilní telefon ale nezískal.</p>
      <figure>
        <img src="https://g.denik.cz/45/39/velka-nehoda-nemocnice-jsou-pripravene_denik-150-3x2.jpg"/>
      </figure>
      <aside>
        <a href="https://www.denik.cz/krimi/velka-nehoda-nemocnice-jsou-pripravene-20191116.html">Hromadná nehoda? Nemocnice jsou připravené, ukázalo cvičení Přečíst článek ›</a>
      </aside>
      <p>„Tyto případy nejsou jediné a policisté by chtěli na občany apelovat, aby byli při nákupech na internetu obezřetní. Zvláště při platbách za zboží, kdy je vyžadována platba předem prostřednictvím bankovního převodu, je nutné dbát mimořádné opatrnosti,“ doporučuje Jana Kroutilová.</p>
      <p>Když už provádíme platbu předem, mělo by to být u ověřených prodejců, nejlépe prověřených vlastní zkušeností. Je také důležité nenechat se až příliš ovlivnit podezřelou cenovou výhodností. Vždy je třeba si informace ověřovat, dobře si vše rozmyslet a nejednat ukvapeně.</p>
    </article>
  </body>
</html>