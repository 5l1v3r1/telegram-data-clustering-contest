<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742117"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T03:00:00+00:00"/>
    <meta property="og:title" content="เตรียมลูกให้พร้อมรับมือกับสื่อร้ายออนไลน์"/>
    <meta property="og:description" content="สัปดาห์นี้ว่าด้วยเรื่องการเรียนรู้กับเนื้อหาที่ช่วยแนะนำให้เด็กและนักเรียนท่องโลกออนไลน์ได้อย่างปลอดภัย"/>
  </head>
  <body>
    <article>
      <h1>เตรียมลูกให้พร้อมรับมือกับสื่อร้ายออนไลน์</h1>
      <address>
        <time datetime="2019-11-18T03:00:00+00:00">18 Nov 2019, 03:00</time>
      </address>
      <p>
        <b>สัปดาห์นี้ว่าด้วยเรื่องการเรียนรู้กับเนื้อหาที่ช่วยแนะนำให้เด็กและนักเรียนท่องโลกออนไลน์ได้อย่างปลอดภัย</b>
      </p>
      <p>ช่วงกลางปี ผมเคยเข้าไปฟังงานวิจัยเรื่อง <b>“การแกล้งกันของเด็กนักเรียนในระดับมัธยมศึกษาและอาชีวศึกษาในเขตกรุงเทพมหานครและปริมณฑล” </b>จัดโดยดีแทคและคณะเศรษฐศาสตร์ จุฬาลงกรณ์มหาวิทยาลัย <b>รศ.ดร.ธานี ชัยวัฒน์ </b>ผู้อำนวยการศูนย์วิจัยเศรษฐศาสตร์พฤติกรรมและการทดลอง จุฬาลงกรณ์มหาวิทยาลัย ได้ให้นิยามศัพท์คำว่า <b>Bully</b> เพื่อทำความเข้าใจให้ตรงกันก่อน เพราะถ้าแปลตรงตัว <b>Bully </b>หมายถึง<b> รังแก</b> ถ้าไปสอบถามกลุ่มตัวอย่าง เด็กไทยรู้สึกว่ารังแกจะมีความหมายเชิงลบมากๆ มีความรุนแรง ถึงเนื้อถึงตัว ซึ่งเด็กไทยจะไม่มีความรู้สึกว่าถูกรังแกเท่าไหร่นัก แต่ถ้าขยับเป็นคำว่า <b>“กลั่นแกล้ง”</b> เกือบทุกคนเคยเป็นผู้แกล้งและเคยโดนแกล้งตั้งแต่อายุยังน้อยมาแล้วทั้งนั้น<br/><br/><b>รศ.ดร.ธานี</b> ยังได้ให้ข้อมูลที่น่าสนใจ โดยเปรียบเทียบข้อมูลของเด็กไทยกับเด็กในต่างประเทศ เช่น การแกล้งกันทางวาจา นักวิจัยต่างชาติไม่เข้าใจว่า การเรียกชื่อพ่อแม่เพื่อล้อเลียนกันของเด็กไทย ทำไมถึงรู้สึกว่าเป็นการกลั่นแกล้ง รวมถึงพฤติกรรมการขอความช่วยเหลือของเด็กไทยวัยนี้ จะเลือกที่จะบอกเพื่อนก่อนเสมอ (แทนที่จะเลือกบอกพ่อแม่หรือครู) ถ้าลงลึกถึงเหตุผลที่เด็กไปบอกเพื่อนก็คือ เพื่อจะรวมพลไปเอาคืนคู่กรณี กลายเป็นพฤติกรรมแกล้งกันไปแกล้งกันมา เป็นต้น ส่วนกลุ่มเป้าหมายที่มักจะโดนแกล้งเสมอคือ <b>กลุ่ม LGBT</b></p>
      <figure>
        <img src="https://www.dailynews.co.th/admin/upload/20191117/news_LhcjvHznag174315_533.jpg?v=20191122091?v=4469"/>
      </figure>
      <p>เมื่อมาถึงในยุคปัจจุบัน การกลั่นแกล้งกันขยายวงไปในโลกออนไลน์ หรือที่เรียกว่า <b>Cyber Bully</b> ก็จะเกิดพฤติกรรมที่หลากหลายยิ่งขึ้น เช่น ไม่เคยแกล้งกันในโลกความจริง แต่ไปแกล้งกันในโลกออนไลน์ หรือ แกล้งกันทางกายภาพในโลกความจริงก่อน พอเข้าไปในโลกออนไลน์ก็ไปแกล้งกันต่อ จนถึงขั้นมีปัญหาทะเลาะวิวาทกันในโรงเรียน<b> รศ.ดร.ธานี</b> ให้ความคิดเห็นว่า ถ้าในโลกแห่งความจริง คนตัวใหญ่แข็งแรงกว่ามักจะรังแกคนตัวเล็กและอ่อนแอกว่า แต่เมื่ออยู่ในโลกออนไลน์ ทุกคนตัวเท่ากัน จึงไม่มีใครกลัวใคร เด็กบางคนจึงใช้โอกาสนี้ โพสต์ข้อความว่ากล่าวด่าทอ ถ่ายและแชร์คลิปวีดีโอ แต่งรูปภาพล้อเลียนคนอื่น เป็นต้น<br/><br/>ล่าสุดเมื่อเดือนก่อน ผมได้รับเชิญจากดีแทคให้เป็นคณะกรรมการพิจารณาโครงการ “Young Safe Internet Leader Camp version 1.0” ถือเป็นโครงการต่อเนื่องที่ดีแทคอยากจะช่วยป้องกันและแก้ไขปัญหาเรื่อง Cyber Bullying ในกลุ่มเด็กและเยาวชนที่อายุน้อยกว่า 18 ปี (Gen Z) และช่วงอายุ 18-37 ปี (Gen Y) เพราะมีอัตราการใช้งานอินเทอร์เน็ตสูงถึง 90% และใช้งานเกิน 10 ชั่วโมงต่อวัน โครงการนี้เป็นการนำกลุ่มนักเรียนระดับ ม.1- ม.3 ที่ได้รับการคัดเลือกจากทั่วประเทศ 20 โรงเรียน (10 โรงเรียนในกรุงเทพฯ และ 10 โรงเรียนในต่างจังหวัด) ในทีมจะมีนักเรียน 5 คน มีครูที่ปรึกษา 1 ท่าน มาฝึกอบรมแบบ Train the Trainer ผ่านแนวคิดเรื่องภัยจากอินเทอร์เน็ตรอบตัว มีการอบรมจากวิทยากรมืออาชีพในแต่ละสาขา และพาไปทัศนศึกษาในองค์กรชั้น เช่น Garena, LINE, Webtoon และ Dek-D.com</p>
      <figure>
        <img src="https://www.dailynews.co.th/admin/upload/20191117/news_bAVeoifCjT174316_533.jpg?v=20191122091?v=3586"/>
      </figure>
      <p>ผมดูหัวข้อที่กำหนดมาแล้วน่าสนใจครับ เด็กๆ จะได้ศึกษาเรื่องภัยออนไลน์ที่มาในรูปแบบต่างๆ เช่น ข่าวปลอม (Fake News) การระรานทางไซเบอร์ (Cyber Bullying) การสร้างความเกลียดชัง (Hate Speech) นอกเหนือจากนี้ ยังมีเรื่องความเสี่ยงในการเข้าถึงเนื้อหาและข้อมูลที่ไม่เหมาะสมและไม่ปลอดภัย ความเสี่ยงในการตกเป็นเหยื่อจากการมีปฏิสัมพันธ์กับมิจฉาชีพและคนที่ไม่น่าไว้วางใจ ความเสี่ยงในการตกเป็นเหยื่อทางการค้า การโฆษณาเกินจริง ความเสี่ยงในการมีพฤติกรรมที่ไม่เหมาะสมและกลายเป็นผู้กระทำต่อผู้อื่น ความเสี่ยงในการใช้อินเทอร์เน็ตเป็นเวลานานเกินไป เช่น การติดเกม<br/><br/>ผมขอยกตัวอย่างหนึ่งที่น่าสนใจ โดยมีนายตำรวจมาอบรมเด็กๆ ทั้งเด็กชายและเด็กหญิงเกี่ยวกับการล่อลวงทางอินเทอร์เน็ต เช่น เริ่มแรกอาจจะมีการเสนอไอเทมของเกมต่างๆ มาให้ฟรีๆ เพื่อให้เด็กๆ วางใจและตีสนิท หลังจากนั้นจะมีการชักชวนหรือท้าทายให้กระทำในสิ่งที่ไม่เหมาะสม เป็นต้น<br/><br/>ตลอด 3 วัน 2 คืน ที่เด็กๆ จำนวนร้อยคนมาอบรมในหัวข้อต่างๆ ในวันสุดท้ายจะมีการขึ้นเวทีนำเสนอโครงการ Safe Internet แบบ Pitching 3 นาที เพื่อจะนำโครงการที่เสนอไปปฏิบัติจริงในโรงเรียนและชุมชนของตัวเองภายในระยะเวลา 6 เดือนต่อไป โดยจะมีเพียง 10 ทีมเท่านั้นที่เข้ารอบและได้รับทุนสนับสนุนทีมละ 20,000 บาท</p>
      <figure>
        <img src="https://www.dailynews.co.th/admin/upload/20191117/news_PFUIxZCWzM174316_533.jpg?v=20191122091?v=6095"/>
      </figure>
      <p>ในวันนั้น ผมได้รับฟังการนำเสนอที่น่าสนใจหลายหัวข้อ เช่น ต้องการหยุดยั้ง <b>Cyber Bullying </b>และ <b>Hate Speech </b>ในโรงเรียน หรือบางทีมก็เจาะจงลงไปในกลุ่ม LGBT โดยเฉพาะ มีทีมที่ทำโครงการคัดกรองข่าวให้น่าเชื่อถือ เพื่อช่วยขจัดเรื่อง Fake News ให้กับคนใกล้ตัว เริ่มตั้งแต่ครอบครัว เครือญาติ และโรงเรียน ฯลฯ<br/><br/>แต่ละทีมมีช่องทางการประชาสัมพันธ์ในรูปแบบออฟไลน์และออนไลน์ อาทิเช่น ประกาศหน้าเสาธง รณรงค์ผ่านเสียงตามสาย ทำช่องรายการพิเศษใน <b>Youtube</b> ประกวดแอมบาสเดอร์ประจำโรงเรียน ตั้งชมรม เปิดแฟนเพจใน <b>Facebook</b> ตัดต่อหนังสั้นเพื่อแชร์ในโซเชียลมีเดีย สร้างบอร์ดเกมเพื่อแก้ปัญหา เชิญวิทยากรผู้เชี่ยวชาญมาบรรยายในโรงเรียน เช่น นักจิตวิทยา นักพัฒนาการเด็ก มาพูดถึงปัญหาการติดเกม การกลั่นแกล้งรังแกกัน เป็นต้น</p>
      <figure>
        <img src="https://www.dailynews.co.th/admin/upload/20191117/news_IPYlkGvEvJ174316_533.jpg?v=20191122091?v=6069"/>
      </figure>
      <p>จากที่ผมได้ฟังการนำเสนอโครงการ เด็กๆ ร้อยคนนี้ถ่ายทอดเรื่องราวออกมาด้วยความเข้าใจ แสดงว่าพวกเขาเข้าถึงในสิ่งที่ได้รับการอบรมมาตลอด 3 วัน และพร้อมที่จะนำไปบอกต่อเพื่อให้ความรู้กับผู้อื่นได้ โดยส่วนตัว ผมคิดว่าโครงการนี้ประสบความสำเร็จไประดับหนึ่งแล้ว <b>หลังจากนี้ เราต้องมาดูกันต่อครับว่าเด็กๆ กลุ่มนี้จะไปต่อยอดโครงการของพวกเขาไปสู่โรงเรียนและชุมชนได้อย่างไรและสำเร็จหรือไม่…ถือเป็นเรื่องที่น่าติดตามครับ</b><br/><br/>อย่างไรก็ตาม สำหรับผู้ปกครองและครูอาจารย์ที่สนใจโครงการนี้ ลองเข้าไปศึกษาข้อมูลในเว็บ <a href="https://digiworld-th.parentzone.org.uk/">Safe Internet for Kid</a> ในนั้นจะมีเนื้อหาที่ช่วยแนะนำให้เด็กและนักเรียนท่องโลกออนไลน์ได้อย่างปลอดภัยครับ มีเกมและแบบทดสอบสนุกๆ เพื่อให้เด็กได้รับความรู้ที่เหมาะสมกับแต่ละระดับช่วงอายุ เมื่อเขาทำได้แล้วจะได้รับประกาศนียบัตรด้วยนะครับ สำหรับผู้ปกครองและครูจะมีคู่มือการใช้งาน เพื่อเรียนรู้และสร้างความเข้าใจในโลกดิจิทัลไปพร้อมๆ กันเพื่อที่เราจะได้ทำงานร่วมกันเป็นทีมต่อไปในอนาคตครับ.<br/>.........................................<br/>คอลัมน์ : <mark><b>ก้อนเมฆเล่าเรื่อง</b></mark><br/>โดย <mark><b>“น้าเมฆ”</b></mark><br/><a href="https://facebook.com/cloudbookfanpage">https://facebook.com/cloudbookfanpage</a></p>
    </article>
  </body>
</html>