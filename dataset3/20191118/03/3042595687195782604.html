<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/jeg-fikk-panikk/71831072"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T03:25:19+00:00"/>
    <meta property="og:title" content="- Jeg fikk panikk"/>
    <meta property="og:description" content="I en samtale om hvordan filmbransjen har endret seg over åra, nevner Jennifer Lopez en uønsket hendelse under en kostymeprøve. Skuespillerkollega Lupita Nyong'o synes at bransjen utvikler seg i riktig retning."/>
  </head>
  <body>
    <article>
      <h1>- Jeg fikk panikk</h1>
      <h2>I en samtale om hvordan filmbransjen har endret seg over åra, nevner Jennifer Lopez en uønsket hendelse under en kostymeprøve. Skuespillerkollega Lupita Nyong'o synes at bransjen utvikler seg i riktig retning.</h2>
      <address><time datetime="2019-11-18T03:25:19+00:00">18 Nov 2019, 03:25</time> by <a rel="author">Frode Andresen</a></address>
      <p>I et større intervju med <a href="https://www.hollywoodreporter.com/features/jennifer-lopez-scarlett-johansson-lupita-nyong-o-drama-actress-roundtable-1254056">Hollywood Reporter</a> forteller verdensstjernene Awkwafina (30), Laura Dern (52), Renée Zellweger (50), Lupita Nyong'o (36), Jennifer Lopez (50) og Scarlett Johansson (34) om sine liv i filmbransjen.</p>
      <p>
        <b>I løpet av intervjuet diskuterer stjernene hvordan kulturen for nakenhet og sexscener har endret seg over åra. Blant annet forteller Jennifer Lopez om en hendelse fra fortida som ga henne panikk.</b>
      </p>
      <p>- Under en kostymeprøve ba en regissør meg om å ta av meg toppen fordi jeg skulle spille inn nakenscener i filmen. Han ville se puppene mine, og jeg svarte bare: «Vi er ikke på filmsettet», sier hun.</p>
      <p>- Jeg sto opp for meg selv og sa nei. Det er vittig, fordi jeg husker at jeg fikk panikk.</p>
      <h3>Grensesetting</h3>
      <p>Lopez er glad for at hun ikke ga etter.</p>
      <p>- Dersom man gir etter, vil vedkommende tro at han kan gjøre hva han vil med deg. Og fordi jeg tydeliggjorde mine grenser, ba han meg om unnskyldning seinere.</p>
      <p>50-åringen er også kjent som artist og programleder. Helt siden hun fikk sitt gjennombrudd på starten av 90-tallet, har hun vært en av verdens mest omtalte kvinner. Hun har også en estimert formue på omkring tre milliarder kroner.</p>
      <h3>Positiv utvikling</h3>
      <p>Nyong'o skyter inn at det i dag er enklere å oppdage upassende hendelser på grunn av den offentlige debatten omkring temaet.</p>
      <p>- Derfor forsøker vi å lære den yngre generasjonen til å forstå hva som er greit og ikke. Til å vite hva som er greit på en kostymeprøve, og hva en mann kan be deg om. Selv om slike hendelser fortsatt kan forekomme, vil vi være bedre rustet til å forsvare oss, sier hun.</p>
      <p>Nyong'o er blant annet kjent for sin rolle i suksessfilmen «Black Panther». Hun har også gjort suksess som forfatter med den kritikerroste barneboka Sulwe, som ble gitt ut i år.</p>
    </article>
  </body>
</html>