<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/742186"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T03:15:00+00:00"/>
    <meta property="og:title" content="'อุเทน'ชิงผู้ว่ากทม. ขอ500วันแก้รถติด-เด็กเรียนอินเตอร์"/>
    <meta property="og:description" content="'อุเทน ชาติภิญโญ' เปิดตัวลงสมัครชิงเก้าอี้ 'ผู้ว่าฯกทม.' ชู 3 นโยบายหลัก 'แก้รถติด' เปิดสัญญาณไฟจราจรทั้งระบบ หากพบ 'ผู้ขับขี่บนทางเท้า' ลงโทษด้วยการสั่งย้ายกลับภูมิเนา ให้เหลือแต่คนเคารพกฎในกรุงเทพฯ นอกจากนี้ จะผลักดันด้านการศึกษา ให้ 'เด็กกรุง' ได้เรียนอินเตอร์!"/>
  </head>
  <body>
    <article>
      <h1>'อุเทน'ชิงผู้ว่ากทม. ขอ500วันแก้รถติด-เด็กเรียนอินเตอร์</h1>
      <address>
        <time datetime="2019-11-18T03:15:00+00:00">18 Nov 2019, 03:15</time>
      </address>
      <figure>
        <img src="https://www.dailynews.co.th/admin/upload/20191118/news_gphbsVVEdO093222_533.jpg?v=20191119068"/>
      </figure>
      <p>
        <b>"อุเทน ชาติภิญโญ" เปิดตัวลงสมัครชิงเก้าอี้ "ผู้ว่าฯกทม." ชู 3 นโยบายหลัก "แก้รถติด" เปิดสัญญาณไฟจราจรทั้งระบบ หากพบ "ผู้ขับขี่บนทางเท้า" ลงโทษด้วยการสั่งย้ายกลับภูมิเนา ให้เหลือแต่คนเคารพกฎในกรุงเทพฯ นอกจากนี้ จะผลักดันด้านการศึกษา ให้ "เด็กกรุง" ได้เรียนอินเตอร์!</b>
      </p>
      <p><b>นายอุเทน ชาติภิญโญ </b>อดีตหัวหน้าพรรคคนไทย และอดีตประธานผันน้ำลงทะเลภาคตะวันออก ถือฤกษ์ดีตรงกับวันคล้ายวันเกิดครบรอบ 68 ปี เปิดตัวลงสมัครชิงตำแหน่งผู้ว่าราชการกรุงเทพมหานคร โดยแถลงถึงนโยบายว่า ครั้งนี้ตั้งใจลงสมัครในนามอิสระไม่สังกัดพรรคการเมืองใดๆ ตั้งเป้าไว้ว่าหากได้รับเลือกตั้งเป็นผู้ว่าราชการกรุงเทพมหานคร จะขอทำงานแก้ไขปัญหาให้สำเร็จตามนโยบาย 500 วัน หากไม่สำเร็จจะขอลาออกจากตำแหน่ง โดยนโยบายหลักที่ต้องการดำเนินการไม่เพียงทำให้กรุงเทพมหานครเป็นเมืองน่าเที่ยว แต่ต้องทำให้เป็นเมืองน่าอยู่ ด้วย 3 ประเด็น ดังนี้</p>
      <figure>
        <img src="https://www.dailynews.co.th/admin/upload/20191118/news_GBhONDdjXn093223_533.jpg?v=20191119068?v=2565"/>
      </figure>
      <p>1. <b>การแก้ปัญหารถติด</b> และค่าใช้จ่ายในการเดินทางต้องถูกลง  ซึ่งปัญหาที่ทำให้เกิดรถติดมีอยู่ไม่กี่อย่าง อาทิ สัญญาณไฟจราจรไม่เปิดพร้อมกันทั้งระบบ แดงบ้าง เขียวบ้างในแต่ละแยก ทำให้รถติดสะสม ต้องปรับระบบใหม่ให้เหมือนที่ญี่ปุ่น <b>เปิดไฟสัญญาณจราจรเหมือนกันตลอดทั้งเส้นถนน และต้องมีที่จอดรถสาธารณะในทุกอาคารหรือคอนโดมิเนียม ไม่ควรมีป้ายรถประจำทางหรือจุดกลับรถถี่มากเกินไป ไม่เช่นนั้นรถก็จะชะลอตัว</b> <i><b>ส่วนปัญหารถจักรยานยนต์ขับขี่บนทางเท้า จะใช้เทศบัญญัติการย้ายถิ่นฐานเข้ามาควบคุม หากเทศกิจพบผู้กระทำผิดไม่ได้มีทะเบียนบ้านอยู่ในกรุงเทพฯ ก็ต้องย้ายที่อยู่กลับไปภูมิลำเนา ให้เหลือแต่คนเคารพกฏภายในกรุงเทพฯ</b></i> สำหรับผู้มใช้บริการรถไฟฟ้า ต้องทำให้ค่าเดินทางถูกลงกว่าเดิม<br/><br/>2.<b>การแก้ไขปัญหาน้ำท่วมบนถนน</b> ต้องดูที่สาเหตุเพราะตะแกรงขวางเศษขยะ เศษดินต่างๆ ทำให้ไปอุดตัน เมื่อเกิดฝนตก น้ำไม่สามารถระบายออกไปได้ แก้ไขด้วยการทะลวงดินหรือกำจัดสิ่งอุดตันออก<br/><br/>3.<b>ด้านการศึกษา <i>มีแนวคิดจะปรับระบบโรงเรียนในสังกัด กทม.ทั้ง 50 เขตใหม่หมด เด็กต้องพูดภาษาอังกฤษได้คล่อง ใช้ระบบการเรียนแบบอินเตอร์หรือนานาชาติเข้าไปสอน</i></b> ส่วนงบประมาณโยกมาจากงบการจ้างคนกวาดขยะบนท้องถนน </p>
      <figure>
        <img src="https://www.dailynews.co.th/admin/upload/20191118/news_ifGqcxhHIO093223_533.jpg?v=20191119068?v=6615"/>
      </figure>
      <p> <br/><b>นายอุเทน</b> กล่าวทิ้งท้ายว่า ถ้าประชาชนต้องการเปลี่ยน กทม.รูปโฉมแบบใหม่ ต้องการเปลี่ยนสไตล์ผู้บริหาร ตนกล้าใช้อำนาจ ไม่ยอมหากเรื่องไหนผิด ไม่ยอมให้มีการทุจริตคอรัปชันของเจ้าหน้าที่อีกต่อไป ต้องเลือกเองว่าอยากได้ผู้ว่าฯแบบไหน  ตนต้องการทำเมืองให้มีระเบียบวินัย หากคิดว่าสไตล์แบบตนยังไม่ใช่ ก็ไม่จำเป็นต้องเลือก.</p>
    </article>
  </body>
</html>