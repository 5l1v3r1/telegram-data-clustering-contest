<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827005.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T03:00:00+00:00"/>
    <meta property="og:title" content="آخرین آمار مقرری بگیران بیمه بیکاری"/>
    <meta property="og:description" content=" کریم یاوری در گفت وگو با ایسنا، اظهار کرد: بر اساس آمارها تا پایان شهریور ماه ۱۲۰۰ بنگاه دارای مشکل شناسایی شد و مشکلات آنها در کارگروههای استانی تسهیل و رفع موانع تولید مورد حل و فصل قرار گرفت."/>
  </head>
  <body>
    <article>
      <h1>آخرین آمار مقرری بگیران بیمه بیکاری</h1>
      <address>
        <time datetime="2019-11-18T03:00:00+00:00">18 Nov 2019, 03:00</time>
      </address>
      <p>مدیرکل حمایت از مشاغل و بیمه بیکاری وزارت کار از شناسایی ۱۲۰۰ بنگاه دارای مشکل خبر داد و گفت: تعداد مقرری بگیران بیمه بیکاری با کاهش سه درصدی به ۲۵۵ هزار نفر رسیده است.</p>
      <p> کریم یاوری در گفت وگو با ایسنا، اظهار کرد: بر اساس آمارها تا پایان شهریور ماه ۱۲۰۰ بنگاه دارای مشکل شناسایی شد و مشکلات آنها در کارگروههای استانی تسهیل و رفع موانع تولید مورد حل و فصل قرار گرفت.</p>
      <p>وی افزود: وزارت کار صیانت از نیروهای کار شاغل در بنگاههای اقتصادی را برعهده دارد و به همین منظور در ستاد تسهیل و رفع موانع تولید مشکلات بنگاهها را به دقت و با جدیت رصد و در جهت حل و فصل آنها گام برمی‌دارد.</p>
      <p>
        <b>حفظ ۲۰۰ هزار شغل در شش ماهه امسال</b>
      </p>
      <p>مدیرکل حمایت از مشاغل و بیمه بیکاری وزارت کار در عین حال از حفظ ۲۰۰ هزار فرصت شغلی در شش ماهه امسال خبر داد و گفت: با همراهی بنگاه‌های اقتصادی، کارگران و کارفرمایان و همکاری بانکها و بیمه‌ها و حمایت و پیگیری مسئولان استانها از ریزش ۲۰۰ هزار نیروی کار در کشور طی شش ماهه نخست امسال جلوگیری شد. وزارت کار در گام اول بر حفظ اشتغال موجود در بنگاهها و جلوگیری از خروج نیروهای کار و در گام بعد در صورت تداوم مشکل بر همکاری وزارتخانه‌ها و دستگاههای صادر کننده مجوز فعالیت بنگاه برای حل مشکلات تاکید دارد.</p>
      <p>وی درباره مشکلات بنگاههای تولیدی اظهار کرد: در حال حاضر نقدینگی تنها مشکل بنگاه‌ها نیست و مسایلی از جمله بالا بودن هزینه تولیدی، انباشت محصول و برخی سوءمدیریت‌ها در مشکلات بنگاه اثرگذار بودها است. علاوه بر این واحدهای تولیدی با مشکلاتی همچون واردات بی رویه کالا، رکود و قاچاق کالا هم مواجه هستند.</p>
      <p>
        <b>پرداخت مقرری بیمه بیکاری به ۲۶۳ هزار نفر تا شهریور </b>
      </p>
      <p>یاوری درباره آخرین آمار تعداد مقرری بگیران بیمه بیکاری نیز گفت: بر اساس آمارها تا پایان شهریور ماه ۲۶۳ هزار نفر مقرری بیمه بیکاری دریافت کردند که این میزان نسبت به مهر ماه امسال با کاهش حدود سه درصدی مواجه بوده و به ۲۵۵ هزار نفر رسیده است.</p>
      <p>به گفته مدیرکل حمایت از مشاغل و بیمه بیکاری وزارت کار همه کارگران مشمول قانون کار و قانون تامین اجتماعی که بدون میل و اراده خود از کار بیکار شده باشند می‌توانند از مزایای بیمه بیکاری بهره مند شوند.</p>
      <p>به گزارش ایسنا، بیمه بیکاری یکی از حمایت‌های مهم تأمین اجتماعی در راستای صیانت از نیروی کار کشور است تا کارگرانی که به طور غیر ارادی بیکار می‌شوند برای اینکه از مشکلات معیشتی در امان بمانند تحت پوشش بیمه بیکاری قرار بگیرند. پیش از این تعداد مقرری بگیران بیمه بیکاری ۲۶۰ هزار نفر اعلام شده بود. پرداخت مقرری بیمه بیکاری به افراد مجرد حداقل شش ماه و حداکثر ۳۶ ماه و به افراد متاهل حداقل ۱۲ ماه و حداکثر ۵۰ ماه است.</p>
    </article>
  </body>
</html>