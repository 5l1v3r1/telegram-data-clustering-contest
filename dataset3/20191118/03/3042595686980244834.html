<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/har-ikke-laert-av-metoo/71829743"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T03:58:39+00:00"/>
    <meta property="og:title" content="- Har ikke lært av metoo"/>
    <meta property="og:description" content="I en fersk undersøkelse av Kantar svarer nær 8 av 10 at de opplever at ledelsen har for lite fokus på seksuell trakassering opp mot julebordsesongen."/>
  </head>
  <body>
    <article>
      <h1>- Har ikke lært av metoo</h1>
      <h2>I en fersk undersøkelse av Kantar svarer nær 8 av 10 at de opplever at ledelsen har for lite fokus på seksuell trakassering opp mot julebordsesongen.</h2>
      <address><time datetime="2019-11-18T03:58:39+00:00">18 Nov 2019, 03:58</time> by <a rel="author">Arnhild Aass Kristiansen</a></address>
      <p>- Det er grunn til å slå alarm. Dette er nedslående tall. To år etter metoo ser det ikke ut til at norske ledere har lært. De har et soleklart ansvar for å beskytte sine ansatte.</p>
      <p>Det sier Arbeids- og sosialminister Anniken Hauglie (Høyre) om tallene fra undersøkelsen som er utført av Kantar på vegne av NHO Reiseliv.</p>
      <p>
        <b>I undersøkelsen svarer 78 prosent at seksuell trakassering er et tema ledelsen har lite fokus på i tilknytning til julebordet på jobben.</b>
      </p>
      <figure>
        <img src="https://dbstatic.no/71830266.jpg?imageId=71830266&amp;x=0&amp;y=17.427385892116&amp;cropw=100&amp;croph=40.041493775934&amp;width=321&amp;height=193"/>
        <figcaption><b>UTSATT BRANSJE:</b> Kristin Krohn Devold representerer en bransje som er ekstra utsatt. Foto: NTB Scanpix Vis mer</figcaption>
      </figure>
      <p>Nå lanserer arbeidsministeren sammen med de andre partene i arbeidslivet, et <a href="https://www.ldo.no/sette-strek/tiltak-6-snakk-om-seksuell-trakassering/">samtaleverktøy </a>som skal gjøre det lettere å snakke om trakassering på jobb.</p>
      <p>- Når vi nå går inn i julebordsesongen er det viktig at de er seg sitt ansvar bevisst, og at de tar praten med sine ansatte. Med det nye samtaleverktøyet er det ingen unnskyldninger for å la være, sier Hauglie, og legger til:</p>
      <p>
        <b>- To år etter metoo er det ingen ledere som lenger kan si at de ikke visste, sier ministeren.</b>
      </p>
      <h3>- Har blitt stillere</h3>
      <p>Direktør i NHO Reiseliv Kristin Krohn Devold sier det er tredje julebordsesong på rad med fokus på rutiner og regler for å håndtere seksuell trakassering i arbeidslivet.</p>
      <p>
        <b>- De to foregående årene har det vært mye medieomtale om dette. Nå er det mer stille, men utfordringen er like stor, mener hun. Devold representerer en bransje som er ekstra utsatt.</b>
      </p>
      <p>- Ja, det er vår bransje og sykepleiere som er mest utsatt. Det er litt logisk. Våre kunder nyter ofte alkohol, noe som gjør at en del sperrer som vanligvis er på plass forsvinner, påpeker Devold.</p>
      <h4>Fakta</h4>
      <p>Samtaleverktøyet "Sett strek"</p>
      <p>Samtaleverktøyet er bygget opp som en quiz, hvor ledere og ansatte i en virksomhet sammen kan gå igjennom 12 ulike dilemmaer knyttet til seksuell trakassering. De ulike svaralternativene danner utgangspunkt for refleksjoner og diskusjoner som skal knyttes til eget arbeidsmiljøarbeid.</p>
      <p>Verktøyet er utviklet av partene i arbeidslivet, i samarbeid med Arbeidstilsynet og Likestillings- og diskrimineringsombudet.</p>
      <p>Hun knytter det også opp til at de er en bransje med like mange kvinner som menn, også på direktørnivå og tror at bransjen derfor er mer interessert i å ta tak i det.</p>
      <p>- Vi har fått tilbakemeldinger fra bedriftsledere om at de har rutiner for varsling og forebygging, men at det kan være litt vanskelig å starte samtalen om dette. Derfor har vi laget dette verktøyet hvor det skal være enklere, med litt humor, å få i gang igjen oppmerksomheten rund dette, sier hun.</p>
      <h3>- Tar seg til rette</h3>
      <p>Også arbeids- og sosialministeren er bekymret for de ansatte i utelivsbransjen.</p>
      <p>- Jeg har selv pratet med både ansatte og ledere i utelivsbransjen. De forteller at enkelte gjester, særlig i julebordsesongen, tar seg til rette og bryter grensene. Det er tafsing og klåing. Klaps på rumpa og seksuelle kommentarer, sier Hauglie.</p>
      <p>- Jeg er særlig bekymret for de yngste jentene i utelivsbransjen, som er ekstra utsatt. Deres første møte med arbeidslivet skal ikke være sex-trakassering, sier hun, og oppfordrer sjefene i bransjen til å være bevisst ansvaret de har for å verne dem mot dette.</p>
      <h3>- Kast ut gjester</h3>
      <p>- Mitt råd til sjefene i utelivsbransjen er: ha nulltoleranse. Kast ut gjester som plager de ansatte. Hvis det er snakk om et julebord: Ring til arbeidsgiveren mandagen etter, og fortell hvordan deres ansatte oppførte seg. Det er passe flaut for den som gikk over streken. Ifølge direktør i Arbeidstilsynet Trude Vollheim er det vanskelig å si om det er mindre seksuell trakassering enn før metoo fordi en ikke vet helt hvordan det var før.</p>
      <p>- Det har vært en markant økning i saker de siste ti årene, men det kan være at det skyldes et økt fokus på dette, sier Vollheim. At 8 av 10 mener ledelsen har for lite fokus på dette, reagerer hun på.</p>
      <p>- Jeg tenker vi har en viktig jobb å gjøre. Vi har etter metoo hatt dette på dagsorden i flere runder, men har fortsatt en god vei å gå slik at denne tematikken blir løftet fram og snakket om. Det er uakseptabelt at 8 av ti mener det er for lite snakket om, sier hun.</p>
      <h3>Tror mange har lært</h3>
      <p>Kristin Krohn Devold tror likevel at mange har lært av metoo.</p>
      <p>- 40 prosent av våre medlemsbedrifter har innført regelverk og rutinger for forebygging og håndtering av seksuell trakassering. Det er noe de ikke hadde før. Det er utvilsomt mange flere som har innført dette. Men fortsatt står 6 av 10 igjen. Vi er opptatt av å ikke late som om problemet er løst, men komme med nye tiltak for å få resten om bord, sier hun.</p>
      <figure>
        <img src="https://dbstatic.no/71830270.jpg?imageId=71830270&amp;x=0&amp;y=16.476683937824&amp;cropw=100&amp;croph=40.041493775934&amp;width=321&amp;height=193"/>
        <figcaption><b>OMBUD:</b> Hanne Inger Bjurstrøm . Foto: Lise Åserud / NTB scanpix Vis mer</figcaption>
      </figure>
      <h3>Lovendring</h3>
      <p>Likestillings - og diskrimineringsombud Hanne Bjurstrøm minner om lovendringen som trer i kraft med virkning fra 1. januar.</p>
      <p>- Mens det tidligere har vært domstolene som har hatt disse sakene, kan en fra nyttår få prøvd saken sin for Diskrimineringsnemda først. Vi har i den forbindelse fått en utvidet veiledningsplikt, sier Bjurstrøm.</p>
      <p>
        <b>Ifølge ombudet ser de helst at de fleste sakene løses før konfliktnivået blir så høyt.</b>
      </p>
      <p>- Det er en stor fordel å få løst disse sakene på et lavest mulig nivå, derfor er det viktig at arbeidsgiver ikke kommer dit at det blir konflikter. Da er dette verktøyet fint fordi det vil gjøre det lettere å løfte problemstillingen, sier hun.</p>
    </article>
  </body>
</html>