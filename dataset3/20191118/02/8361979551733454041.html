<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/shri-lanka-vibrala-novogo-prezidenta-novini-svitu-50054069.html"/>
    <meta property="og:site_name" content="НВ"/>
    <meta property="article:published_time" content="2019-11-18T02:34:00+00:00"/>
    <meta property="og:title" content="Пообіцяв безпеку. Шрі-Ланка обрала нового президента"/>
    <meta property="og:description" content="Шрі-Ланка обрала нового президента — ним став 70-річний Готабая Раджапакса, колишній міністр оборони."/>
  </head>
  <body>
    <article>
      <h1>Пообіцяв безпеку. Шрі-Ланка обрала нового президента</h1>
      <h2>Шрі-Ланка обрала нового президента — ним став 70-річний Готабая Раджапакса, колишній міністр оборони.</h2>
      <address>
        <time datetime="2019-11-18T02:34:00+00:00">18 Nov 2019, 02:34</time>
      </address>
      <p>Раджапакаса набрав 52,25% голосів, а його суперник Саджит Премадаса — 42%. Премадаса вже публічно визнав поразку та привітав Раджапаксу з перемогою, передає <a href="https://www.bbc.com/news/world-asia-50449677">BBC</a>.</p>
      <p>За даними виборчої комісії, явка становить 83,7%. Раджапакса мав бути приведений до присяги на церемонії в понеділок, 18 листопада.</p>
      <p>Раджапакса позиціонує себе як сильну фігуру, яка здатна забезпечити безпеку Шрі-Ланці. Імовірно, це забезпечило йому перемогу, адже після серії терактів у квітні 2019 року питання національної безпеки вийшло на перший план.</p>
      <p>Підтримка кандидатів розділилася за етнічною ознакою. Раджапакса отримав найбільше голосів у регіонах Шрі-Ланки, де більшість становить етнічна група сингальців, які є буддистами. Премадасу найбільше підтримали на півночі країни, де більшість становлять таміли, які є мусульманами та індуїстами.</p>
      <p>Раджапакса був міністром оборони у 2005−2015 роках, коли президентом був його брат Махінда. Вони стали ініціаторами розгрому повстанців-сепаратистів з угруповання Тигри визволення Таміл-Іламу. Це поклало кінець багаторічній війні, у якій загинуло не менш ніж 100 тисяч людей.</p>
      <p>У період з 2005 по 2015 рік кілька журналістів, які критикували уряд були викрадені, піддані тортурам та вбиті. Крім того зникли тисячі людей, переважно тамілів.</p>
      <p>Готабая Раджапакса заявляв BBC, що звинувачення проти нього у воєнних злочинах є «безпідставними».</p>
      <p>Нагадаємо, 21 квітня на Шрі-Ланці сталося <a href="https://nv.ua/world/countries/na-shri-lanke-proizoshlo-dva-novyh-vzryva-50017766.html">вісім вибухів</a>. Об'єктами атаки стали дорогі готелі в Коломбо та його околицях, а також церкви в містах Коломбо, Негомбо і Баттікалоа. Вибухи сталися в день святкування католиками Великодня.</p>
      <p>Жертвами терактів <a href="https://nv.ua/world/countries/vzryvy-na-shri-lanke-vlasti-snizili-kolichestvo-pogibshih-50018734.html">стали 253 особи,</a> в тому числі 40 іноземців.</p>
      <p>Влада Шрі-Ланки заявила, що вибухи були організовані двома місцевими ісламістськими угрупованнями — National Tawheed Jamaath (NTJ) і Jamathei Millathu Ibrahim (JMI). Водночас за теракти взяла на себе відповідальність Ісламська держава.</p>
    </article>
  </body>
</html>