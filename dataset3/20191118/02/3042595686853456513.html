<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vaepnet-drama-i-sverige/71831060"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T02:16:47+00:00"/>
    <meta property="og:title" content="Væpnet drama i Sverige"/>
    <meta property="og:description" content="Etter 26 timer aksjonerte politiet mot en væpnet mann som hadde barrikadert seg inne i en leilighet i Stockholm."/>
  </head>
  <body>
    <article>
      <h1>Væpnet drama i Sverige</h1>
      <h2>Etter 26 timer aksjonerte politiet mot en væpnet mann som hadde barrikadert seg inne i en leilighet i Stockholm.</h2>
      <address><time datetime="2019-11-18T02:16:47+00:00">18 Nov 2019, 02:16</time> by <a rel="author">Frode Andresen</a></address>
      <p>Natt til søndag rykket svensk politi ut til et leilighetskompleks i Sundbyberg i Stockholm etter at en mann hadde avfyrt skudd inne i en leilighet.</p>
      <p>I 26 timer barrikaderte mannen seg i leiligheten. I 3-tida natt til mandag aksjonerte væpnede styrker mot leiligheten, og hentet mannen ut, melder <a href="https://www.aftonbladet.se/nyheter/a/70oerw/man-med-vapen-hamtad-efter-26-timmars-insats">Aftonbladet</a>.</p>
      <h3>Hørte skudd</h3>
      <p>Det var omkring klokka 01 natt til søndag at politiet rykket ut til stedet. I løpet av natta og formiddagen ble det avfyrt skudd i leiligheten, opplyser politiet i en <a href="https://polisen.se/aktuellt/polisens-nyheter/">pressemelding</a>.</p>
      <p>Ifølge Aftonbladets kilder skal mannen på et tidspunkt ha skutt mot politiet gjennom ytterdøra.</p>
      <h3>Kjæresten til stede</h3>
      <p><a href="https://www.aftonbladet.se/nyheter/a/70oerw/mannen-skot-mot-polisen-fran-lagenheten-han-har-jaktvapen">Aftonbladet</a> har vært i kontakt med mannens kjæreste, som forteller at hun var til stede i leiligheten da dramaet begynte, og at hun varslet politiet fra balkongen.</p>
      <p>- Jeg våget ikke å gå inn i leiligheten. Jeg hørte bare at han slo og smalt overalt. Han gikk berserk, sier hun til avisa.</p>
      <p>Kort tid seinere løp hun ut av leiligheten, forteller hun. Ifølge henne hadde mannen tilgang på flere jaktvåpen i leiligheten.</p>
      <p>Et stort område ble sperret av i forbindelse med aksjonen.</p>
    </article>
  </body>
</html>