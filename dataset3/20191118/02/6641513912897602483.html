<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/bagirsak-bakterileri-yaslanmayi-yavaslatabilir-saglik-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-18T02:00:00+00:00"/>
    <meta property="og:title" content="Bağırsak bakterileri yaşlanmayı yavaşlatabilir"/>
    <meta property="og:description" content="Bağırsak bakterileri yaşlanmayı yavaşlatabilir | aydinlik.com.tr"/>
  </head>
  <body>
    <article>
      <h1>Bağırsak bakterileri yaşlanmayı yavaşlatabilir</h1>
      <address>
        <time datetime="2019-11-18T02:00:00+00:00">18 Nov 2019, 02:00</time>
      </address>
      <p>
        <b>Yaşlı farelerden, gençlere nakledilen bağırsak mikropları dolaylı olarak gençlerde yaşlanmanın etkilerini yavaşlattı. Bilim insanları, bağırsak mikroplarının ürettiği kısa zincirli yağ asidi butiratın insan üzerindeki etkilerini araştıracak</b>
      </p>
      <p>Doç. Dr. Şehime G.Temel</p>
      <p>Singapurlu bilim insanlarının önderlik ettiği deneylerde, 24 aylık farelerin bağırsaklarından gelen mikroplar, 6 haftalık farelerinkine nakledildi. Sekiz hafta sonra, genç farelerde bağırsak büyümesiyle birlikte beyinde nörogenez olarak bilinen nöron üretimi arttı.</p>
      <p>Nanyang Teknoloji Üniversitesi (NTU) araştırma ekibi, artan nörogenezin, butirat adı verilen belirli bir kısa zincirli yağ asidi üreten bağırsak mikroplarının zenginleştirilmesinden kaynaklandığını gösterdiler. Bilim insanları, butiratın yaşlı farelerin yaşlanmanın bazı zayıflatıcı etkilerine karşı koymasına yardımcı olduğunu öne sürüyorlar. Buna ek olarak, bilim insanları, bütirat bakımından zenginleştirilmiş gıdaların yaşlanmayı yavaşlatmaya, gençlere ve muhtemelen yaşlı ve bütirat kısıtlılığına mahrum bırakılanlara yarar sağlayabileceğini düşünüyor.</p>
      <p>
        <b>NÖRON ÜRETİMİ ARTTI</b>
      </p>
      <p>Yeni araştırmanın ayrıntıları, 13 Kasım’da Science Translational Medicine dergisinde, “Yaşlı farelerin bağırsak mikrobiyotası nakledilen genç mikropsuz farelerde nörogenez ve yaşamın uzama sinyalleri” başlığıyla yayımlandı.</p>
      <p>Araştırma ekibi, nakil yapılan farelerde butirat konsantrasyonunun, yaşamı uzatan hormon fibroblast büyüme faktörü 21 (FGF21) artışı ile ilişkilendirildiğini ifade ettiler.</p>
      <p>Butirat, vücudun enerjisini ve metabolizmasını düzenlemede önemli bir rol oynayan, yaşamı uzatan bir hormon olan FGF21’in üretimini uyarır. Yaşlandıkça, butirat üretimi azalır.</p>
      <p>Araştırma ekibi, eksojen sodyum butirat ile muamele edilmiş genç mikropsuz farelerin, yaşlı donör farelerden bağırsak mikrobiyota nakli alan farelerde gözlenen uzamış yaşam fenotipini tekrar gösterdiğini ortaya çıkardılar. Bu sonuçlar, yaşlılardan bağırsak mikrobiyota naklinin, duyarlı genç alıcılarda faydalı etkiler sağladığını gösteriyor.</p>
      <p>
        <b>YENİ ARAŞTIRMALARA KAPI ARALANDI</b>
      </p>
      <p>NTU profesörü Sven Pettersson yaşlı bir fareden toplanan mikropların daha genç bir farede sinir büyümesini destekleme kapasitesine sahip olduğunu bulduklarını açıkladı. Bu sonuçlar, bilim insanlarını butiratın inme ve omurilik hasarı gibi durumlarda onarım ve yeniden yapılanmayı destekleyip desteklemediğini ve hızlanmış yaşlanma ve bilişsel azalmayı hafifletmeye yardımcı olup olmayacağını araştırmaya yöneltiyor.</p>
      <p>Araştırmacılara göre, butirat ilavesi bağırsak bariyer fonksiyonunu iyileştirebilir ve yangı riskini azaltabilir. Araştırma ekibi, yaşlı vericiden mikrop alan farelerin, ince bağırsak duvarı uzunluğu ve genişliğinde artışlar sağladığını tespit etti. Ek olarak, hem ince bağırsak hem de kolon, yaşlı farelerde genç mikropsuz farelere göre daha uzundu.</p>
      <p>Bu çalısma, butiratın zenginleştirilmesi ve aktivasyonunu taklit ederek yaşlanmanın olumsuz etkileriyle mücadelede yeni bir potansiyel yönteme işaret ediyor. Pettersson, “Butiratlı gıda ürünlerinin sağlıklı yaşlanmayı ve yetişkin nörogenezini destekleme yeteneğini test edebileceğimiz, insan çalışmalarını artık düşünebiliriz” dedi.</p>
      <p>Özgün yazı:</p>
      <p>https://stm.sciencemag.org/content/scitransmed/11/518/eaau4760.full.pdf</p>
      <related>
        <h4>Benzer Haberler</h4>
        <a href="https://www.aydinlik.com.tr/saglik/2016-aralik/parkinson-u-tetikleyen-bagirsak-bakterisi-olabilir"/>
        <a href="https://www.aydinlik.com.tr/obezitenin-caresi-bakteriler-olabilir-saglik-kasim-2017"/>
        <a href="https://www.aydinlik.com.tr/dusuk-asparajin-meme-kanserini-yavaslatabilir-saglik-subat-2018"/>
        <a href="https://www.aydinlik.com.tr/bagirsak-mikroplari-gripten-koruyor-saglik-agustos-2017"/>
      </related>
    </article>
  </body>
</html>