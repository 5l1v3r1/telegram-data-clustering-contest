<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742180"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T02:00:00+00:00"/>
    <meta property="og:title" content="สาวน้ำตานองถูกหวย6ล. ข้ามคืนแฟนเบี้ยวหอบรางวัลหนี"/>
    <meta property="og:description" content="สาวร่ำไห้โร่ขึ้นโรงพักแจ้งความเอาผิดกับแฟนหนุ่ม หลังถูกรางวัลที่ 1 ได้วันเดียว หอบลอตเตอรี่หนีแถมท้าอยากได้ให้ไปฟ้องเอา"/>
  </head>
  <body>
    <article>
      <h1>สาวน้ำตานองถูกหวย6ล. ข้ามคืนแฟนเบี้ยวหอบรางวัลหนี</h1>
      <address>
        <time datetime="2019-11-18T02:00:00+00:00">18 Nov 2019, 02:00</time>
      </address>
      <p>
        <b>สาวร่ำไห้โร่ขึ้นโรงพักแจ้งความเอาผิดกับแฟนหนุ่ม หลังถูกรางวัลที่ 1 ได้วันเดียว หอบลอตเตอรี่หนีแถมท้าอยากได้ให้ไปฟ้องเอา</b>
      </p>
      <p>เมื่อวันที่ 17 พ.ย. ที่ สภ พระประแดง จ สมุทรปราการ น.ส พรธิดา ชำนาญเวช อายุ 23 ปี ชาว จ อุบลราชธานี มาพร้อมพี่สาวและญาติ เดินทางเข้าแจ้งความร้องทุกข์กับ ร ต อ วีระพล สุดสายแก้ว รองสารวัตร สอบสวน สภ.พระประแดง จ.สมุทรปราการ เพื่อให้ดำเนินคดีกับ นายวิจักร (สงวนนามสกุล) อายุ 34 ปี แฟนหนุ่ม หลังเบี้ยวเงินรางวัลที่ถูกลอตเตอรี่รางวัลที่ 1 จำนวน 6 ล้านบาท<br/><br/> น.ส. พรธิดา กล่าวว่า ตนกับนายวิจักร ทำงานอยู่โรงงานที่เดียวกันย่านถนนปู่เจ้า และอยู่กินกันมาประมาณ 3 ปี โดยเมื่อวันที่ 9 พ.ย. ที่ผ่านมาตนกับนายวิจักร ได้นำสลากกินแบ่งรัฐบาลงวดประจำวันที่ 1 พ.ย.  ที่ถูกรางวัลเลขท้าย 3 ตัว จำนวน 1 ใบ ไปขึ้นเงินที่ร้านจำหน่ายสลากที่บริเวณตลาดครุใน พร้อมกับซื้อสลากกินแบ่งรัฐบาล ที่จะออกประจำงวดวันที่ 16 พ.ย. 2 ใบ กระทั่งเมื่อวันที่ 16 พ.ย. ซึ่งเป็นวันที่ออกสลากกินแบ่งรัฐบาล ตนกับนายวิจักรก็ทราบว่าลอตเตอรี่ที่ซื้อมา 2 ใบนั้น ถูกรางวัลที่ 1 จำนวน 1 ใบ คือหมายเลข 017223 จึงพากันเดินทางไปลงบันทึกประจำวันไว้ที่ สภ. พระประแดง เป็นหลักฐาน พร้อมกับเซ็นลายมือชื่อของตนและนายวิจักร ไว้ที่ด้านหลังของสลากที่ถูกรางวัล จากนั้นได้ถ่ายรูปคู่ร่วมกันพร้อมกับสลากรางวัลที่ 1 ที่ สภ. พระประแดง</p>
      <figure>
        <img src="https://www.dailynews.co.th/admin/upload/20191118/news_LVcOUIAfBh081603_533.jpg?v=20191118162?v=4783"/>
      </figure>
      <p>เมื่อเสร็จสิ้นเป็นที่เรียบร้อย ตนกับนายวิจักรได้ตกลงกันว่าจะไปขึ้นเงิน จะแบ่งกันคนละครึ่ง คือคนละ 3 ล้านบาท โดย นายวิจักร ยังได้โทรฯบอกทางครอบครัว และตนก็ได้บอกกับครอบครัวตนเช่นกัน พร้อมกับวางแผนว่าจะใช้เงินอย่างไร จนวานนี้ ( 17 พ.ย.)  นายวิจักร บอกตนว่าจะให้แค่ 2 ล้านบาท ตนก็ได้ถาม นายวิจักร ว่าทำไมให้แค่นี้ ไหนคุยตกลงกันแล้วว่าจะแบ่งกันคนละครึ่ง เมื่อพูดคุยกันสักพัก นายวิจักร เริ่มเสียงดังจนมีปากเสียงกัน ก่อนที่ นายวิจักรจะบอกตนว่าถ้าพูดไม่รู้เรื่องก็ไม่ให้ อยากได้ไปฟ้องเอาและออกไปจากห้องพัก ตนเห็นแล้วไม่เป็นธรรมไหนตกลงกันแล้วว่าจะแบ่งกันคนละครึ่ง เพราะต่างคนต่างมีครอบครัวก็ต้องใช้เงินเหมือนกัน ตนจึงได้ไปหาพี่สาวเพื่อปรึกษาเรื่องนี้ พี่สาวดูแล้วไม่ถูกต้องและกลัวว่านายวิจักร จะไปขึ้นเงินแล้วเอาไปใช้คนเดียว ก่อนตัดสินใจมาแจ้งความดังกล่าว และจะเดินทางไปที่กองสลากกินแบ่งรัฐบาลเพื่อระงับการจ่ายเงินที่ถูกรางวัลก่อน</p>
      <figure>
        <img src="https://www.dailynews.co.th/admin/upload/20191118/news_yaaDZIpHPq081602_533.jpg?v=20191118162?v=5618"/>
      </figure>
      <p> </p>
    </article>
  </body>
</html>