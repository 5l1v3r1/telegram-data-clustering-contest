<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/anyukaja-mellol-szaladt-a-hullamsirba-a-kis-reka/186815"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-18T02:00:00+00:00"/>
    <meta property="og:title" content="Anyukája mellől szaladt a hullámsírba a kis Réka"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Anyukája mellől szaladt a hullámsírba a kis Réka</mark>
      </h1>
      <address><time datetime="2019-11-18T02:00:00+00:00">18 Nov 2019, 02:00</time> by <a rel="author">B. B.</a></address>
      <p>
        <b>Egy gyermek elvesztésénél nagyobb csapást nem mérhet a sors egy szülőre. A sárvári fürdőben megfulladt hároméves kislány tragédiája egyetlen pillanat szörnyű műve. </b>
        <b>Egy gyermek elvesztésénél nagyobb csapást nem mérhet a sors egy szülőre. A sárvári fürdőben megfulladt hároméves kislány tragédiája egyetlen pillanat szörnyű műve.</b>
      </p>
      <p>Mindenki döbbent csendben állt a sárvári termálfürdő hullámmedencéjének partján, amikor a mentősök erejüket megfeszítve próbálták újraéleszteni a víz alatt megtalált kislányt. A szemtanúk szerint a hároméves Réka az anyukája mellől szaladt el, és vesztére nem a gyermekmedencéhez, hanem a mélyebb hullámfürdőhöz rohant.</p>
      <p>– Az édesanya valamit pakolt a medence partján, a kislánya ott állt mellette, de amikor az asszony lehajolt, a gyerek elrohant. Az anyuka azonnal keresni kezdte, de a kislány eltűnt a fürdőző tömegben. Az édesanya a gyerekpancsoló felé iramodott, azt hitte, oda szaladt a kislánya. Rögtön szóltak is az úszómestereknek, egy percet sem késlekedett senki – mondta a Borsnak szomorúan egy szemtanú.</p>
      <figure>
        <img src="http://media.borsonline.hu/cikk/20/192412/big-lead/650x360/2026722_sarvari-gyogy-es-wellnessfurdo-mti.jpg"/>
        <figcaption>A fürdőben belső vizsgálat indult © MTI</figcaption>
      </figure>
      <p>A kis Réka sajnos épp az ellenkező irányban lévő hullámmedencébe szaladt, testét a medenceőr vette észre. A kiérkező mentők újra­élesztették, de hiába: másnap a kórházban életét vesztette.</p>
      <p>– A szülők dermedten nézték, ahogy próbálják újraéleszteni a kislányukat. Amíg élek, nem felejtem el ezt a szörnyű jelenetet. Nem voltak hanyagok, tényleg figyeltek a kislányra. Ez egy olyan szörnyű tragédia, amiről senki nem tehet – tette hozzá a szemtanú.</p>
      <p>A fürdő közleményt adott ki, amelyben leírták, hogy a kislány a 120 centis vízben körülbelül három percig volt a víz alatt. A fürdőtársaság által elrendelt belső vizsgálat szerint a hatályos jogi előírásoknak megfelelő létszámú és képzettségű személyzet szakszerű és gyors feladatellátása ellenére következett be a baleset. Üzemeltetési szabálytalanságot a belső vizsgálat nem állapított meg.</p>
      <figure>
        <img src="http://media.borsonline.hu/cikk/20/192412/gallery-picture/645w/2026731_screen-shot-2019-11-17-at-173436.jpg"/>
        <figcaption>Réka sajnos nem a gyermekmedence, hanem a hullámfürdő felé szaladt</figcaption>
      </figure>
      <p>A Bors információi szerint a K. család egy kis dunántúli településen él. Ismerőseik példás szülőként jellemzik a há­zaspárt, Zsanett és György még a közösen üzemeltetett panzióját is a két kislányáról nevez­-te el.</p>
      <p>– Csodálatos és gondos szülők mind a ketten, még a széltől is óvták a lányaikat. A gyerekeik a mindenük, amióta csak megszülettek, körülöttük forog az életük. Ez a legszörnyűbb tragédia, amit szülő csak elszenvedhet. Nem tudom, hogyan fogják ezt túlélni Zsanették – mondta az ismerős.</p>
      <p>A rendőrség büntetőeljárás keretében vizsgálja a tragédia körülményeit.</p>
      <p>
        <a href="http://www.borsonline.hu/velemeny/pillanat/186816">A cikkhez kapcsolódó jegyzetet itt olvashatja.</a>
      </p>
    </article>
  </body>
</html>