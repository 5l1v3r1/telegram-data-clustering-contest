<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/education/30088"/>
    <meta property="og:site_name" content="ערים"/>
    <meta property="article:published_time" content="2019-11-18T02:25:45+00:00"/>
    <meta property="og:title" content="תלמידי כיתות ה' ברחובות יקבלו הצצה להיסטוריה במסגרת סיורי &quot;להכיר את העיר&quot;"/>
    <meta property="og:description" content="עיריית רחובות, באמצעות החברה העירונית, פותחת בפרויקט סיורים חדש לטובת תלמידי כיתות ה' מבתי הספר בעיר. הסיורים ייערכו בבית הבאר ובשכונת שעריים החל מינואר 2020...עיריית."/>
  </head>
  <body>
    <article>
      <h1>תלמידי כיתות ה' ברחובות יקבלו הצצה להיסטוריה במסגרת סיורי "להכיר את העיר"</h1>
      <h2>עיריית רחובות, באמצעות החברה העירונית, פותחת בפרויקט סיורים חדש לטובת תלמידי כיתות ה' מבתי הספר בעיר. הסיורים ייערכו בבית הבאר ובשכונת שעריים החל מינואר 2020</h2>
      <address><time datetime="2019-11-18T02:25:45+00:00">18 Nov 2019, 02:25</time> by <a rel="author">ארז שרווינטר</a></address>
      <p>עיריית רחובות, באמצעות החברה העירונית, משיקה פרויקט סיורים חדש המיועד לתלמידי כיתות ה' ויתחיל בינואר 2020. הסיור, שיימשך 3 שעות, יכלול ביקור בבית הבאר, הבאר השנייה ברחובות שסיפקה מים למגדל מים סמוך לבית הכנסת הגדול ומשם המים הועברו לתושבי המושבה, מטעיהם ולשכונת שעריים. באמצעות למידה חווייתית ודגמים מוחשיים, ילמדו הילדים מהי באר, למה היא משמשת, מהו מקור מים, מחזור מים בטבע ועוד.</p>
      <p>כמו כן, הסיור יכלול ביקור בשכונת שעריים, שכונת התימנים הראשונה במושבות. במהלכו יתרשמו התלמידים מאחד המבנים היפים והמיוחדים בשכונה, הארמון של צדוק קועטה שעבר לאחרונה שיחזור ושימור. כמו כן, בשכונת שעריים יכירו התלמידים את האנשים שתרמו רבות לחיי הקהילה, ילמדו על חיי החברה שכה שונים מהיום ועל העלייה וההתאקלמות שהייתה בזמנו.</p>
      <figure>
        <img src="https://www.arimnews.co.il/wp-content/uploads/2019/11/2532b70c550030deb21507a99628032b.jpg"/>
        <figcaption>הארמון של צדוק קועטה</figcaption>
      </figure>
      <p>איציק עובדיה, מנכ"ל החברה העירונית רחובות: "למידה חווייתית לעתים היא הדרך האפקטיבית והמהנה ביותר לחדש לתלמידים הצעירים שהתרגלו לצרוך מידע ותכנים דרך מסכים. זוהי הזדמנות לילדי כיתות ה' להציץ לעבר חלק מהיסטוריית העיר רחובות בצורה מקורית ומהנה, ואני מציע לכל בתי הספר לנצל את התוכנית הייחודית הזו".</p>
      <p>שרון איאש, מנהלת שיווק ותוכן של מרכז מורשת יהדות תימן וקהילות ישראל: "בנינו תוכנית המתאימה לתלמידי כיתות ה' מתוך אמונה כי למידה חווייתית ופעילה היא דרך מוצלחת לגרום לתלמידים להכיר את העיר. אין לנו ספק כי התלמידים ייהנו מהסיור וילמדו על עירנו המדהימה והאנשים שתרמו רבות לחיי הקהילה".</p>
      <p>את התוכנית מלווה מקצועית היועצת החינוכית ד"ר יהודית סבן. הסיורים יועברו על ידי מדריכים מקצועיים ומוסמכים.</p>
      <p>לפרטים והזמנת סיורים: מרכז מורשת יהדות תימן וקהילות ישראל, דניאלה צור, רכזת סיורים ופרויקט להכיר את העיר: טלפון 0733946159, נייד 0502623558.</p>
    </article>
  </body>
</html>