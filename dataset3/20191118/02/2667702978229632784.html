<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-faze_tari-23496988-faze-tari-start-vrea-construiasca-hoteluri-orbitale-folosind-deseuri-spatiale-inventat-geanta-dozator-vin.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T02:02:00+00:00"/>
    <meta property="og:title" content="Faze tari: Un startup vrea să construiască hoteluri orbitale folosind deşeuri spaţiale; S-a inventat geanta cu dozator de vin"/>
    <meta property="og:description" content="Sunete înspăimântătoare înregistrate de un vânător în pădure. Experții nu le pot explica...Ursul panda Bei Bei va zbura singur în avion din SUA în China."/>
  </head>
  <body>
    <article>
      <h1>Faze tari: Un startup vrea să construiască hoteluri orbitale folosind deşeuri spaţiale; S-a inventat geanta cu dozator de vin</h1>
      <address><time datetime="2019-11-18T02:02:00+00:00">18 Nov 2019, 02:02</time> by <a rel="author">Lupu Vlad-Andrei</a></address>
      <p><b>Sunete înspăimântătoare înregistrate de un vânător în pădure. </b>Experții nu le pot explica. Sunete înspăimântătoare au fost înregistrate într-o pădure din Canada de un bărbat aflat la vânătoare alături de familia sa, iar experții spun că nu au o idee ce ar fi putut să producă zgomotul. Bărbatul a înregistrat întreaga scenă cu telefonul mobil și a urcat-o pe YouTube, unde a strâns până în acest moment peste 1,3 milioane de vizualizări. Mai multe persoane care au ascultat înregistrarea susțin că ar putea fi vorba despre legendarul Bigfoot, în timp ce alții spun că sunetele au fost produse de un urs grizzly sau un lup, potrivit <a href="https://stirileprotv.ro/divers/sunete-inspaimantatoare-inregistrate-de-un-vanator-in-padure-expertii-nu-le-pot-explica.html">Știrile Pro Tv</a>.<br/><b><br/></b><b>Un startup vrea să construiască hoteluri orbitale folosind deşeuri spaţiale.</b> De-a lungul timpului au fost propuse o serie de metode care să ajute la curăţarea orbitei terestre, multe dintre acestea implicând distrugerea acestora, totuşi un parteneriat dintre startup-ul canadian Maritime Launch Services (MLS) şi Nanoracks, o companie care oferă servicii spaţiale, propune ca o parte dintre aceste deşeuri, mai exact treptele superioare al rachetelor, să primească o nouă destinaţie şi să devină hoteluri spaţiale, laboratoare spaţiale sau unităţi de depozitare. În viitorul, mai mult sau mai puţin apropiat, cele două companii speră ca roboţi lansaţi în spaţiu cu rachetele MLS să recondiţioneze bucăţile de rachete care plutesc pe orbită, scrie <a href="https://www.descopera.ro/dnews/18570982-un-start-up-vrea-sa-construiasca-hoteluri-orbitale-folosind-deseuri-spatiale">Descoperă.ro</a>. <br/><b><br/></b><b>Ursul panda Bei Bei va zbura singur în avion din SUA în China. </b>”Bagajul”admis la bord: un supraveghetor şi un medic veterinar. Ursul panda Bei Bei va pleca, marți, în călătoria vieții peste mări și țări. Născut în Statele Unite, la grădina zoologică din Washington, Bei Bei se va întoarce în țara strămoșilor săi, China, în urma unui contract între cele două state. Pentru a-i fi călătoria cât mai confortabilă, Bei Bei va călători singur într-un Boeing 777, versiunea cargo, redenumit ”Panda Expres”. Este adevărat, pe lângă pesonalul de zbor, ursul panda va avea și un ”bagaj”, singurul ”admis la bord”, format dintr-un medic veterinar și un supraveghetor, relatează <a href="https://www.libertatea.ro/stiri/ursul-panda-bei-bei-va-zbura-singur-in-avion-din-sua-in-china-bagajuladmis-la-bord-un-supraveghetor-si-un-medic-veterinar-2804610">Libertatea</a>.<br/><b><br/></b><b>S-a inventat geanta cu dozator de vin. </b>Pasionaţii de vinuri pot să-şi ia cu ei două sticle de vin într-o geantă! Geanta care este confecţionată în culori de vin Chardonnay sau Merlot poate fi folosită pentru transportul mai uşor al băuturii. Vinul alb şi vinul roşu pot fi introduse în compartimente concepute special, sub formă de pungi, prevăzute cu dozator, de unde poate să fie scos foarte uşor la diferite evenimente sau la plajă. Fiecare pungă are dimensiunile de 35 centimetri lăţime, şi 38 centimetri lungime, şi poate să transporte 750 de mililitri de vin. Geanta este produsă de compania PortoVino din SUA şi costă 64,95 de dolari (circa 281 de lei), notează <a href="https://www.click.ro/news/lume/s-inventat-geanta-cu-dozator-de-vin">Click.ro</a>. <br/><br/><b>Sute de ''ouă de gheaţă'', descoperite pe o plajă din Finlanda.</b> Aflat într-o plimbare pe plajele insulei Hailuoto, teritoriu finlandez, fotograful amator Risto Mattila a făcut o descoperire interesantă pe care a împărtăşit-o cu internetul: câteva sute de „ouă de gheaţă”. Cercetătorii explică faptul că aceste bucăţi de gheaţă cu forme atât de precise şi bizare se formează doar în anumite condiţii meteorologice. Astfel, la o temperatură apropiată de cea a îngheţului, apa din mare începe să se „agaţe” de diferitele obiecte care plutesc în ea: deşeuri sau fulgi de zăpadă. Odată cu mişcarea valurilor, apa care îngheaţă în jurul particulelor formează noi starturi care, în final, fac ca bucata respectivă de gheaţă să fie prea mare pentru a mai pluti. În cazul acestor ouă, briza constantă este cea care a dus la formarea acestora, se arată în articolul <a href="https://www.descopera.ro/natura/18587922-sute-de-oua-de-gheata-descoperite-pe-o-plaja-din-finlanda">Descoperă.ro</a>.</p>
    </article>
  </body>
</html>