<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Grozna-kleveta-razgnevi-veche-bivshiya-kmet-na-Blagoevgrad-914769"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T20:41:00+00:00"/>
    <meta property="og:title" content="Грозна клевета разгневи вече бившия кмет на Благоевград"/>
    <meta property="og:description" content="Над 70 000 лева е похарчил само за три задгранични разходки като кмет детронираният управник на Благ..."/>
  </head>
  <body>
    <article>
      <h1>Грозна клевета разгневи вече бившия кмет на Благоевград</h1>
      <address>
        <time datetime="2019-11-18T20:41:00+00:00">18 Nov 2019, 20:41</time>
      </address>
      <p>Над 70 000 лева е похарчил само за три задгранични разходки като кмет детронираният управник на Благоевград Атанас Камбитов заедно със своята заместничка Христина Шопова, спрягана като негова любовница. Разходите са само за 2019-а година, пише "Струма".</p>
      <p>37 бона герберът пръснал за воаяж до Палма де Майорка. При други две командировки кметът видял прелестите на Мадрид и Рим. Според информацията не е ясно дали посещенията са одобрени от Общинския съвет в Благоевград и дали разходите са включени в бюджета.</p>
      <p>Според регионалния вестник тепърва щели да гърмят още бомби, с които била минирана общинската хазна по време на управлението на Камбитов. Първият поглед върху част от документите показал дълг над 5 милиона лева, като два са от санкции, наложени на общината за нередностите при изпълнение на проекти по оперативна програма "Региони в растеж", които са с финансиране от Европа.</p>
      <p>Регионалното министерство удари Благоевград с финансова корекция от 293 000 лева за нарушения при санирането на 12 сгради.</p>
      <p>Наказанието бе потвърдено от Административния съд, но бяха обжалвани пред Върховния административен съд, откъдето вероятно ще потвърдят финансовите корекции. Предстои пълна ревизия на общината, за да се установи какво точно се е случвало по времето на Атанас Камбитов.</p>
      <p>По повод новината за тлъстите разходи покрай разходки зад граница бившият кмет, който в дните преди балотажа бе изловен да върти кючеци с банкнота от 50 лева на челото и пура в уста, коментира:</p>
      <p>"Поредната откровена лъжа, грозна спекулация и категоричен повод да заведа поредното дело срещу разпространителите на  клевети. Много е лесно да се провери дали съм пътувал и ще се докаже, че никога не съм бил нито в Палма де Майорка ,нито в Мадрид. Изборите свършиха и аз не разбирам какво е това безсилие?!</p>
      <p>Няма ли какви други "новини" да произведат, та се прибягва до подобни опашати и грозни лъжи?! Онзи ден прочетох крайни небивалици около депото, днес пък разбирам какви воаяжи съм правил. Ще бъда безкомпромисен към разпространителите на клевети, защото явно е, че се прескачат всякакви допустими норми и граници, които целят да отклоняват вниманието от сериозните неща, които би трябвало да започват да се случват в Благоевград", заяви Камбитов.</p>
    </article>
  </body>
</html>