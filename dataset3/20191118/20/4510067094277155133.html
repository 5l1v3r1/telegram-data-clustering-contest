<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/pesedistii-fac-lucruri-traznite-flash-mob-al-tinerilor-psd-bihor-prin-care-cer-dezbatere-iohannis-dancila-foto-152887.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T20:00:00+00:00"/>
    <meta property="og:title" content="Pesediştii fac lucruri &quot;trăznite&quot;! Flash mob al tinerilor PSD Bihor, prin care cer dezbatere Iohannis-Dăncilă (FOTO)"/>
    <meta property="og:description" content="Circa 50 de membri ai organizaţiei de tineret a PSD Bihor au participat, luni seară, la un flash mob în Piaţa Unirii din Oradea, afişând pancarte prin care solicită organizarea mult doritei dezbateri între finaliştii alegerilor prezindenţiale, Klaus Iohannis şi Viorica Dăncilă, care urmează să se confrunte duminică în turul decisiv."/>
  </head>
  <body>
    <article>
      <h1>Pesediştii fac lucruri "trăznite"! Flash mob al tinerilor PSD Bihor, prin care cer dezbatere Iohannis-Dăncilă (FOTO)</h1>
      <address><time datetime="2019-11-18T20:00:00+00:00">18 Nov 2019, 20:00</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <slideshow>
        <figure>
          <img src="https://www.ebihoreanul.ro/modules/news/files/psdflashmob18112019_5.jpg"/>
        </figure>
        <figure>
          <img src="https://www.ebihoreanul.ro/modules/news/files/psdflashmob18112019_1.jpg"/>
        </figure>
        <figure>
          <img src="https://www.ebihoreanul.ro/modules/news/files/psdflashmob18112019_2.jpg"/>
        </figure>
        <figure>
          <img src="https://www.ebihoreanul.ro/modules/news/files/psdflashmob18112019_3.jpg"/>
        </figure>
        <figure>
          <img src="https://www.ebihoreanul.ro/modules/news/files/psdflashmob18112019_4.jpg"/>
        </figure>
      </slideshow>
      <p>Circa 50 de membri ai organizaţiei de tineret a PSD Bihor au participat, luni seară, la un flash mob în Piaţa Unirii din Oradea, afişând pancarte prin care solicită organizarea mult doritei dezbateri între finaliştii alegerilor prezindenţiale, Klaus Iohannis şi Viorica Dăncilă, care urmează să se confrunte duminică în turul decisiv.</p>
      <p>Manifestanţii au purtat pancartele galbele devenite celebre cu ocazia manifestărilor #Rezist, de forma unor mâini galbene, pe care vechiul mesaj "Toţi pentru Justiţie" a fost modificat în "Toţi pentru Dezbatere". </p>
      <p>Acţiunea nu a fost anunţată dinainte, aşadar nu a fost surprinsă de mass-media locală, iar când reporterii au ajuns la faţa locului activiştii se risipiseră.</p>
      <p>Un comunicat al Tineretului Social Democrat Bihor, emis tot luni seara, vorbeşte de "peste 100 de membri ai TSD Bihor", desi imaginile nu confirmă acest lucru, motivând acţiunea prin faptul că tinerii şi-au dorit "o formă inedită de a cere mai multă transparenţă în aceste ultime zile ale campaniei pentru alegerile prezidenţiale".</p>
      <p>Tinerii social-democraţi au cerut, prin această manifestare, "candidatului Klaus Werner Iohannis să nu mai fugă de responsabilitatea propriului bilanţ, dacă îl are".</p>
      <p>"Pentru că #DEMOCRAŢIE înseamnă #DEZBATERE, ca o condiţie esenţială a progresului social în orice ţară normală şi europeană, tinerii participanţi la flash-mob vor ca şi Klaus Werner Iohannis să se supună, în sfârşit, regulilor democraţiei şi să aibă curajul de a accepta invitaţia doamnei Viorica Dăncilă la o dezbatere televizată faţă în faţă", arată comunicatul TSD Bihor.</p>
      <p>Tinerii social democraţi se declară hotărâţi să reia acest demers, "cu o participare şi mai mare", dacă preşedintele Iohannis "va da, şi pe mai departe, dovadă de laşitate".</p>
      <p>După cum se ştie, Klaus Iohannis a anunţat, miercuri, într-o conferinţă de presă susţinută la sediul PNL, că va organiza o dezbatere cu politologi şi formatori de opinie, precizând că nu va participa la o dezbatere cu Viorica Dăncilă, deoarece aceasta "a fost parte activă a mârlăniilor pesediste şi a sprijinit activ încercările de acaparare a Justiţiei". Dezbaterea lui Iohannis e programată marţi seara.</p>
      <p>Viorica Dăncilă a declarat duminică, întrebată dacă va merge marţi peste Klaus Iohannis la dezbaterea de la BCU, că încă nu ştie ce va face, dând de înţeles că ia, totuşi, în calcul o apariţie intempestivă la evenimentul preşedintelui. Prezidenţiabilul PSD a precizat că speră ca şeful statului să ia în calcul să-şi invite contracandidatul la prezidenţiale la o dezbatere, unde şi în ce zi vrea acesta.</p>
    </article>
  </body>
</html>