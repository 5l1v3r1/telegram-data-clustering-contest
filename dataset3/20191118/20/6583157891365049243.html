<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/przejazd-kolejowy-w-milocinie-zostanie-zamkniety-na-dwa-tygodnie-kierowcow-czekaja-objazdy/"/>
    <meta property="og:site_name" content="lublin112.pl"/>
    <meta property="article:published_time" content="2019-11-18T20:15:00+00:00"/>
    <meta property="og:title" content="Przejazd kolejowy w Miłocinie zostanie zamknięty na dwa tygodnie. Kierowców czekają objazdy"/>
    <meta property="og:description" content="Przez dwa tygodnie kierowcy korzystający z drogi wojewódzkiej nr 830 Lublin – Nałęczów będą musieli korzystać z objazdów. Dla mniejszych aut prowadzi on przez Motycz, dla większych przez Bełżyce."/>
  </head>
  <body>
    <article>
      <h1>Przejazd kolejowy w Miłocinie zostanie zamknięty na dwa tygodnie. Kierowców czekają objazdy</h1>
      <address>
        <time datetime="2019-11-18T20:15:00+00:00">18 Nov 2019, 20:15</time>
      </address>
      <p>
        <b>Przez dwa tygodnie kierowcy korzystający z drogi wojewódzkiej nr 830 Lublin – Nałęczów będą musieli korzystać z objazdów. Dla mniejszych aut prowadzi on przez Motycz, dla większych przez Bełżyce.</b>
      </p>
      <p>W przyszły poniedziałek, 25 listopada, zamknięty zostanie przejazd kolejowy w Miłocinie w ciągu wojewódzkiej nr 830 Lublin – Nałęczów. Powodem są prace wykonywane na modernizowanej linii kolejowej pomiędzy Lublinem a Warszawą. Jak poinformowała nas firma IKom, która jest odpowiedzialna za przygotowanie czasowej organizacji ruchu, utrudnienia rozpoczną się około godziny 8 rano.</p>
      <p>Wyznaczone zostały objazdy. Kierowcy samochodów osobowych, dostawczych i ciężarowych o wadze do 8 ton jadąc od strony Lublina tuż przed przejazdem będą musieli skręcić w lewo w drogę powiatową nr 2231, którą dojadą do skrzyżowania w Motyczu. Tan skierują się drogą powiatową nr 2229 przez Sporniak do miejscowości Palikije Drugie. Po skręceniu w prawo drogą powiatową nr 2233 wyjadą z drugiej strony przejazdu kolejowego.</p>
      <p>Znacznie dłuższy będzie objazd dla kierowców samochodów ciężarowych ważących więcej niż 8 ton. W Lublinie będą musieli pojechać al. Kraśnicką przez Konopnicę i Marynin do drogi wojewódzkiej nr 747. Przez Radawiec i Matczyn dojadą do ronda w Bełżycach, na którym skręcą w prawo w drogę wojewódzką nr 827. Przez Wojciechów dotrą do miejscowości Sadurki i wjadą na trasę Lublin – Nałęczów.</p>
      <p>Wykonawca prac zapowiedział, że przejazd w Miłocinie zamknięty będzie przez dwa tygodnie, do północy 9 grudnia.</p>
      <figure>
        <img src="https://www.lublin112.pl/wp-content/uploads/2019/11/166-6.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/167-4.jpg"/>
      </figure>
      <p>(fot. Google Street View, Google Maps)</p>
    </article>
  </body>
</html>