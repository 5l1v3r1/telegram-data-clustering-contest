<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23499152-antrenor-unei-echipe-italiene-dat-afara-dupa-castigat-meci-27-0-este-contrar-valorilor-tinerei-noastre-formatii.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T20:41:00+00:00"/>
    <meta property="og:title" content="Antrenor al unei echipe italiene, dat afară după ce a câştigat un meci cu 27-0: &quot;Este contrar valorilor tinerei noastre formaţii&quot;"/>
    <meta property="og:description" content="Un antrenor italian al unei echipe de amatori a fost dat afară de conducerea clubului după ce a câştigat un amical cu uluitorul scor de 27-0, într-o partidă care a avut loc sâmbăta"/>
  </head>
  <body>
    <article>
      <h1>Antrenor al unei echipe italiene, dat afară după ce a câştigat un meci cu 27-0: "Este contrar valorilor tinerei noastre formaţii"</h1>
      <address><time datetime="2019-11-18T20:41:00+00:00">18 Nov 2019, 20:41</time> by <a rel="author">Silviu Dumitru</a></address>
      <p><b>​Un antrenor italian al unei echipe de amatori a fost dat afară de conducerea clubului după ce a câştigat un amical cu scorul de 27-0, într-o partidă care a avut loc sâmbăta trecută, scrie France Football, potrivit <a href="https://www.agerpres.ro/sport-extern/2019/11/18/fotbal-antrenor-al-unei-echipe-italiene-dat-afara-dupa-ce-a-castigat-un-meci-cu-27-0--405176">Agerpres</a>.<br/></b><br/>Este vorba despre Massimiliano Riccini, tehnicianul echipei Under 18 a clubului Invictasauro, care a învins, cu un rezultat care nu mai lasă loc la alte comentarii, echipa Marina Calcio, meciul disputându-se în Toscana.<br/><br/>''Am aflat cu uimire şi regret scorul meciului în care echipa noastră de juniori a marcat 27 de goluri. Ceea ce s-a întâmplat este contrar valorilor tinerei noastre formaţii. Adversarul trebuie să fie întotdeauna respectat, dar astăzi (sâmbătă - n.r.) nu a fost cazul. În unanimitate, comitetul nostru de conducere a decis să se separe de domnul Riccini'',<b> a anunţat într-un comunicat preşedintele clubului Invictasauro.<br/></b><br/><br/></p>
    </article>
  </body>
</html>