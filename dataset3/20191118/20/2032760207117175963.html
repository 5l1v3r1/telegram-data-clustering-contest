<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89958"/>
    <meta property="og:site_name" content="Denník politika"/>
    <meta property="article:published_time" content="2019-11-18T20:35:53+00:00"/>
    <meta property="og:title" content="Ministerstvá vnútra a obrany predávali služobné byty za „babku“, štát prišiel o milióny eur"/>
    <meta property="og:description" content="18.11.2019 (Webnoviny.sk) – Predaje služobných bytov v rezortoch ministerstiev vnútra a obrany boli nehospodárne a v rozpore so zákonom. Zistili to kontrolóri Najvyššieho kontrolného úradu SR (NKÚ) počas preverovania zákonnosti predaja služobných bytov."/>
  </head>
  <body>
    <article>
      <h1>Ministerstvá vnútra a obrany predávali služobné byty za „babku“, štát prišiel o milióny eur</h1>
      <address><time datetime="2019-11-18T20:35:53+00:00">18 Nov 2019, 20:35</time> by <a rel="author">Webnoviny</a></address>
      <p>18.11.2019 (Webnoviny.sk) – Predaje služobných bytov v rezortoch ministerstiev vnútra a obrany boli nehospodárne a v rozpore so zákonom. Zistili to kontrolóri Najvyššieho kontrolného úradu SR (NKÚ) počas preverovania zákonnosti predaja služobných bytov.</p>
      <p>Ako agentúru SITA informoval hovorca NKÚ Marek Papajčík, oba rezorty v posledných štyroch rokoch predali viac ako 400 služobných bytov nájomcom, čo však zákon neumožňuje. Predávali ich navyše za zostatkové ceny, nie za trhové, čím štát prišiel odhadom o niekoľko miliónov eur.</p>
      <h3>Kontrola sa týkala rokov 2015 až 2018</h3>
      <p>Výsledky kontroly oznámil NKÚ polícii a vyzval obe ministerstvá, aby nepokračovali v nezákonnom predaji služobných bytov. Ministerstvo vnútra tvrdí, že predaj bytov zastavilo pred dvomi rokmi, ale zákon neporušilo.</p>
      <p><i>„Pri kontrole nakladania so služobnými bytmi kontrolóri NKÚ preverili Ministerstvo vnútra SR ako aj Ministerstvo obrany SR a jeho organizáciu Barmo, ktorá spravuje služobné byty vojakov. Kontrola sa týkala rokov 2015 až 2018. V tom čase ministerstvo vnútra predalo 217 bytov a organizácia Barmo 212 bytov,“</i> priblížil Papajčík.</p>
      <p>Podľa NKÚ všetky predaje služobných bytov boli v rozpore so zákonom.<i> „Ministerstvá rovnako ako všetky ostatné organizácie štátnej správy môžu konať iba v rozsahu a spôsobom, ktorý ustanovuje ústava a zákony. Pri nakladaní s majetkom štátu nie je prípustná svojvôľa štátnej organizácie v rozhodovaní, ako s majetkom naloží, a už vôbec s odôvodnením, že zákon to nezakazuje. Aj interné normy či smernice ministerstiev, ktorými sa predaj bytov riadil, boli preto v rozpore so zákonom,“</i> objasnil hovorca NKÚ.</p>
      <h3>Minimálne zostatkové ceny</h3>
      <p>Kontrolóri považujú za nehospodárny aj samotný predaj bytov.<i> „Byty boli predávané nájomcom aj niekoľko rokov po skončení služobného pomeru za minimálne zostatkové ceny, navyše s odpustením ďalších percent pri splatení časti ceny, respektíve s možnosťou splácať zostatok ceny v desiatkach eur mesačne. Predajom za ceny, ktoré boli výrazne nižšie ako trhové, tak štát prišiel o niekoľko miliónov eur,“</i> vysvetlil Papajčík.</p>
      <p>Ako ďalej uviedol, ministerstvo vnútra tiež nepostupovalo hospodárne, keď zároveň služobné byty predávalo, no v tom istom období získalo 57 iných služobných bytov v hodnote štyri milióny eur. Ministerstvo obrany priamo vlastnilo len šesť bytov, avšak päť z nich nevyužívalo.</p>
      <p><i>„Aktuálna trhová hodnota tých bytov je podľa prepočtu NKÚ približne tri milióny eur. Najdrahší päťizbový byt, v hodnote takmer pol milióna eur, nebol vôbec využívaný od roku 2014. Byt bol v dôsledku nevyužívania vytopený, čím vznikla ďalšia škoda na majetku štátu,“</i> konštatoval hovorca NKÚ.</p>
      <h3>Predaj bytov vraj zastavili v roku 2017</h3>
      <p>V tejto súvislosti preto NKÚ vyzval ministerstvo vnútra a ministerstvo obrany, aby nepokračovali v nezákonnom predaji služobných bytov. <i>„Na základe kontrolných zistení vzniklo podozrenie z naplnenia skutkovej podstaty trestného činu porušenia povinnosti pri správe cudzieho majetku, ktoré NKÚ oznámil orgánom činným v trestnom konaní,</i>“ dodal Papajčík.</p>
      <p>Ministerstvo vnútra reagovalo, že predaj služobných bytov zastavilo v roku 2017. V prípade potreby je pripravené spolupracovať s vyšetrovateľmi, uviedol pre agentúru SITA tlačový odbor Ministerstva vnútra SR. Tvrdí však, že byty je možné predávať postupom podľa zákona o vlastníctve bytov, pričom vychádza z rozhodnutia Najvyššieho súdu SR.</p>
      <p>Viac k témam: <a href="https://www.webnoviny.sk/tag/najvyssi-kontrolny-urad-sr-nku/"><u>Najvyšší kontrolný úrad SR (NKÚ)</u></a>, <a href="https://www.webnoviny.sk/tag/predaj-bytu/"><u>predaj bytu</u></a>, <a href="https://www.webnoviny.sk/tag/sluzobne-byty/"><u>služobné byty</u></a><br/>Zdroj: Webnoviny.sk – <a href="https://www.webnoviny.sk/ministerstva-vnutra-a-obrany-predavali-sluzobne-byty-za-babku-stat-prisiel-o-miliony-eur/"><u>Ministerstvá vnútra a obrany predávali služobné byty za „babku“, štát prišiel o milióny eur</u></a> © SITA Všetky práva vyhradené.</p>
    </article>
  </body>
</html>