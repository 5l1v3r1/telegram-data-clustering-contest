<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/mitsotakis-sti-handelsblatt-i-ellada-tha-einai-mia-alli-chora-se-dyo-chronia-apo-simera/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-18T20:40:42+00:00"/>
    <meta property="og:title" content="Μητσοτάκης στη «Handelsblatt»: Η Ελλάδα θα είναι μια άλλη χώρα σε δύο χρόνια από σήμερα"/>
    <meta property="og:description" content="«Η Ελλάδα θα είναι μια άλλη χώρα σε δύο χρόνια από σήμερα», τονίζει o πρωθυπουργός Κυριάκος Μητσοτάκης, σε συνέντευξή του στη γερμανική εφημερίδα «Handelsb"/>
  </head>
  <body>
    <article>
      <h1>Μητσοτάκης στη «Handelsblatt»: Η Ελλάδα θα είναι μια άλλη χώρα σε δύο χρόνια από σήμερα</h1>
      <address>
        <time datetime="2019-11-18T20:40:42+00:00">18 Nov 2019, 20:40</time>
      </address>
      <p>«Η<b> Ελλάδα</b> θα είναι μια άλλη χώρα σε δύο χρόνια από σήμερα», τονίζει o <b>πρωθυπουργός <a href="https://neaselida.gr/tag/kyriakos-mitsotakis/">Κυριάκος Μητσοτάκης</a></b>, σε συνέντευξή του στη γερμανική εφημερίδα <a href="https://neaselida.gr/tag/handelsblatt/"><b>«Handelsblatt»</b></a>, υπογραμμίζοντας ότι «η εικόνα της χώρας έχει ήδη αλλάξει κατά τους πρώτους μήνες της <b>νέας κυβέρνησης</b>».</p>
      <p>«Περπατώντας στους δρόμους της Αθήνας, θα παρατηρήσετε την αλλαγή. Οι πολίτες είναι πιο αισιόδοξοι. Αντιλαμβάνονται ότι η χώρα κινείται στη σωστή κατεύθυνση. Είμαστε το σπάνιο παράδειγμα μιας κυβέρνησης η οποία ήδη, κατά τους πρώτους τέσσερις μήνες, έχει εφαρμόσει περισσότερα από όσα είχε υποσχεθεί», προσθέτει ο <b>κ. Μητσοτάκης</b>.</p>
      <figure>
        <img src="https://neaselida.gr/nsmedia/uploads/2019/11/mitsotakis-handelsblatt.jpg"/>
      </figure>
      <p>Ο πρωθυπουργός επισημαίνει ότι «το κλίμα αισιοδοξίας αντανακλάται στην εικόνα της χώρας στις διεθνείς αγορές. Η απόδοση των δεκαετών ομολόγων του ελληνικού δημοσίου βρίσκεται σήμερα στο <b>1,4%</b>. Πριν από οκτώ μήνες βρισκόταν στο<b> 3,8%</b>. Mπορούμε να αναχρηματοδοτήσουμε με αρνητικά επιτόκια τα έντοκα γραμμάτια του ελληνικού δημοσίου. Οι επενδυτές επιστρέφουν. Έχουμε αφήσει πίσω μας την κρίση. Η Ελλάδα δεν ζητά πλέον, αλλά είναι μια χώρα η οποία συμμετέχει επί ίσοις όροις στις συζητήσεις για τα μεγάλα ευρωπαϊκά και παγκόσμια ζητήματα».</p>
      <p>Στη συνέντευξη που βρίσκεται στο αυριανό πρωτοσέλιδο της εφημερίδας, με τίτλο <b>«Μήνυμα από την Αθήνα»</b>, οι δημοσιογράφοι της <b>«Handelsblatt»</b>, ρωτούν τον πρωθυπουργό «πόσο ακόμα θα αντέξει η χώρα» την έλευση κάθε μέρα εκατοντάδων μεταναστών και προσφύγων από την Τουρκία στα ελληνικά νησιά.</p>
      <p>«Αυτό είναι απαράδεκτο, δεν μπορούμε να συνεχίσουμε έτσι» απαντά ο <b>Κ. Μητσοτάκης</b>, τονίζοντας ότι η Τουρκία προσπαθεί να χρησιμοποιήσει ως μοχλό πίεσης το μεταναστευτικό για να αναγκάσει την Ευρώπη να κάνει παραχωρήσεις.</p>
      <p>«Ανέφερα πολύ ανοιχτά στον Πρόεδρο Ερντογάν, ότι δεν μπορεί να εκμεταλλεύεται τους μετανάστες και τους πρόσφυγες αν θέλει να έχει σχέσεις καλής γειτονίας με την Ελλάδα», προσθέτει.</p>
      <p>«Τον τελευταίο καιρό, όταν προσπαθούμε να επικοινωνήσουμε με την τουρκική ακτοφυλακή και επισημαίνουμε ότι έφυγε μια βάρκα με μετανάστες από τις τουρκικές ακτές, δεν υπάρχει καμία αντίδραση από πλευράς τους. Αυτό είναι απαράδεκτο γιατί παραβιάζει τη συμφωνία ΕΕ – Τουρκίας για το <b>μεταναστευτικό</b>», αναφέρει ο <b>Κ. Μητσοτάκης</b>.</p>
      <figure>
        <img src="https://neaselida.gr/nsmedia/uploads/2019/11/mitsotakis-handelsblatt5.jpg"/>
      </figure>
      <h3>«Λύση σε ευρωπαϊκό επίπεδο για το μεταναστευτικό»</h3>
      <p>Απευθυνόμενος στους Ευρωπαίους εταίρους επισημαίνει:</p>
      <p>«Δεν μπορεί μια χώρα της ΕΕ να διεκδικεί τα πλεονεκτήματα της ζώνης του Σένγκεν και να αρνείται ταυτόχρονα να μοιραστεί τα βάρη, όπως κάνουν ορισμένες χώρες της ανατολικής Ευρώπης. Η Ευρώπη αντιμετωπίζει τις χώρες άφιξης όπως η Ελλάδα ως βολικούς χώρους ‘στάθμευσης’ για πρόσφυγες και μετανάστες. Είναι αυτό ευρωπαϊκή αλληλεγγύη; Όχι. Δεν θα το δεχτώ άλλο».</p>
      <p>Στο ερώτημα «τι πρέπει να γίνει», ο <b>πρωθυπουργός</b> απαντά ότι η Ευρώπη δεν μπορεί να αγνοεί το πρόβλημα και ότι ο ίδιος δεν μπορεί να δεχτεί τη στάση όσων «συμπεριφέρονται σαν να είναι αποκλειστικά ένα πρόβλημα της Ελλάδας».</p>
      <p>«Θα πρέπει να δοθεί λύση σε ευρωπαϊκό επίπεδο» τονίζει.</p>
      <figure>
        <img src="https://neaselida.gr/nsmedia/uploads/2019/11/mitsotakis-handelsblatt1.jpg"/>
      </figure>
      <p>Πιο συγκεκριμένα, ο<b> Κ. Μητσοτάκης</b> δηλώνει ότι «η Ευρωπαϊκή Ένωση θα πρέπει να προωθήσει τις προτάσεις του υπουργoύ Εσωτερικών της Γερμανίας Χορστ Ζέεχοφερ για τη μεταρρύθμιση του συστήματος ασύλου, του Κανονισμού του Δουβλίνου».</p>
      <p>Ο πρωθυπουργός αναφέρεται στις ενέργειες που έχει ήδη αναλάβει η κυβέρνηση, όπως η αυστηροποίηση και επιτάχυνση των διαδικασιών ασύλου.</p>
      <p>«Όποιος δεν λαμβάνει άσυλο, πρέπει να επιστρέφει, είτε στην Τουρκία, είτε στη χώρα προέλευσής του. Γι’ αυτό θα δημιουργήσουμε κλειστά προαναχωρησιακά κέντρα. Εκτός αυτών, θα ενισχύσουμε την ακτοφυλακή μας για να μπορεί να επιτηρεί καλύτερα τη θαλάσσια περιοχή μεταξύ Ελλάδας και Τουρκίας».</p>
      <p>Παράλληλα, ο <b>K. Μητσοτάκης</b> στέκεται ιδιαίτερα στο ζήτημα των 4.000 ασυνόδευτων ανηλίκων που βρίσκονται στην Ελλάδα:</p>
      <p>«Γνωρίζετε τι θα συμβεί αν δεν φροντίσουμε αυτά τα παιδιά στα κατάλληλα ιδρύματα; Θα πέσουν θύματα εκμετάλλευσης. Θα έβλαπτε τόσο πολύ την Ουγγαρία ή την Πολωνία αν υποδέχονταν εκατό από αυτά τα παιδιά;» αναρωτιέται.</p>
      <p>Όσον αφορά τα δημοσιονομικά, ο πρωθυπουργός σημειώνει ότι θα τηρηθεί ο στόχος του πρωτογενούς πλεονάσματος ύψους 3,5% του ΑΕΠ για το 2020, «τον οποίο συμφώνησε η προηγούμενη κυβέρνηση με τους δανειστές», προσθέτοντας με σαφήνεια ότι η νέα κυβέρνηση θα θέσει το ζήτημα της μείωσης του στόχου για το 2021 και το 2022. «Δεν χρειαζόμαστε πια πρωτογενή πλεονάσματα ύψους 3,5% και αυτό γιατί μπορούμε να αναχρηματοδοτούμε το χρέος μας με πολύ χαμηλότερα επιτόκια από ό,τι αναμενόταν», τονίζει ο κ. Μητσοτάκης μνημονεύοντας το γεγονός ότι οι αποφάσεις για τα υψηλά πλεονάσματα ελήφθησαν επί των ημερών του ΣΥΡΙΖΑ, «σε μια εποχή κατά την οποία υπήρχε πολύ χαμηλό επίπεδο εμπιστοσύνης για την Ελλάδα».</p>
      <p>Κληθείς να απαντήσει αν η Ελλάδα έχει αφήσει πίσω της την εποχή του λαϊκισμού, μετά από τα 4,5 χρόνια θητείας της προηγούμενης κυβέρνησης, ο κ. Μητσοτάκης σημειώνει:</p>
      <p>«Νικήσαμε, τόσο τους αριστερούς λαϊκιστές, όσο και τους ακροδεξιούς εξτρεμιστές της Χρυσής Αυγής…Ήταν απίστευτος ο βαθμός ανικανότητας που επέδειξαν κατά τη διακυβέρνηση τους. Ήταν μια οδυνηρή εμπειρία και κόστισε στη χώρα μας μια περιουσία» τονίζει.</p>
      <p>Ο <b>πρωθυπουργός</b> αναφέρει ότι η Ελλάδα αποτελεί πλέον σε ευρωπαϊκό επίπεδο τη «γραμμή άμυνας κατά του λαϊκισμού».</p>
      <p>Ερωτηθείς ποια συμβουλή δίνει σε άλλα ευρωπαϊκά κόμματα που προσπαθούν να αντιμετωπίσουν τους λαϊκιστές, απαντά:</p>
      <p>«Τα παραδοσιακά κόμματα πρέπει να αναγνωρίσουν ότι πολλές ανησυχίες του λαού τις οποίες εκμεταλλεύονται οι λαϊκιστές, είναι πραγματικές. Για παράδειγμα, οι εισοδηματικές ανισότητες, το τεχνολογικό χάσμα, τα ζητήματα ταυτότητας που σχετίζονται με το πρόβλημα της μετανάστευσης, ή το γεγονός ότι οι μεγάλες πόλεις αναπτύσσονται με ταχύτερους ρυθμούς αφήνοντας πίσω τις περιοχές της υπαίθρου. Πρόκειται για ζητήματα που έχουν εν τέλει υπαρξιακό χαρακτήρα, που αγγίζουν πολλούς ανθρώπους και η πολιτική πρέπει να ασχολείται μαζί τους».</p>
      <figure>
        <iframe src="https://www.youtube.com/embed/3OKhe8WkOig" width="696" height="392" data-service="Youtube" scrolling="no"/>
      </figure>
      <related>
        <a href="https://neaselida.gr/politiki/megaro-maximoy-i-epitachynsi-toy-espa-sti-synantisi-toy-prothypoyrgoy-me-toys-13-perifereiarches/"/>
      </related>
    </article>
  </body>
</html>