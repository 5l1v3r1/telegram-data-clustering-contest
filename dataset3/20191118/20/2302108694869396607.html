<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/tragedia-din-timisoara-sts-precizeaza-ca-nu-detine-informatii-despre-gravitatea-impactul-si-dimensiunea-cazurilor-de-urgenta.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T20:49:10+00:00"/>
    <meta property="og:title" content="Tragedia din Timișoara: STS precizează că nu deține informații despre gravitatea, impactul și dimensiunea cazurilor de urgență"/>
    <meta property="og:description" content="Serviciul de Telecomunicaţii Speciale (STS) precizează, în legătură cu cazul de la Timişoara, unde doi copii şi o femeie au decedat şi mai multe persoane"/>
  </head>
  <body>
    <article>
      <h1> Tragedia din Timișoara: STS precizează că nu deține informații despre gravitatea, impactul și dimensiunea cazurilor de urgență </h1>
      <address><time datetime="2019-11-18T20:49:10+00:00">18 Nov 2019, 20:49</time> by <a rel="author">Redacția</a></address>
      <p>Serviciul de Telecomunicaţii Speciale (STS) precizează, în legătură cu cazul de la Timişoara, unde doi copii şi o femeie au decedat şi mai multe persoane au fost spitalizate după deratizarea unui bloc, că nu deţine informaţii despre gravitatea, impactul sau dimensiunea cazurilor de urgenţă şi că atribuţiile operatorilor 112 constau în preluarea apelurilor de urgenţă, realizarea interviului primar şi transferul acestora către agenţiile specializate de intervenţie, transmite <a href="https://www.agerpres.ro/justitie/2019/11/18/sts-precizeaza-in-legatura-cu-cazul-de-la-timisoara-ca-nu-detine-informatii-despre-gravitatea-impactul-dimensiunea-cazurilor-de-urgenta--405215">Agerpres.ro.</a></p>
      <p>„Atribuţiile operatorilor 112 ai STS constau în preluarea apelurilor de urgenţă, realizarea interviului primar şi transferul acestora către agenţiile specializate de intervenţie. În cazul de faţă, apelurile au fost transferate către Ambulanţă. Responsabilitatea operatorului 112 încetează după transferul apelului şi informaţiilor către agenţiile de intervenţie, acestea din urmă având atribuţii în gestionarea intervenţiei, alocarea resurselor şi monitorizarea situaţiei semnalate. STS nu deţine informaţii despre gravitatea, impactul sau dimensiunea cazuisticii cu privire la cazurile de urgenţă gestionate de agenţiile de intervenţie”, se arată într-o precizare transmisă luni seara de Biroul de Presă al STS, în urma apariţiei în spaţiul public a unor informaţii cu privire la preluarea apelurilor de urgenţă în situaţia de pe strada Mioriţa din municipiul Timişoara.</p>
      <p>Potrivit sursei citate, la Centrul de primiri apeluri de urgenţă 112 Timişoara s-au înregistrat, în perioada 16 – 18 noiembrie a.c., 15 apeluri de urgenţă, care includ şi apelurile de revenire pentru acelaşi caz, cu privire la situaţia de pe strada Mioriţa, astfel: 16.11.2019, orele: 09:21:31, 12:25:22, 13:35:28, 14:05:41, 16:55:11, 18:18:53; 17.11.2019, orele: 08:05:09, 08:43:28, 10:44:11, 18:04:36; 18.11.2019, orele: 02:42:36, 03:22:43, 05:16:56, 07:59:57, 09:05:14.</p>
      <p>„Toate apelurile preluate de către operatorii 112 ai STS au fost transferate către dispeceratul agenţiei specializate de intervenţie, respectiv Ambulanţă”, precizează sursa menţionată, care subliniază că „operatorii 112 au procesat apelurile conform prevederilor Metodologiei privind cooperarea agenţiilor specializate de intervenţie în cazul urgenţelor primite prin Sistemul naţional unic pentru apeluri de urgenţă”.</p>
      <p>Sursa citată mai adaugă faptul că referitor la tipologia cazurilor şi simptomatologia cazurilor medicale semnalate adresabilitatea este către Serviciul de Ambulanţă Timişoara.</p>
    </article>
  </body>
</html>