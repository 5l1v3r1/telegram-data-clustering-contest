<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/teli-kykloforias-pliroste-to-2020-kai-ksexaste-osa-kserate-gia-to-2021-6/2917061/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T20:39:07+00:00"/>
    <meta property="og:title" content="Τέλη κυκλοφορίας: Πληρώστε το 2020 και… ξεχάστε όσα ξέρατε για το 2021!"/>
    <meta property="og:description" content="Στο Taxisnet τα τέλη κυκλοφορίας και η ώρα της φετινής... λυπητερής έχει φτάσει. Δείτε τι πρέπει να πληρώσετε τη φετινή χρονιά. Τι ισχύει για τα πρόστιμα."/>
  </head>
  <body>
    <article>
      <h1>Τέλη κυκλοφορίας: Πληρώστε το 2020 και… ξεχάστε όσα ξέρατε για το 2021!</h1>
      <h2>Στο Taxisnet τα τέλη κυκλοφορίας και η ώρα της φετινής... λυπητερής έχει φτάσει. Πώς θα δείτε τι πρέπει να πληρώσετε τη φετινή χρονιά και αναλυτικά τι προβλέπεται για τα πρόστιμα. Ξεχάστε όσα ξέρατε από του χρόνου - Νέο σύστημα και... προαναγγελίες. Όλα όσα πρέπει να ξέρετε για τον συγκεκριμένο φορολογικό "βραχνά".</h2>
      <address><time datetime="2019-11-18T20:39:07+00:00">18 Nov 2019, 20:39</time> by <a rel="author">Newsit Newsroom</a></address>
      <p>Τα τέλη κυκλοφορίας είναι ένα από τα… μεγαλύτερα <a href="https://www.newsit.gr/tags/teli-kykloforias/">φορολογικά “αγκάθια”</a> και από την Πέμπτη, 07.11.2019, το Taxis ήρθε να μας το υπενθυμίσει, αφού έγινε γνωστό πως <a href="https://www.newsit.gr/ellada/teli-kykloforias-anartithikan-sto-taxisnet-ti-tha-plirosete-6/2910805/">αναρτήθηκαν τα φετινά… ραβασάκια</a>. Το ερώτημα, βέβαια, “τι πληρώνω” είναι αυτό που έχουν όλοι οι ιδιοκτήτες οχημάτων και τουλάχιστον πρέπει να σημειωθεί πως φέτος, τα τέλη κυκλοφορίας είναι στα ίδια επίπεδα με πέρυσι.</p>
      <p>Πάντως, είναι πολύ σημαντικό πως από το 2021, όλα δείχνουν πως τα πράγματα θα αλλάξουν ριζικά (σ.σ. αναλυτικά τι… έρχεται στην συνέχεια του κειμένου). Τα τέλη θα πρέπει να εξοφληθούν <b>μέχρι την 31 Δεκεμβρίου 2019 </b>και πάμε να δούμε βήμα – βήμα τι πρέπει να κάνετε.</p>
      <h3>Πώς θα εκτυπώσετε τα τέλη κυκλοφορίας</h3>
      <p>Οι φορολογούμενοι θα πρέπει να ακολουθήσουν τα επόμενα βήματα για εκτυπώσουν τα σημειώματα με τα τέλη κυκλοφορίας από το TAXISnet. Πρώτα θα πρέπει να επισκεφθούν την ιστοσελίδα «aade.gr» της ΑΑΔΕ και να «πατήσουν» την ηλεκτρονική εφαρμογή των τελών κυκλοφορίας.</p>
      <figure>
        <img src="https://www.newsit.gr/wp-content/uploads/2019/11/telh_taxis_0711_1-1200x777.jpg"/>
      </figure>
      <h3>Στην συνέχεια θα πρέπει να κάνετε τα ακόλουθα:</h3>
      <p>1. Να συμπληρώσετε τον Α.Φ.Μ., που αναγράφεται στην άδεια κυκλοφορίας.</p>
      <p>2. Να συμπληρώστε τον αρ. κυκλοφορίας του οχήματος, που αναγράφεται στην άδεια κυκλοφορίας.</p>
      <p>3. Να συμπληρώστε το έτος τελών κυκλοφορίας.</p>
      <figure>
        <img src="https://www.newsit.gr/wp-content/uploads/2019/11/telh_2_0711_1-1200x799.jpg"/>
      </figure>
      <p>4. Να επιλέξετε «Αναζήτηση».</p>
      <p>5. Να επιλέξετε «Εκτύπωση» όταν εμφανιστεί το μήνυμα «Επιτυχής αναζήτηση».</p>
      <h3>Πώς υπολογίζονται τα τέλη κυκλοφορίας</h3>
      <p>Να σημειωθεί πως το ποσό των τελών της κυκλοφορίας υπολογίζεται είτε με βάση τις εκπομπές διοξειδίου του άνθρακα είτε με βάση τα κυβικά του κινητήρα και το έτος ταξινόμησης.</p>
      <p>Δηλαδή όσα αυτοκίνητα ταξινομήθηκαν από την  1η Νοέμβριου 2010 και μετά, <b>πληρώνουν τέλη κυκλοφορίας με βάση τις εκπομπές CO2.</b> Από εκεί και πέρα αυτοκίνητα που έχουν ταξινομηθεί μέχρι 31 Οκτωβρίου 2010, καθώς και μοτοσυκλέτες (ανεξάρτητα από ημερομηνίας ταξινόμησης) πληρώνουν τέλη κυκλοφορίας <b>με βάση τον κυβισμό και το έτος ταξινόμησης.</b></p>
      <p>Τα τέλη κυκλοφορίας 2020 <b>μπορούν να καταβληθούν μέχρι τις 31 Δεκεμβρίου 2019.</b></p>
      <h3>Όσοι δεν τα πληρώσουν εντός της συγκεκριμένη προθεσμίας, θα επιβαρυνθούν (εκτός του ποσού για τα τέλη κυκλοφορίας) πρόστιμα, ως εξής:</h3>
      <p>– 100% των τελών εάν το όχημα είναι δίκυκλο, τρίκυκλο ή επιβατικό ΙΧ.</p>
      <p>– 50% των τελών εάν το όχημα είναι επιβατικό ΔΧ, φορτηγό ή λεωφορείο.</p>
      <p>– 30 ευρώ εάν τα τέλη κυκλοφορίας είναι μικρότερα των 30 ευρώ.</p>
      <figure>
        <img src="https://www.newsit.gr/wp-content/uploads/2019/11/telh_intime_0711_2-1200x828.jpg"/>
      </figure>
      <h3>Σαρωτικές αλλαγές από του χρόνου για τα τέλη κυκλοφορίας</h3>
      <p><a href="https://www.newsit.gr/oikonomia/teli-kykloforias-erxontai-allages-to-2021-ti-provlepei-to-neo-systima/2905107/">Αλλάζουν τα πάντα -εν τω μεταξύ- από το επόμενο έτος</a> στα <b><i>τέλη κυκλοφορίας</i></b>, στο πλαίσιο εναρμόνισης της ελληνικής νομοθεσίας με την αντίστοιχη ευρωπαϊκή, όπως προανήγγειλε πρόσφατα ο υπουργός Οικονομικών <b>Χρήστος Σταϊκούρας</b>.</p>
      <p>Όπως είπε ο υπουργός «<i>το σύστημα των τελών κυκλοφορίας χρήζει βελτιώσεων… πρέπει <b>να ενσωματωθούν οι απαιτήσεις της νέας ευρωπαϊκής νομοθεσίας</b> αναφορικά με τις εκπομπές ρύπων και πρέπει να γίνει και δικαιότερο το σύστημα για τους κατόχους αυτοκινήτων λαμβάνοντας υπόψη διάφορα κριτήρια</i>».</p>
      <p>Παράλληλα τόνισε ότι «<i>κάθε αλλαγή θα κινείται προς την κατεύθυνση δικαιότερης κατανομής της επιβάρυνσης στους κατόχους αυτοκινήτων αλλά κι ενός στόχου για την ανανέωση του παλιού στόλου αυτοκινήτων που κυκλοφορούν στη χώρα μας. Επιδιώκουμε σε κάθε περίπτωση οι αποφάσεις μας να είναι αποτέλεσμα σωστής αξιολόγησης της υφιστάμενης κατάστασης και ορθής εκτίμησης των επιπτώσεων των όποιων αλλαγών</i>».</p>
      <p>Σύμφωνα με την <b><i>νέα ευρωπαϊκή οδηγία</i></b>, κάθε κράτος μέλος υποχρεούται να εφαρμόσει ένα <b><i>Εθνικό πρόγραμμα ελέγχου της ατμοσφαιρικής ρύπανσης</i></b>.</p>
      <figure>
        <img src="https://www.newsit.gr/wp-content/uploads/2019/11/cars_1611_1-1200x824.jpg"/>
      </figure>
      <h3>Οι σχεδιαζόμενες αλλαγές στα τέλη κυκλοφορίας αναμένεται να ισχύσουν από το νέο έτος</h3>
      <p>Στην Ελλάδα, από τον Οκτώβριο του 2010 τα τέλη κυκλοφορίας των καινούργιων αυτοκινήτων που ταξινομούνται υπολογίζονται µε βάση τις <b><i>εκπομπές CO2</i> </b>που έχουν και µε τη χρήση των συντελεστών της αντίστοιχης κλίμακας που είναι σε ισχύ.</p>
      <p>Από την άλλη πλευρά, για τα αυτοκίνητα που έχουν ταξινομηθεί <b><i>πριν από τον Οκτώβριο του 2010</i></b>, ο <b><i>υπολογισμός των τελών</i></b> γίνεται <i><b>αποκλειστικά</b></i> µε τα <i><b>κυβικά</b></i> του κινητήρα τους και τους <b><i>φορολογήσιμους ίππους</i></b> που προκύπτουν από αυτά.</p>
      <p>Το νέο πρότυπο ονομάζεται WLTP (Worldwide harmonized Light vehicles Test Procedure), είναι <b><i>πιο αυστηρό από τα προηγούμενα</i></b> και οδηγεί σε <b><i>καταγραφή αυξημένων ρύπων διοξειδίου του άνθρακα σε κάθε όχημα</i></b>.</p>
      <p>Το <b>Worldwide harmonized Light vehicles Test Procedure</b> είναι ένας <b><i>νέος τρόπος υπολογισμού εκπομπής ρύπων και κατανάλωσης καυσίμου</i></b> που αντικατέστησε το NEDC τον Σεπτέμβριο του 2017 και βάση προγραμματισμού θα τον έχει αντικαταστήσει πλήρως το 2021.</p>
      <p>Το νέο αυτό πρότυπο που φέρει τον κωδικό WLTP προβλέπεται πιο αυστηρό από το προηγούμενο και θα οδηγεί σε καταγραφή αυξημένων ρύπων διοξειδίου του άνθρακα σε κάθε όχημα.</p>
      <p>Να επισημάνουμε ότι τα τέλη κυκλοφορίας <b><i>υπολογίζονται με βάση τους εκπεμπόμενους ρύπους</i></b> για τα οχήματα εκείνα που έχουν <b><i>ταξινομηθεί για πρώτη φορά</i></b> (στην Ελλάδα για τα καινούρια και στην Ευρώπη για τα μεταχειρισμένα εισαγόμενα) από την <b><i>1η Νοεμβρίου του 2010</i></b> και μετά.</p>
      <h3>Η κλίμακα υπολογισμού στα ετήσια τέλη κυκλοφορίας για τα οχήματα αυτά έχει ως εξής:</h3>
      <p>(<b><i>τιμές ανά γραμμάριο Co2</i></b>)</p>
      <ul>
        <li>0-90 γρ. CO2 – Μηδέν ευρώ</li>
        <li>91-100 γρ. CO2 – 0,90 ευρώ / γραμμάριο</li>
        <li>101-120 γρ. CO2 – 0,98 ευρώ / γραμμάριο</li>
        <li>121-140 γρ. CO2 – 1,20 ευρώ / γραμμάριο</li>
        <li>141-160 γρ. CO2 – 1,85 ευρώ / γραμμάριο</li>
        <li>161-180 γρ. CO2 – 2,45 ευρώ / γραμμάριο</li>
        <li>181-200 γρ. CO2 – 2,78 ευρώ / γραμμάριο</li>
        <li>201-250 γρ. CO2 – 3,05 ευρώ / γραμμάριο</li>
        <li>Άνω από 251 γρ. CO2 – 3,72 ευρώ / γραμμάριο</li>
      </ul>
      <figure>
        <img src="https://www.newsit.gr/wp-content/uploads/2019/11/telh_intime_0711_3-1200x824.jpg"/>
      </figure>
      <h3>Κατάθεση πινακίδων</h3>
      <p>Όπως κάθε χρόνο, <b><i>δεν θα πληρώσουν τέλη κυκλοφορίας</i></b> όσοι <b><i>καταθέσουν τις πινακίδες</i></b> μέχρι τις <b><i>31 Δεκεμβρίου</i></b>, θέτοντας το όχημά τους σε ακινησία.</p>
      <p>Όσοι υποβάλουν δηλώσεις ακινησίας και καταθέσουν τις πινακίδες των οχημάτων τους στις ΔΟΥ μέχρι τις 31 Δεκεμβρίου 2019, θα αποφύγουν την <i><b>πληρωμή</b></i> των <b><i>τελών κυκλοφορίας</i></b> για το 2020, τον <b><i>φόρο πολυτελούς διαβίωσης</i></b> που πληρώνουν οι κάτοχοι Ι.Χ. κυβισμού 1.929 κυβικών εκατοστών και άνω, αλλά και τα <b><i>τεκμήρια διαβίωσης</i></b>.</p>
      <p>Φωτογραφίες αρχείου: Intime.</p>
    </article>
  </body>
</html>