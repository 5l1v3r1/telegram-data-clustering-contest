<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/pompeo-poselennya-na-zahidnomu-berezi-50054282.html"/>
    <meta property="og:site_name" content="НВ"/>
    <meta property="article:published_time" content="2019-11-18T20:36:00+00:00"/>
    <meta property="og:title" content="США відмовилися вважати ізраїльські поселення на Західному березі незаконними"/>
    <meta property="og:description" content="Держсекретар США Майк Помпео оголосив про пом’якшення політики США щодо ізраїльських поселень на окупованому Західному березі річки Йордан."/>
  </head>
  <body>
    <article>
      <h1>США відмовилися вважати ізраїльські поселення на Західному березі незаконними</h1>
      <h2>Держсекретар США Майк Помпео оголосив про пом’якшення політики США щодо ізраїльських поселень на окупованому Західному березі річки Йордан.</h2>
      <address>
        <time datetime="2019-11-18T20:36:00+00:00">18 Nov 2019, 20:36</time>
      </address>
      <p>Згідно із заявою Помпео, висновок юристів Держдепартаменту від 1978 року, згідно з яким будівництво поселень на окупованих територіях «не відповідає нормам міжнародного права» більше не має юридичної сили, передає <a href="https://edition.cnn.com/2019/11/18/politics/pompeo-west-bank-settlements-announcement/index.html">CNN.</a></p>
      <p>«Після ретельного вивчення всіх правових аспектів адміністрація погодилася з президентом Рейганом: будівництво ізраїльських цивільних поселень на Західному березі само собою не суперечить міжнародному праву», — сказав Помпео, пославшись на заяву президента Рональда Рейгана в 1981 році про те, що поселення не були «за своєю суттю незаконними».</p>
      <p>У Держдепартаменті наголосили, що цей крок не змінює позиції Вашингтона, згідно з якою продовження будівництва поселень не сприяє встановленню миру між Ізраїлем і Палестиною.</p>
      <p>Заява Помпео, ймовірно, ще більше поставить під загрозу давно анонсований, але ще не оголошений мирний план адміністрації Трампа щодо Близького Сходу.</p>
      <p>Згідно з угодою 1993 року, Ізраїль та Палестина розділили Західний беріг річки Йордан на окремі сектори.</p>
      <p>Ізраїльські поселення на Західному березі річки Йордан вважаються незаконними відповідно до міжнародних угод, оскільки вони побудовані на землі, яку палестинці вважають частиною своєї майбутньої держави.</p>
      <p>Ізраїль розглядає долину Йордану як життєво важливу для своєї безпеки територію і відмовляється поступатися контролем над цими землями в майбутньому врегулюванні з Палестиною.</p>
      <p>Дональд Трамп за час свого президентства встиг перенести американське посольство в Ізраїлі з Тель-Авіва до Єрусалиму, закрити офіс Організації визволення Палестини у Вашингтоні і скоротити фінансування палестинців.</p>
    </article>
  </body>
</html>