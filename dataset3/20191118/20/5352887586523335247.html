<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/prisimine-vasaros-estrada-1750754/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T20:22:00+00:00"/>
    <meta property="og:title" content="Prisiminė Vasaros estradą"/>
    <meta property="og:description" content="Reklama"/>
  </head>
  <body>
    <article>
      <h1>Prisiminė Vasaros estradą</h1>
      <address><time datetime="2019-11-18T20:22:00+00:00">18 Nov 2019, 20:22</time> by <a rel="author" href="https://www.ve.lt/autoriai/edita-gudavice/" target="_blank">Edita GUDAVIČĖ</a></address>
      <p>Reklama</p>
      <p>
        <b>Klaipėdoje vėl judinamas Vasaros estrados klausimas. Valdininkai laukia architektų pagalbos, tikisi kad šie pasiūlys, kaip būtų galima šią visomis prasmėmis pasenusią erdvę padaryti patrauklesnę. Tačiau politikai replikuoja, kad kol pati miesto valdžia sau neatsakys į klausimą, kokia ši erdvė turėtų būti, nieko nebus.</b>
      </p>
      <p>Šiemet vasaros pabaigoje ekspertizę Vasaros estradoje atlikę specialistai konstatavo, kad ji yra avarinės būklės, tad realiai ją naudoti turėtų būti draudžiama.</p>
      <p>Priminsime, kad apie šio objekto remontą kalbama jau penketą metų, bet realiai niekas nevyksta. 2014 metais buvo parengta galimybių studija. Buvo pradėtas rengti ir projektas, bet bendruomenės pradėjo kritikuoti planus griauti tą dalį, kur sėdi žiūrovai, ir viskas sustojo.</p>
      <p>Praėjusią savaitę vykusiame Klaipėdos miesto tarybos Kultūros, švietimo ir sporto komitete valdininkai pasakojo, kad dabar planuojama surengti architektūrinės idėjos konkursą.</p>
      <p>"Mes persvarstėme techninę užduotį ir įgyvendinimo būdą. Nutarėme, kad būtų geriausiai surengti architektūrinės idėjos konkursą. Dabar Architektų sąjungos atstovai tikslina užduotį, jau buvo keli pasitarimai.</p>
      <p>
        <i>Mintis yra tokia, kad žiūrovų dalis išliks, lauksime pasiūlymų, kaip įveiklinti tuščias ir dabar nenaudojamas erdves po koncertine tribūna.</i>
      </p>
      <p>Reklama</p>
      <p>Tikimės, kad per ateinančią žiemą sulauksime pasiūlymų iš architektų. Jie bus viešai pristatyti visuomenei", - pasakojo Klaipėdos miesto savivaldybės administracijos Investicijų ir ekonomikos departamento direktorius Ričardas Zulcas.</p>
      <p>"Yra sudaryta darbo grupė, vyko keli posėdžiai. Architektai mūsų prašo, kad būtų apsispręsta dėl žiūrovinės dalies, nes tai yra esminis klausimas, beje, jis rezonansinis ir keliantis daugiausiai diskusijų. Tad nusprendėme, kad dedame tašką ir susitariame, kad sėdimos vietos bus išsaugotos", - antrino Ugdymo ir kultūros departamento direktorė Nijolė Laužikienė.</p>
      <p>Be to, kyla diskusija, kam iš viso tą Vasaros estrada bus naudojama. Norima, kad vyktų daugiau renginių, ir ne tik vasarą.</p>
      <p>"Ar mes galime kaip šeimininkai pasakyti, ko mums reikia? Dabar mes klausiame architektų. Savivalda turi atlikti šią funkciją. Įtraukti bendruomenes, atlikti apklausas ir tada suformuoti architektams aiškias užduotis. To nepadarius, mes gausime tą patį rezultatą, kokį dabar turime su naująja mokykla - brangų ir skandalingą projektą. Juk kai ateini pas siuvėją siūtis suknelės, turi tiksliai pasakyti, kokios suknelės nori, kur su ja eisi, iš kokios medžiagos ji turėtų būti pasiūta", - replikavo politikė Nina Puteikienė.</p>
      <p>Savivaldybės atstovai sutiko, kad architektams reikia suformuluoti aiškią užduotį, tačiau R. Zulcas priminė, kad visi norai vis tiek turi tilpti į 2014 metais parengtos galimybių studijos rėmus.</p>
      <p>"Kosmodromo mes toje vietoje neįrengsime. Tačiau siekis yra įveiklinti tas erdves, kurios dabar yra nenaudojamos ir pačiai estradai numatyti daugiau funkcijų", - minėjo jis.</p>
      <p>Reklama</p>
      <p>N. Laužikienė svarstė, kad Vasaros estrada yra ta vieta Klaipėdoje, kur prasideda rekreacinė zona. Tad esą būtų patrauklu, kad čia būtų galima išsinuomoti dviračius, riedučius.</p>
      <p>"Viena iš mūsų idėjų, kad po koncertine tribūna būtų įkurta erdvė jaunimui, nes dabar jie tokios vietos Klaipėdoje neturi. Galbūt kartu ten galėtų būti įkurtos ir nuomai reikalingos erdvės, parduotuvės. Dabar į banką rašomos įvairios idėjos, kaip dar galėtų būti panaudojama ši erdvė", - minėjo N. Laužikienė.</p>
      <p>Juokaujama, kad dabar Vasaros estrados prireikia du kartus per metus - Dainų šventei ir Selo koncertui surengti.</p>
      <p>"Vasaros estrada dabar yra nepatraukli. Kai atsirado "Švyturio" arena, masiniai koncertai persikėlė ten. Toks yra gyvenimas", - apgailestavo N. Laužikienė.</p>
      <p>Svarstoma, kad ši vieta būtų patrauklesnė, jei būtų dengta stogu. Tačiau suprantama, kad tai pareikalautų didžiulių investicijų ir jos vargiai atsipirktų.</p>
      <figure>
        <img src="https://www.ve.lt/uploads/img/000001/an32_4.jpg"/>
      </figure>
      <p>Reklama</p>
      <p>DU KARTUS. Juokaujama, kad dabar Vasaros estrados prireikia tik du kartus per metus - Dainų šventei ir Selo koncertui surengti. Redakcijos archyvo nuotr.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/vasaros-estrada-lauks-ideju-ka-daryti-1727570/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/laukia-ideju-kaip-geriau-pritaikyti-vasaros-estrada-1724164/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/praso-atpazinti-iskrypeli-prie-vasaros-estrados-1659825/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/vasaros-koncertu-estrada-ideju-belaukiant-1566653/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/paskutines-dienos-iki-sventes---pilnos-darbu-1560366/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/neparuosusieji-estrados-sventei-bus-nubausti-1559677/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/vasaros-estradoje---skubus-remontas-1457644/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/vasaros-estrados-likima-spres-ir-choristai-1446918/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>