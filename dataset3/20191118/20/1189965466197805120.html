<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259732/tsavoysogloy-tha-epanalavoyme-tis-epixeiriseis-sti-syria-ean-den-fygoyn-oi-koyrdoi-maxites"/>
    <meta property="og:site_name" content="LiFO"/>
    <meta property="article:published_time" content="2019-11-18T20:38:00+00:00"/>
    <meta property="og:title" content="Τσαβούσογλου: Θα επαναλάβουμε τις επιχειρήσεις στη Συρία, εάν δεν φύγουν οι Κούρδοι μαχητές"/>
    <meta property="og:description" content="Η Τουρκία θα επαναλάβει τις επιχειρήσεις στη Συρία, εάν η περιοχή δεν εκκαθαριστεί από τους Κούρδους μαχητές, λέει ο Μεβλούτ Τσαβούσογλου"/>
  </head>
  <body>
    <article>
      <h1>Τσαβούσογλου: Θα επαναλάβουμε τις επιχειρήσεις στη Συρία, εάν δεν φύγουν οι Κούρδοι μαχητές</h1>
      <h2>Η Τουρκία θα επαναλάβει τις επιχειρήσεις στη Συρία, εάν η περιοχή δεν εκκαθαριστεί από τους Κούρδους μαχητές, λέει ο Μεβλούτ Τσαβούσογλου</h2>
      <address><time datetime="2019-11-18T20:38:00+00:00">18 Nov 2019, 20:38</time> by <a rel="author">NEWSROOM</a></address>
      <p>
        <b>Ο <a href="https://www.lifo.gr/tags/%CE%9C%CE%B5%CE%B2%CE%BB%CE%BF%CF%8D%CF%84+%CE%A4%CF%83%CE%B1%CE%B2%CE%BF%CF%8D%CF%83%CE%BF%CE%B3%CE%BB%CE%BF%CF%85">Μεβλούτ Τσαβούσογλου</a> δήλωσε ότι η Άγκυρα θα ξεκινήσει εκ νέου τις στρατιωτικές επιχειρήσεις στη βορειοανατολική Συρία, εάν η περιοχή δεν εκκαθαριστεί από τους Κούρδους μαχητές.</b>
      </p>
      <p>Σύμφωνα με όσα μετέδωσαν σήμερα το τουρκικό τηλεοπτικό δίκτυο Haberturk και η εφημερίδα Yeni Safak, ο υπουργός Εξωτερικών της Τουρκίας είπε πως οι ΗΠΑ και η Ρωσία δεν έχουν κάνει όσα προβλέπονταν από τις συμφωνίες βάσει των οποίων η Άγκυρα τερμάτισε τις στρατιωτικές επιχειρήσεις της εναντίον της κουρδικής πολιτοφυλακής YPG στη βορειοανατολική Συρία τον περασμένο μήνα.</p>
      <p>«Οι ΗΠΑ και η Ρωσία απέτυχαν να κάνουν τα απαραίτητα βήματα (βάσει των συμφωνιών με την Άγκυρα). Εάν τα εδάφη δεν εκκαθαριστούν (από τις κουρδικές μονάδες), θα επαναλάβουμε την επιχείρηση», διαβεβαίωσε ο Τούρκος ΥΠΕΞ όπως μεταδίδουν το Haberturk και η Yeni Safak.</p>
      <p>Ο Τσαβούσολγου υπογράμμισε ότι η χώρα του θέλει να «ξεφορτωθεί την τρομοκρατική απειλή».</p>
      <p>Βάσει της συμφωνίας προβλεπόταν ότι οι YPG, τους οποίους η Τουρκία θεωρεί τρομοκρατική οργάνωση, θα απομακρυνθούν από μια μεγάλη περιοχή που συνορεύει με την Τουρκία, στη βορειοανατολική Συρία.</p>
      <p>Με πληροφορίες από ΑΠΕ-ΜΠΕ, Reuters, TASS, Anadolu</p>
    </article>
  </body>
</html>