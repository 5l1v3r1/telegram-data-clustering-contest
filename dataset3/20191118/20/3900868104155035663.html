<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/sports/1562162/analysi-to-lew-glyka-o-stefanos-tsitsipas-fentererizei"/>
    <meta property="og:site_name" content="NOOZ."/>
    <meta property="article:published_time" content="2019-11-18T20:39:00+00:00"/>
    <meta property="og:title" content="Ανάλυση: Το λέω γλυκά, ο Στέφανος Τσιτσιπάς φεντερερίζει"/>
    <meta property="og:description" content="Ο ερασιτέχνης τενίστας και βιολόγος Φίλιππος Κουκουριτάκης αναλύει στο nooz.gr την πορεία και τις προοπτικές του φαινομένου Στέφανος Τσιτσιπάς"/>
  </head>
  <body>
    <article>
      <h1>Ανάλυση: Το λέω γλυκά, ο Στέφανος Τσιτσιπάς φεντερερίζει</h1>
      <address>
        <time datetime="2019-11-18T20:39:00+00:00">18 Nov 2019, 20:39</time>
      </address>
      <p>
        <b>Ο ερασιτέχνης τενίστας και βιολόγος Φίλιππος Κουκουριτάκης αναλύει στο nooz.gr την πορεία και τις προοπτικές του φαινομένου Στέφανος Τσιτσιπάς</b>
      </p>
      <p>Πέρυσι τον Νοέμβρη, στο δεύτερο ιστορικά τουρνουά της «πιτσιρικαρίας» του παγκόσμιου επαγγελματικού τέννις των ανδρών, στο Μιλάνο, έλαμψε το αστέρι του Στέφανου. Κέρδισε εύκολα τους συνομήλικούς του, και πήρε ευκαιρίες δημοσιότητας και κυρίως χορηγιών.</p>
      <p>Ήταν μια αναμενόμενη και όμορφη ολοκλήρωση μιας πετυχημένης χρονιάς που τον βρήκε στο νο15 της παγκόσμιας κατάταξης, έχοντας παίξει τελικό σε 1000άρι (Masters), έχοντας κερδίσει Τζόλε και Ναδάλ και έχοντας ως highlight τις 4 (!) συνεχόμενες νίκες εναντίον παικτών του top 10, για να φτάσει στον τελικό του Μόντρεαλ (σημ. ο νεότερος σε ηλικία αθλητής που έχει καταφέρει κάτι ανάλογο).<br/>Η απόδοσή του το 2018 άφησε γλυκιά γεύση στους Έλληνες φίλους του τέννις, καλλιέργησε προσδοκίες για το μέλλον και «έβαλε» το τέννις στις τακτικές στήλες των αθλητικών σελίδων, στη φτωχή σε υποδομές, επιτυχίες και μεγάλους τεννίστες Ελλάδα.<br/>Στόχοι του για το 2019: (το Γενάρη φαίνονταν υπερ-φιλόδοξοι)<br/>1ος. Ημιτελικός σε grand-slam - Τον πέτυχε στη Μελβούρνη, κερδίζοντας το Θρύλο, το είδωλο, τον G.O.A.T. στον 4ο γύρο.<br/>2ος. ξανά τελικός σε masters 1000 - το πέτυχε στη Μαδρίτη.<br/>3ος. αισθητή βελτίωση των (πρώην) ορατών αδυναμιών στο παιχνίδι του - «έβγαλε μάτια» με τη βελτίωση στα πόδια και την άνοδο και σταθερότητα του σερβίς, ενώ άρχισε να εκπλήσσει με την κατακόρυφη βελτίωση στο βολλέ.<br/>4ος. και κύριος στόχος, να μπει στο πολυπόθητο Τop 10 της παγκόσμιας κατάταξης -ένας στόχος που χουν κυνηγήσει χιλιάδες πρωταθλητές στο παρελθόν. Όχι απλώς μπήκε στο κλάμπ των 10, αλλά σταθεροποιήθηκε εκεί καθόλη τη χρονιά και τελείωσε με το εμβληματικό Νο6.<br/> <br/>Για αυτούς που παρακολουθούν τέννις, παίζουν τέννις, ασχολούνται με το άθλημα χρόνια, αυτά είναι απίθανα επιτεύγματα...<br/>Να κερδίσεις τον καλύτερο όλων των εποχών στο χώμα, στην πατρίδα του;<br/>Να χεις 2-2 με Τζόκερ και Μαέστρο στα 21 σου;<br/>Να χεις κερδίσει όλους τους παίκτες του τοπ 10 τουλάχιστον μια φορά;<br/>Δε θα σταθώ στην ασύλλυπτη προχθεσινή επιτυχία και στο σπουδαίο τίτλο του Στέφανου Τσιτσιπά στους Τελικούς της Παγκόσμιας Ένωσης Επαγγελματιών Τεννιστών.</p>
      <p>Τίτλοι άλλωστε θα ρθουν κι άλλοι και θα χαθούν ακόμη περισσότεροι. Θα σταθώ λιγάκι στο χαρακτήρα και στο παιχνίδι αυτού του παιδιού: Η πορεία στο Λονδίνο απέδειξε περίτρανα πως ο ελπιδοφόρος παίκτης έχει τα στοιχεία να πρωταγωνιστήσει για πολλά χρόνια. Είναι πολύ μεγάλος αθλητής και σπουδαίος πρωταθλητής.<br/>Πρώτον και σημαντικότερο: δε φοβάται! Δε λυγίζει από την πίεση. «Γουστάρει» και ανταποκρίνεται σε καταστάσεις 160 σφυγμών. Αυτό κάνει κυρίως τον πολύ καλό παίκτη, πολύ μεγάλο παίκτη.<br/>Δεύτερον: παίζει όμορφο τέννις, είναι αρτίστας, έχει όλα τα χτυπήματα, προσφέρει θέαμα, κοινώς το λέω γλυκά... Φεντερερίζει <br/>Τρίτον: είναι ασύλληπτα ώριμος και cool για την ηλικία του. Μπράβο στους γονείς του για τη σπουδαία δουλειά που έκαναν και κάνουν. Μπράβο και στον ίδιο για την πνευματική δύναμή του.<br/>Και τέταρτον: λατρεύει το τέννις. Ζει και ανασαίνει για το άθλημα που εξασκεί. Και αυτό είναι το σταθερό εφόδιό του για να ξεπερνά τις δυσκολίες και τις πολλές ήττες που μοιραία θα έρχονται.</p>
      <p>Πόσο τυχεροί είναι οι Έλληνες φίλοι του αθλητισμού που βλέπουν, καμαρώνουν τον NBA MVP και τον Nitto ATP Finals Champion, και μάλιστα την ίδια χρονιά !!, να φιλούν, να τιμούν και να κουβαλούν τη γαλανόλευκη,... Μα πόσο απίστευτη συγκυρία είναι αυτή; </p>
      <p>
        <b>Φίλιππος Κουκουριτάκης</b>
      </p>
    </article>
  </body>
</html>