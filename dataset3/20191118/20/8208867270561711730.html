<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/social-network/2019/11/18/news/tiktok_aggiunge_la_musica_in_streaming_dal_prossimo_il_nuovo_servizio_del_social_che_piace_ai_teenager-241368507/"/>
    <meta property="og:site_name" content="Repubblica.it"/>
    <meta property="article:published_time" content="2019-11-18T20:34:00+00:00"/>
    <meta property="og:title" content="TikTok aggiunge la musica in streaming. Arriva il nuovo servizio del social che piace ai teenager"/>
    <meta property="og:description" content="Il modello è quello di Spotify, ma con la possibilità di associare video a brani musicali. Partirà prima dall’India per poi sbarcare"/>
  </head>
  <body>
    <article>
      <h1>TikTok aggiunge la musica in streaming. Arriva il nuovo servizio del social che piace ai teenager</h1>
      <h2>Il modello è quello di Spotify, ma con la possibilità di associare video a brani musicali. Partirà prima dall’India per poi sbarcare anche da noi  </h2>
      <address><time datetime="2019-11-18T20:34:00+00:00">18 Nov 2019, 20:34</time> by <a rel="author">JAIME D'ALESSANDRO</a></address>
      <p><b>DA NOI</b> fa notizia l’ingresso di Matteo Salvini, che dopo attori e cantanti, è arrivato anche lui su <a href="https://www.repubblica.it/argomenti/TikTok">TikTok</a>. Il social cinese veleggia oltre il miliardo di utenti, in India è l’app più scaricata mentre in Italia già a gennaio scorso aveva superato quota quattro milioni spopolando soprattutto sotto i 15 anni. Ora l'azienda prova a fare il grande salto puntando ad un pubblico più maturo, con buona pace di Facebook e Instagram, e tutti vogliono esserci.</p>
      <h3>Karaoke, polizia e orsetti: così Salvini cerca di conquistare i giovanissimi su TikTok</h3>
      <figure>
        <video src="https://media.gedidigital.it/repubblicatv/file/2019/11/18/673619/673619-video-rrtv-650-salvini1811_okok.mp4"/>
      </figure>
      <p>Non solo. Stando al <i>Financial Times</i> la ByteDance di Pechino, che detiene TikTok (prima di agosto 2018 si chiamava Musical.ly), starebbe pensando ad un servizio streaming musicale. O meglio: ci ha già pensato. Partirà il prossimo mese dall’India per poi raggiungere altri mercati. La compagnia, valutata da Softbank circa 75 miliardi di dollari, entrerà così in competizione diretta con aziende del calibro di Spotify, Apple, Amazon, Google. La chiusura degli accordi necessari con Universal Music, Sony e Warner, sarebbe imminente. E sarà un servizio a pagamento, separato da TikTok ma con alcune funzioni simili. L’associare i brani a video ad esempio e il poterli condividere.<br/>Il tutto mentre negli Stati Uniti si moltiplicano le voci di politici che da Washington chiedono un’indagine esplorativa per capire se il social cinese censura contenuti poco graditi a Pechino. La Federal Trade Commission a febbraio avevva dato un primo schiaffo a TikTok da 5,7 milioni di dollari per aver raccolto dati sui minori, come aveva fatto fra gli altri anche YouTube costretta a pagare ben 170 milioni di dollari.<br/>E’ dai tempi di Snapchat, ormai sprofondata (anche in borsa), che Facebook non aveva un vero antagonista. E non era mai accaduto che venisse dallla Cina, con la capacità di far paura in Occidente.   </p>
    </article>
  </body>
</html>