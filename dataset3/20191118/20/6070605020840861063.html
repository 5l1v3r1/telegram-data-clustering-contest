<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Aragones_0_2346365510.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T20:23:04+00:00"/>
    <meta property="og:title" content="Aragonès demana &quot;generositat&quot; al govern espanyol per resoldre &quot;políticament&quot; el conflicte en un acte a Foment"/>
    <meta property="og:description" content="Torra no assisteix al sopar, on han coincidit representants de tots dos executius, després d'una topada pel protocol"/>
  </head>
  <body>
    <article>
      <h1>Aragonès demana "generositat" al govern espanyol per resoldre "políticament" el conflicte en un acte a Foment</h1>
      <h2>Torra no assisteix al sopar, on han coincidit representants de tots dos executius, després d'una topada pel protocol</h2>
      <address>
        <time datetime="2019-11-18T20:23:04+00:00">18 Nov 2019, 20:23</time>
      </address>
      <p>La patronal Foment del Treball ha congregat aquest dilluns tres ministres, quatre consellers i el vicepresident del Govern, Pere Aragonès, en l'entrega dels premis Carlos Ferrer Salat. "No podíem desaprofitar l'oportunitat de trobar-nos amb representants del govern espanyol", ha expressat el vicepresident en la seva intervenció, en què ha demanat "generositat" a la Moncloa per resoldre "políticament" un conflicte "polític".</p>
      <p>"Fa un any, en un sopar com aquest, veníem de fer la Declaració de Pedralbes", ha dit Aragonès, recordant el comunicat conjunt que fa gairebé un any van signar tots dos executius reconeixent que existia un conflicte polític que s'havia de resoldre amb "seguretat jurídica". Amb tot, des de llavors el to del PSOE s'ha endurit i s'ha distanciat del diàleg amb l'independentisme. "La sentència del TS ha evidenciat que s'ha de solucionar una qüestió política políticament", ha insistit el vicepresident, que ha lamentat que, "quan la política es tanca, no deixa espai a la resolució dels conflictes, que s’enquisten". Davant d'això, ha reivindicat el diàleg "entre els dos governs". </p>
      <p>Aragonès ha fet aquesta intervenció després que el president de la Generalitat, Quim Torra –que avui afrontava el judici per desobediència al Tribunal Superior de Justícia de Catalunya (TSJC)– no hi hagi assistit, tot i que estava previst que ho fes. El cap de l'executiu ha delegat l'assistència al vicepresident, segons fonts de l'executiu, després que el govern espanyol hagi "invocat una clàusula" per "imposar" que la ministra Calviño passés per davant de Torra en el protocol i fes el discurs de tancament de l'acte. "El president Torra és la màxima autoritat a Catalunya i s'ha demanat a Foment que això fos respectat", asseguren aquests fonts. No és la primera vegada que passa: el 2013, el llavors president Artur Mas ja va rebutjar assistir a l'acte de Foment per no quedar relegat en el protocol a la figura de la vicepresidenta, Soraya Sáenz de Santamaría.</p>
      <h3>Calviño respon a Aragonès invocant el "diàleg dins de la llei"</h3>
      <p>Com que el president del govern espanyol en funcions, Pedro Sánchez, sumit en les negociacions per a la investidura, no ha comparegut a l’acte, ha cedit la seva intervenció a la favorita com a futura vicepresidenta del govern espanyol i actual ministra d’Economia en funcions, Nadia Calviño. La ministra ha respost Aragonès amb un discurs breu, en què s'ha mostrat oberta al "diàleg", però "dins de la llei", i ha carregat contra aquells que busquin "aixecar fronteres, restringir drets i aixecar murs". En el mateix sentit, ha demanat "responsabilitat" als partits per garantir "l'estabilitat política i social". "Espero que totes les forces parlamentàries assumeixin la seva responsabilitat i facilitin la conformació d'un nou executiu", ha recalcat.</p>
      <p>Calviño ha estat a la taula presidencial acompanyada dels guanyadors dels premis, Aragonès; el primer tinent d'alcalde del PSC, Jaume Collboni; així com els secretaris generals de CCOO i la UGT, Javier Pacheco i Camil Ros; el president de Foment, Josep Sánchez Llibre, i el president del govern valencià, Ximo Puig. La resta de ministres que han estat presents a l’acte, María Jesús Montero i Margarita Robles, han presidit altres taules, així com els consellers Chakir El Homrani, Damià Calvet i Àngels Chacón.</p>
      <h3>Crítiques de Foment a Torra per no condemnar "la barbàrie" de les protestes</h3>
      <p>Torra, que al matí s'ha enfrontat a un judici per no haver retirat els llaços grocs de la façana de la Generalitat, ha rebut al vespre crítiques clares i contundents del president de Foment del Treball, Josep Sánchez Llibre, que ha culpat la Generalitat d'una "greu irresponsabilitat" per "no condemnar la barbàrie i no evitar-la". </p>
      <p>Malgrat que es tractava d'una trobada empresarial, els dos principals missatges de Sánchez Llibre han estat polítics. D'una banda, ha carregat contra la Generalitat. "'Independència o barbàrie' amb aquestes paraules justifiquen les accions que estan duent a terme els que estan tallant autopistes i carrers", ha dit en relació amb un missatge recent publicat pels CDR. "El dret a manifestar-se, que defenso, no empara provocar barbàrie", ha afirmat.</p>
      <p>A més, Sánchez Llibre ha aplaudit el govern de coalició que planegen PSOE i Podem. "Una bona notícia", ha dit Llibre. "Després de mesos d'incertesa es dona una resposta ràpida i responsable al resultat electoral", ha afegit. Un discurs molt allunyat del que es pot sentir entre les patronals i organitzacions empresarials madrilenyes, que sovint han mostrat recels respecte a la possibilitat que Pablo Iglesias arribi al govern espanyol. "Si els empresaris demanem urgència per configurar un nou govern i al cap de 24 hores hi ha un preacord, com podem no estar d’acord?", s'ha demanat Llibre. A més, el líder patronal ha posat deures als ministres, als quals ha exigit que no tombin "algunes reformes", ha assegurat sense especificar, tot i que probablement es referia a la reforma laboral, possible víctima del nou govern, i a una possible pujada d'impostos. Per a Llibre, la solució per quadrar les finances públiques espanyoles és lluitar contra l’economia submergida.</p>
    </article>
  </body>
</html>