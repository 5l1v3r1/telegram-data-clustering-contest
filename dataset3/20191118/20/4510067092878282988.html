<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/oradea-doneaza-o-paine-la-a-xi-a-editie-sarmanii-vor-primi-paini-in-cinci-locuri-din-oras-152864.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T20:33:00+00:00"/>
    <meta property="og:title" content="„Oradea donează o pâine”, la a XI-a ediție. Sărmanii vor primi pâini în cinci locuri din oraş"/>
    <meta property="og:description" content="Iniţiativa 'Oradea donează o pâine', demarată la începutul acestui an, a ajuns la cea de-a XI-a ediţie. Miercuri, cei care doresc să susţină proiectul, vor putea lăsa pâini în cinci locuri din oraş. "/>
  </head>
  <body>
    <article>
      <h1>„Oradea donează o pâine”, la a XI-a ediție. Sărmanii vor primi pâini în cinci locuri din oraş</h1>
      <address><time datetime="2019-11-18T20:33:00+00:00">18 Nov 2019, 20:33</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <slideshow>
        <figure>
          <img src="https://www.ebihoreanul.ro/modules/news/files/oradea-doneaza-o-paine-181119-01.jpg"/>
          <figcaption>(sursa foto: Oradea donează o pâine)</figcaption>
        </figure>
        <figure>
          <img src="https://www.ebihoreanul.ro/modules/news/files/oradea-doneaza-o-paine-181119-02.jpg"/>
          <figcaption>(sursa foto: Oradea donează o pâine)</figcaption>
        </figure>
      </slideshow>
      <p>Iniţiativa "Oradea donează o pâine", demarată la începutul acestui an, a ajuns la cea de-a XI-a ediţie. Orădenii sunt chemaţi şi de această dată să susţină proiectul donând pâini pentru sărmani. </p>
      <p>Cum noua ediţie va avea loc miercuri, cei care doresc să ajute sunt rugaţi să-i contacteze pe organizatori din timp (pe adresa de mail oradeadoneazaopaine@yahoo.com sau pe pagina de Facebook "Oradea donează o pâine"). </p>
      <p>După ce pâinile vor fi adunate, ele vor fi împărţite, miercuri, între orele 15 şi 17, în cinci puncte din oraş. Patru dintre acestea au devenit locurile "tradiţionale" ale proiectului "Oradea donează o pâine".</p>
      <p>Este vorba despre Oradea Plaza, Piaţa Decebal, Piaţa Rogerius şi în Nufărul lângă biserica "Sfântul ierarh Nicolae".</p>
      <p>Cel de-al cincilea punct, care se schimbă la fiecare ediţie, va fi de data aceasta staţia de autobuz de lângă Ştrandul Ioşia.</p>
      <p>Cei care au nevoie de o pâine o vor putea lua din zonele precizate, dintr-o cutie inscripţionată cu numele evenimentului.</p>
      <figure>
        <img src="https://www.ebihoreanul.ro/user_files/oradea-doneaza-o-paine-181119-02.jpg"/>
      </figure>
      <p>Organizatorii mai transmit şi că, în curând, vor sărbători un an de existenţă, "Oradea donează o pâine" fiind un proiect iniţiat în ianuarie 2019.</p>
    </article>
  </body>
</html>