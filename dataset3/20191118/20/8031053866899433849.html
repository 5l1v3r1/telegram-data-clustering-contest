<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7-%ce%b3%ce%b1%ce%bb%ce%bb%ce%af%ce%b1-%cf%80%ce%b1%cf%81%ce%bf%cf%85%cf%83%ce%b9%ce%ac%ce%b6%ce%b5%ce%b9-%cf%84%ce%b7%ce%bd-%cf%84%cf%81%ce%af%cf%84%ce%b7-%cf%84%ce%b7%ce%bd-%cf%80%cf%81%cf%8c.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T20:15:30+00:00"/>
    <meta property="og:title" content="Η Γαλλία παρουσιάζει την Τρίτη την πρότασή της για την ενταξιακή διαδικασία στην ΕΕ"/>
    <meta property="og:description" content="Η Γαλλία θα παρουσιάσει αύριο Τρίτη στους εταίρους της στην ΕΕ τις προτάσεις της για τη μεταρρύθμιση της διαδικασίας ένταξης άλλων χωρών, σε μια προσπάθεια να αμβλύνει τη δυσφορία που προκάλεσε το βέτο της στην έναρξη ενταξιακών διαπραγματεύσεων με τα Σκόπια και την Αλβανία."/>
  </head>
  <body>
    <article>
      <h1>Η Γαλλία παρουσιάζει την Τρίτη την πρότασή της για την ενταξιακή διαδικασία στην ΕΕ</h1>
      <address>
        <time datetime="2019-11-18T20:15:30+00:00">18 Nov 2019, 20:15</time>
      </address>
      <p>
        <b>Η Γαλλία θα παρουσιάσει αύριο Τρίτη στους εταίρους της στην ΕΕ τις προτάσεις της για τη μεταρρύθμιση της διαδικασίας ένταξης άλλων χωρών, σε μια προσπάθεια να αμβλύνει τη δυσφορία που προκάλεσε το βέτο της στην έναρξη ενταξιακών διαπραγματεύσεων με τα Σκόπια και την Αλβανία.</b>
      </p>
      <p>Η σύνοδος των υπουργών Ευρωπαϊκών Υποθέσεων στις Βρυξέλλες θα αποτελέσει την ευκαιρία για μια «πρώτη συζήτηση» γύρω από τις προτάσεις αυτές, τις οποίες θα παρουσιάσει η Γαλλίδα υφυπουργός Αμελί ντε Μονσαλέν. «Το πραγματικό ραντεβού θα είναι η σύνοδος ΕΕ-Δυτικών Βαλκανίων, στις 6 και 7 Μαΐου 2020 στο Ζάγκρεμπ», ανέφερε μια γαλλική διπλωματική πηγή.</p>
      <h3>Η Γαλλία στηρίζει την προοπτική ένταξης των χωρών των Δυτικών Βαλκανίων στην ΕΕ</h3>
      <p>Το Παρίσι υπέβαλε αυτές τις προτάσεις στους εταίρους του αλλά ακόμη δεν έχουν συζητηθεί. Οι πρώτες αντιδράσεις κυμαίνονταν από πλήρη υποστήριξη μέχρι δυσπιστία, πρόσθεσε η ίδια πηγή. Το έγγραφο, το οποίο επικαλείται το Γαλλικό Πρακτορείο, κάνει λόγο για μια διαδικασία διεύρυνσης «πιο σταδιακή και προτρεπτική». Το Παρίσι τονίζει ότι στηρίζει ανεπιφύλακτα την ευρωπαϊκή προοπτική των έξι χωρών των Δυτικών Βαλκανίων (Αλβανία, Βοσνία-Ερζεγοβίνη, Κόσοβο, Μαυροβούνιο, Σκόπια και Σερβία).</p>
      <p>Όμως «οι βαθιές πολιτικές, οικονομικές και κοινωνικές αλλαγές που απαιτούνται για μια μελλοντική ένταξη στην ΕΕ παραμένουν πολύ αργές και τα οφέλη για τους πολίτες των υποψηφίων χωρών παραμένουν ανεπαρκή», σημειώνεται στον έγγραφο.</p>
      <p>Για να ξεκινήσει μια διαδικασία ένταξης απαιτείται να υπάρχει ομοφωνία μεταξύ των χωρών μελών της ΕΕ. Το βέτο της Γαλλίας στην Αλβανία και τα Σκόπια καταδίκασαν έντονα ο πρόεδρος του Ευρωπαϊκού Συμβουλίου Ντόναλντ Τουσκ και ο πρόεδρος της Ευρωπαϊκής Επιτροπής Ζαν-Κλοντ Γιούνκερ, ο οποίος έκανε λόγο για «βαρύ ιστορικό λάθος», σύμφωνα με το ΑΠΕ-ΜΠΕ.</p>
      <p>Η σημερινή διαδικασία περιλαμβάνει 35 κεφάλαια διαπραγματεύσεων αλλά οι υποψήφιες χώρες τείνουν να περιμένουν μέχρι την τελευταία στιγμή για να ξεκινήσουν τις πιο δύσκολες μεταρρυθμίσεις, παρατήρησε η ίδια διπλωματική πηγή. Η Γαλλία θέτει ως προϋπόθεση για την έναρξη ενταξιακών διαπραγματεύσεων να μεταρρυθμιστεί πρώτα η διαδικασία και απαιτεί από τις υποψήφιες χώρες πλήρη σεβασμό στο κράτος δικαίου και τα θεμελιώδη δικαιώματα.</p>
      <p>Στην πρότασή τους, το Παρίσι κάνει λόγο για μια προσέγγιση κατά διαδοχικά βήματα, με τη δυνατότητα οι υποψήφιες χώρες να επωφελούνται άμεσα, για παράδειγμα μέσω της συμμετοχής τους σε ευρωπαϊκά προγράμματα ή μέσω στοχευμένης χρηματοδότησης σε καθένα από τα στάδια ένταξης τους. Η πρόσβαση στην ενιαία αγορά και την ελεύθερη κυκλοφορία των εργαζομένων θα δίνεται μόνο όταν οι διαπραγματεύσεις φτάσουν στην τελική φάση τους.</p>
    </article>
  </body>
</html>