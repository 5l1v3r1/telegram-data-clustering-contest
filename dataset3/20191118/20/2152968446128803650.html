<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/18/v-sriada-svetvat-kolednite-svetlini-vyv-veliko-tyrnovo.430031"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T20:50:00+00:00"/>
    <meta property="og:title" content="В сряда светват коледните светлини във Велико Търново"/>
    <meta property="og:description" content="Започва коледната програма на старата столица | Dnes.bg"/>
  </head>
  <body>
    <article>
      <h1>В сряда светват коледните светлини във Велико Търново</h1>
      <h2>Започва коледната програма на старата столица</h2>
      <address><time datetime="2019-11-18T20:50:00+00:00">18 Nov 2019, 20:50</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Коледните светлини във Велико Търново ще бъдат запалени на 20 ноември със спектакъла "Коледна въртележка" на Театър "Весел" и празнични илюминации, съобщи на пресконференция Нелина Църова, директор на Дирекция "Култура" в община Велико Търново.</p>
      <p>Със запалването на коледните светлини ще бъде дадено началото и на богатата програма, посветена на светлите празници. Предвидени са множество концерти, спектакли и изложби, пише БТА.</p>
      <p>Концертът "На 8 рояла" за 16 пианисти и 32 ръце, с диригент Григор Паликаров, част от програмата на Пловдив - Европейска столица на културата 2019, ще се състои на 21 ноември в ДКС "Васил Левски".</p>
      <p>На 28 ноември зрителите ще могат да видят спектакъла "Лебедово езеро" и "Лешникотрошачката" на Руския държавен балет на лед от Санкт Петербург. На следващия ден на същата сцена ще започне благотворителният спектакъл "Шоу без име"на трупата на Нешка Робева, в който ще участват и млади спортни надежди от Велико Търново, а средствата от билетите ще бъдат предназначени за детските спортни школи.</p>
      <p>В предпразничните дни са предвидени и много изложби. Сред тях е експозицията "Дипломация и изкуство", посветена на 140 години българска дипломатическа служба, както и изложба на преподавателите от Факултета по изящни изкуства към Тракийския университет в Одрин.</p>
      <p>Традиционният коледен базар ще бъде открит с изпълнения на учениците от Джуниър бенд в парк "Марно поле" на 29 ноември, посочи Борислав Йорданов, управител на Общинската туристическа агенция "Царевград Търнов". Той уточни, че на 8, 25 и 30 декември спектакълът "Звук и светлина" на Царевец ще бъде подарък за всички жители и гости на града.</p>
      <p>В новогодишната нощ в празничната програма в центъра на града ще има лазерно шоу с участието на Графа, дует "Инилия" и ПФК"Искра".<br/> </p>
    </article>
  </body>
</html>