<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/gutt-15-uten-armer-og-bein-overfalt-av-politimann/71828003"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T20:50:01+00:00"/>
    <meta property="og:title" content="Gutt (15) uten armer og bein overfalt av politimann"/>
    <meta property="og:description" content="En forelder som hadde behandlet barnet sitt på samme måte som politibetjenten, ville risikert å ha blitt arrestert for barnemishandling, sier advokat."/>
  </head>
  <body>
    <article>
      <h1>Gutt (15) uten armer og bein overfalt av politimann</h1>
      <h2>En forelder som hadde behandlet barnet sitt på samme måte som politibetjenten, ville risikert å ha blitt arrestert for barnemishandling, sier advokat.</h2>
      <address><time datetime="2019-11-18T20:50:01+00:00">18 Nov 2019, 20:50</time> by <a rel="author">Line Brustad</a></address>
      <p>- Kom deg av meg, roper gutten (15) til politibetjenten som ligger over ham.</p>
      <p>Gutten har verken armer eller bein, og kan ikke kjempe imot. Han bor på et hjem for foreldreløse barn i Pima, i den amerikanske delstaten Arizona.<br/><br/><b>Politimannen drar gutten over gulvet, og holder ham nede ved hjelp av sin egen kroppsvekt.</b></p>
      <p>15-åringen har ingen klær på seg på overkroppen. Han blir mer og mer desperat i ropene sine.</p>
      <p>- Kom deg for helvete av meg, skriker han.</p>
      <p>Politimannen blir liggende over gutten i flere sekunder, før han reiser seg opp og ser ned på ham.</p>
      <p>
        <b>- Hold kjeft! Jeg hever stemmen til deg når jeg vil, forstår du det? roper politibetjenten inn i øret til gutten.</b>
      </p>
      <h3>Filmet</h3>
      <p>Hendelsen ble dokumentert via en mobilvideo på åtte minutter. Den ble først publisert av <a href="https://www.kold.com/2019/11/14/watch-teenage-quadruple-amputee-wrestled-ground-by-deputy/">KOLD News 13</a>, og deretter av <a href="https://www.washingtonpost.com/gdpr-consent/?destination=%2fnation%2f2019%2f11%2f15%2fpima-county-sheriffs-office-year-old-video-quadruple-amputee%2f%3f">The Washington Post</a> - og den har ført til at sheriffkontoret i Pima nå blir etterforsket.</p>
      <p>
        <b>Ifølge en talsperson fra departementet har politimannen i videoen blitt tatt ut i permisjon.</b>
      </p>
      <p>Videoen ble filmet av en 16-åring som bor i det samme hjemmet som 15-åringen.</p>
      <p>Forsvareren til guttene, Joel Feinman, sier til The Washington Post at hendelsen trolig aldri hadde fått denne oppmerksomheten, om den ikke hadde blitt filmet.</p>
      <p>- Dette er barn som på ulikt vis er traumatisert. Om en forelder hadde behandlet barnet sitt på samme måte som politibetjenten gjorde, hadde de risikert å ha blitt arrestert for barnemishandling, sier Feinman.</p>
      <h3>- Veltet søppelbøtte</h3>
      <p>Det var om morgenen den 26. september i år at de ansatte på barnehjemmet kontaktet politiet. Bakgrunnen for oppringningen var at den 15 år gamle gutten skal ha veltet en søppelbøtte, og ropt og skreket.</p>
      <p>Forsvarer Feinman sier han ikke kjenner til hva som forårsaket utbruddet, men sier til The Washington Post at han mener det uansett ikke er av stor betydning.</p>
      <p>- 15-åringer som har gjennomgått det samme, avreagerer hele tiden, sier han.</p>
      <p>Både den femten år gamle gutten og en 16-åring fra barnehjemmet ble siktet for voldelig oppførsel, men politiet har i ettertid valgt å droppe siktelsene.</p>
    </article>
  </body>
</html>