<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/sector-social-infrafinancament_0_2346965324.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T20:45:16+00:00"/>
    <meta property="og:title" content="Front comú del sector social per denunciar “l’infrafinançament crònic”"/>
    <meta property="og:description" content="Fins a dotze organitzacions del sector social i d’atenció a les persones s'uneixen en una mesa unitària per plantar cara al Govern"/>
  </head>
  <body>
    <article>
      <h1>Front comú del sector social per denunciar “l’infrafinançament crònic”</h1>
      <h2>Fins a dotze organitzacions del sector social i d’atenció a les persones s'uneixen en una mesa unitària per plantar cara al Govern</h2>
      <address>
        <time datetime="2019-11-18T20:45:16+00:00">18 Nov 2019, 20:45</time>
      </address>
      <p>Fins a dotze organitzacions del sector social i d’atenció a les persones es van unir aquest dilluns per crear una mesa unitària que planti cara al Govern i exigir, de nou, que els pressupostos del 2020 posin fi a “l’infrafinançament crònic” que pateix el sector. Patronals, sindicats, entitats i col·legis professionals van fer un front comú per reclamar que els comptes de l’any que ve estiguin dotats de més inversió en aquest àmbit, fet que permeti superar la congelació de tarifes, millorar els convenis col·lectius, equiparar condicions i no deixar cap salari per sota dels 14.000 euros anuals.</p>
      <p>Per aconseguir-ho, la nova mesa va demanar que les inversions previstes als comptes augmentin del 0,5% del PIB actual al 2% en set anys, en línia amb la mitjana europea. L’objectiu és, segons van explicar les organitzacions, poder garantir la qualitat dels serveis que presten i situar el sector social i d’atenció a les persones com un pilar fonamental i estratègic de l’estat del benestar, al mateix nivell que la salut i l’educació.</p>
      <p>Amb l’objectiu de revertir la situació del sector el més aviat possible, les organitzacions de la mesa -entre les quals hi ha la Taula del Tercer Sector, la Confederació, la patronal ACRA, els sindicats CCOO i UGT i el Col·legi d’Educadors- van instar les forces polítiques a reunir-se amb “urgència”, amb interlocucions d’alt nivell. A banda de més inversions, la mesa també planteja el desplegament total de lleis que ja estan en marxa però són poc efectives, com la llei de la dependència, la de la renda garantida de ciutadania, l’actualització de l’IRSC, l’habitatge social, el Pacte Nacional per a la Interculturalitat, l’Agència Catalana de Protecció Social, la llei de drets i oportunitats en la infància i l’adolescència, el suport a les famílies i les mesures per erradicar la violència masclista.</p>
    </article>
  </body>
</html>