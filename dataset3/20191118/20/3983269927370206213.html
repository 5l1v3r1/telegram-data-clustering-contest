<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/espanya-goleja-romania-5-0-i-tanca-la-fase-de-classificacio-de-leurocopa-com-a-cap-de-serie/noticia/2964335/"/>
    <meta property="og:site_name" content="CCMA"/>
    <meta property="article:published_time" content="2019-11-18T20:47:12+00:00"/>
    <meta property="og:title" content="Espanya goleja Romania (5-0) i tanca la fase de classificació de l'Eurocopa com a cap de sèrie"/>
    <meta property="og:description" content="El conjunt dirigit per Robert Moreno s'ha imposat sense problemes als romanesos amb gols de Fabián, dos de Gerard Moreno, Rus en pròpia porta i Oyarzabal"/>
  </head>
  <body>
    <article>
      <h1>Espanya goleja Romania (5-0) i tanca la fase de classificació de l'Eurocopa com a cap de sèrie</h1>
      <h2>El conjunt dirigit per Robert Moreno s'ha imposat sense problemes als romanesos amb gols de Fabián, dos de Gerard Moreno, Rus en pròpia porta i Oyarzabal</h2>
      <address><time datetime="2019-11-18T20:47:12+00:00">18 Nov 2019, 20:47</time> by <a rel="author">Cristina Busquets</a></address>
      <figure>
        <img src="https://statics.ccma.cat/multimedia/jpg/6/6/1574113290666.jpg"/>
        <figcaption>Gerard Moreno, el protagonista de la victòria d'Espanya contra Romania (EFE)</figcaption>
      </figure>
      <p>La <b>selecció espanyola de futbol</b> ha sortit amb l'objectiu de tancar la fase classificatòria per a l'Eurocopa 2020 com a cap de sèrie.<b> Romania els ha mostrat poca oposició al Wanda Metropolitano</b>. El conjunt dirigit per<b> Robert Moreno</b> ha donat dos avisos en només tres minuts, ha vist com en el quart li anul·laven un gol per una falta en atac, i als sis minuts Cazorla ha enviat un xut al pal.<br/><br/><b>Fabián</b>, poc després, <b>ha obert el marcador en aprofitar un refús del porter</b>. Romania ha pogut empatar en una <b>ocasió de Puscas que ha salvat Kepa</b>. I d'aleshores fins al descans, <b>recital de Gerard Moreno</b>. El de Santa Perpètua ha rematat de cap una jugada d'estratègia al trenta-tres, al 42 ha aprofitat una centrada de Gayá i en l'últim minut, Rus ha desviat el xut de l'ex de l'Espanyol al fons de la seva porteria.</p>
      <p>Al segon temps, el ritme ha baixat una mica, però el domini ha continuat sent d'Espanya. Ramos ha buscat el cinquè sense èxit i Saúl ha rematat fora a la sortida d'un córner. <b>Oyarzabal, amb l'esquerra, en l'afegit, ha tancat la golejada </b>amb el cinquè assistit per Busquets.</p>
    </article>
  </body>
</html>