<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/maltempo-protezione-civile-allerta-per-la-valle-cervo"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-18T20:49:32+00:00"/>
    <meta property="og:title" content="Maltempo Protezione Civile allerta gialla per la Valle Cervo"/>
    <meta property="og:description" content="Per le prossime 36 ore, interessata anche la Valsesia"/>
  </head>
  <body>
    <article>
      <h1>Maltempo Protezione Civile allerta gialla per la Valle Cervo</h1>
      <h2>Per le prossime 36 ore, interessata anche la Valsesia</h2>
      <address>
        <time datetime="2019-11-18T20:49:32+00:00">18 Nov 2019, 20:49</time>
      </address>
      <h3>Maltempo Protezione Civile allerta gialla per la Valle Cervo</h3>
      <p>Il centro funzionale di Arpa Piemonte (Agenzia Regionale Protezione ambiente) ha emesso un bollettino che segnala allerte gialla e arancione a partire da questa sera e per le prossime 36 ore nella zona appenninica e nel nord Piemonte. Pertanto la Protezione civile regionale ha predisposto l’apertura della sala dalle ore 6 di domani mattina e rinforzerà il presidio di reperibilità notturna per la gestione di eventuali segnalazioni del territorio.</p>
      <p>Nell’allerta gialla ricadono diverse zone tra le quali <b>la Valle Cervo e la Valsesia</b> oltre la Valle Tanaro e la pianura cuneese. Nell’allertamento arancio ricadono alcune zone delle province di Alessandria, Asti e Cuneo.</p>
      <p>Il nuovo impulso perturbato di origine nordatlantica che scende sul Mediterraneo occidentale, con relativo minimo di pressione al suolo, porta ad una situazione di maltempo che permane tra stasera e domani tra Corsica e Sardegna. Questa situazione mantiene condizioni di brutto tempo sul Piemonte, con precipitazioni diffuse per tutta la giornata di domani; i valori saranno generalmente moderati, più intensi però sul Piemonte meridionale, dove sono attese nevicate anche localmente intense a quote collinari, con interessamento possibile delle pianure. Mercoledì si assisterà a un temporaneo miglioramento.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/continua-lallerta-meteo-36-ore"/>
        <a href="https://laprovinciadibiella.it/attualita/maltempo-domani-allerta-gialla-in-tutto-il-piemonte"/>
        <a href="https://laprovinciadibiella.it/attualita/pioggia-e-temporali-stanno-arrivando"/>
      </related>
    </article>
  </body>
</html>