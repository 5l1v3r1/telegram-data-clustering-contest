<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152489-dolarovyj-multymiljoner-prybyrav-zoopark-ta-rozdavav-lystivky-u-lucku"/>
    <meta property="og:site_name" content="ВолиньPost"/>
    <meta property="article:published_time" content="2019-11-18T20:57:00+00:00"/>
    <meta property="og:title" content="Доларовий мультимільйонер прибирав зоопарк та роздавав листівки у Луцьку"/>
    <meta property="og:description" content="Відомий український бізнесмен, письменник, меценат і блогер Гарік Корогодський у рамках шоу «Багач – Бідняк» побував у Луцьку."/>
  </head>
  <body>
    <article>
      <h1>Доларовий мультимільйонер прибирав зоопарк та роздавав листівки у Луцьку</h1>
      <address>
        <time datetime="2019-11-18T20:57:00+00:00">18 Nov 2019, 20:57</time>
      </address>
      <p>Відомий український бізнесмен, письменник, меценат і блогер <b>Гарік Корогодський</b> у рамках шоу «Багач – Бідняк» побував у Луцьку.<br/><br/>Тут мільйонер згрібав траву, працював на будівництві, роздавав листівки в костюмі шматка піци, прибирав вольєри та годував мешканців зоопарку упродовж двох днів у червні, - повідомляє ІА "Волинські Новини", посилаючись на ICTV.<br/><br/>Згідно з правилами шоу, бізнесмен на два дні залишився без грошей, ґаджетів, охорони, помічників та автомобіля. Натомість він отримує дешевий одяг, примітивний мобільний телефон, пляшку води та квитки на проїзд у громадському транспорті.<br/><br/>Завдання героя – вижити в незнайомому місті та не залишитися ні перед ким у боргу.<br/><br/>«Я хочу довести собі, що я не заіржавів», – зазначив Гарік Корогодський на початку шоу. І, окрім вигаданої легенди про те, що він – колишній художній керівник з Охтирки, щоби залишитися невпізнаваним, бізнесмен вирішив перефарбувати волосся в натуральний колір.<br/><br/>До Луцька Гарік відправився потягом Київ–Ковель. Відразу при виході із залізничного вокзалу він натрапив на оголошення про пошук працівників на будівництво і зателефонував за вказаним номером.<br/><br/>Так бізнесмен потрапив на перше своє місце роботи в Луцьку – Гарік за 250 гривень згріб скошену траву та обприскав фруктові дерева на території домогосподарства місцевого жителя Володимира Степановича.<br/><br/>Далі доларовий мультимільйонер працював на будівельному майданчику підсобним робітником – вивозив цеглу та подавав цементний розчин іншим робітникам. За 2,5 години такої праці Гарік заробив 150 гривень.<br/><br/>Витративши зароблені кошти на масаж, букети для перехожих дівчат і обід у піцерії, бізнесмен попросився переночувати в недобудованому приміщенні Володимира Степановича, яке попередньо мусив прибрати.<br/><br/>«У мене такого ще не було», – не втомлювався повторювати Гарік протягом шоу.<br/><br/>Другий день експерименту видався не менш насиченим. За допомогою Володимира Степановича бізнесмен знайшов підробіток у Луцькому зоопарку, де за 150 гривень він спершу чистив ведмежий вольєр, а згодом годував тварин, зокрема левів і тигрів.<br/><br/>Згодом мільйонер вирішив пошукати легшої роботи та зайшов до піцерії, де йому запропонували роздавати листівки в костюмі шматка піци. За дві години такої роботи Гарік зміг заробити 160 гривень.<br/><br/>Пообідавши в тому ж закладі, Гарік відправився на екскурсію Луцьком і завітав до будинку архітектора, де поспілкувався з <b>Миколою Голованем.</b><br/><br/>Другу ніч бізнесмен провів у трейлері німця Фріца, який проїжджав Луцьком дорогою до Києва.<br/><br/>На третій день Гарік повернувся до звичного життя і віддячив людям, які допомагали йому на проєкті. Миколі Голованю він подарував 25 тисяч гривень, Фріцу – каву та гроші, аби доїхати до Києва, Луцькому зоопарку – 50 тисяч гривень, Володимиру Степановичу – два квитки на матч Ліверпуля.<br/><br/>«Для того, щоб радіти життю, не потрібні гроші», – резюмував Гарік на закінчення шоу.</p>
    </article>
  </body>
</html>