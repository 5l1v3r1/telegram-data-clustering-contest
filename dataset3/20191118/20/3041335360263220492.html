<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/greece/antikapnistikos-nomos-xoris-tasakia-to-60-ton-magazion/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T20:50:06+00:00"/>
    <meta property="og:title" content="Αντικαπνιστικός νόμος: Χωρίς τασάκια το 60% των μαγαζιών"/>
    <meta property="og:description" content="Επιθεωρητές-ελεγκτές της Εθνικής Αρχής Διαφάνειας σε συνεργασία με στελέχη της ΕΛ.ΑΣ, πραγματοποίησαν το διάστημα 08-14 Νοεμβρίου δεκάδες ελέγχους στο Ρέθυμνο, την Τρίπολη, την Πάτρα, την Αθήνα (νότια προάστια), τη Λάρισα, τον Βόλο, τη Θεσσαλονίκη και τις Σέρρες."/>
  </head>
  <body>
    <article>
      <h6 class="kicker">Τα εξαφάνισαν οι ιδιοκτήτες</h6>
      <h1>Αντικαπνιστικός νόμος: Χωρίς τασάκια το 60% των μαγαζιών</h1>
      <h2>Επιθεωρητές-ελεγκτές της Εθνικής Αρχής Διαφάνειας σε συνεργασία με στελέχη της ΕΛ.ΑΣ, πραγματοποίησαν το διάστημα 08-14 Νοεμβρίου δεκάδες ελέγχους στο Ρέθυμνο, την Τρίπολη, την Πάτρα, την Αθήνα (νότια προάστια), τη Λάρισα, τον Βόλο, τη Θεσσαλονίκη και τις Σέρρες.</h2>
      <address><time datetime="2019-11-18T20:50:06+00:00">18 Nov 2019, 20:50</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Συνεχίζονται οι συστηματικοί έλεγχοι συμμόρφωσης με τις κείμενες διατάξεις περί καπνού σε ολόκληρη την επικράτεια με τα αποτελέσματα να δείχνουν ότι στο 70% των καταστημάτων οι θαμώνες έχουν κόψει το κάπνισμα και στο 60% οι καταστηματάρχες έχουν αποσύρει τα τασάκια.</p>
      <p>Ειδικότερα, επιθεωρητές-ελεγκτές της Εθνικής Αρχής Διαφάνειας σε συνεργασία με στελέχη της ΕΛ.ΑΣ, πραγματοποίησαν το διάστημα 08-14 Νοεμβρίου ελέγχους στο Ρέθυμνο, την Τρίπολη, την Πάτρα, την Αθήνα (νότια προάστια), τη Λάρισα, τον Βόλο, τη Θεσσαλονίκη και τις Σέρρες.</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <p>Οι έλεγχοι, σύμφωνα με σχετική ανακοίνωση, διενεργήθηκαν από τις μεσημεριανές μέχρι τις πρώτες πρωινές ώρες και επικεντρώθηκαν σε παιδότοπους, καφενεία, καφετέριες, μπαρ, κέντρα διασκέδασης και καταστήματα εστίασης.</p>
      <p>Οι έλεγχοι αυτοί εντάσσονται στο ενιαίο πρόγραμμα επιχειρησιακής δράσης των ΕΑΔ και ΕΛ.ΑΣ με βασικό στόχο την ενημέρωση, υπό μορφή συστάσεων, των υπευθύνων των καταστημάτων σχετικά με τις διατάξεις του αντικαπνιστικού και τα οφέλη που προκύπτουν για τη δημόσια υγεία, το κοινωνικό σύνολο και την επιχειρηματικότητα.</p>
      <h3>Τα αποτελέσματα</h3>
      <p><b>Επισκόπηση ευρημάτων ελέγχων</b> που διενεργήθηκαν στις παραπάνω οκτώ πόλεις 08-14.11.2019:</p>
      <p>1. Ελέγχθηκαν 172 περίπου επιχειρήσεις υγειονομικού ενδιαφέροντος με μέγιστο αριθμό 1650 θαμώνων</p>
      <p>2. Στο 72% των περιπτώσεων δεν βρέθηκαν καπνίζοντες στους εσωτερικούς χώρους</p>
      <p>3. Στο 45% των περιπτώσεων οι υποδειχθέντες ως εξωτερικοί χώροι (ανεξάρτητα από το εάν βρέθηκαν καπνίζοντες κατά τον έλεγχο) ενέπιπταν στον αντικαπνιστικό περιορισμό (άρθρο 16 του Ν.4633/19) καθώς ήταν στεγασμένοι και περίκλειστοι.</p>
      <p>4. Στο 55% των περιπτώσεων διαπιστώθηκε είτε απουσία είτε ελλιπής σήμανση σε χώρους που εμπίπτουν στον αντικαπνιστικό περιορισμό.</p>
      <p>5. Στο 60% των καταστημάτων διαπιστώθηκαν μέτρα αποτροπής καπνίσματος και ειδικότερα απουσία σταχτοδοχείων εντός των καταστημάτων.</p>
      <p>6. Σε 1 στις 4 επιχειρήσεις κατεγράφησαν παρατυπίες (μη ύπαρξη ή μη θεώρηση) σχετικά με την ύπαρξη και τήρηση βιβλίου αναφοράς καπνίσματος.</p>
      <p>Σύμφωνα με την Εθνική Αρχή Διαφάνειας, τα κλιμάκια των ελεγκτών κατέγραψαν τον προβληματισμό των υπευθύνων των καταστημάτων στις περιπτώσεις που οι εξωτερικοί χώροι των επιχειρήσεών τους δεν πληρούσαν τις προδιαγραφές του νόμου, σχετικά με τις τεχνικές παρεμβάσεις που θα μπορούσαν να κάνουν προκειμένου να συμμορφωθούν με τις κείμενες διατάξεις. Σημειώνεται επίσης ότι η πλειοψηφία των ελεγχόμενων επέδειξαν καλή διάθεση και συνεργασία κατά τη διάρκεια του ελέγχου.</p>
      <p>
        <a href="https://www.tanea.gr/2019/11/18/greece/i-tyfli-gata-pou-kakopoiithike-sti-folegandro-vrike-zesti-agkalia/">Η τυφλή γάτα που κακοποιήθηκε στη Φολέγανδρο βρήκε ζεστή αγκαλιά</a>
      </p>
    </article>
  </body>
</html>