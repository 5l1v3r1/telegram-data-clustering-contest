<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562164/kyriakos-mitsotakis-zitise-apo-toys-perifereiarches-na-moirastoyn-prosfyges-kai-metanastes"/>
    <meta property="og:site_name" content="NOOZ."/>
    <meta property="article:published_time" content="2019-11-18T20:53:00+00:00"/>
    <meta property="og:title" content="Κυριάκος Μητσοτάκης: Ζήτησε από τους Περιφερειάρχες να μοιραστούν πρόσφυγες και μετανάστες"/>
    <meta property="og:description" content="Τι διαμηνύει ο Κυριάκος Μητσοτάκης εντός και εκτός Ελλάδας"/>
  </head>
  <body>
    <article>
      <h1>Κυριάκος Μητσοτάκης: Ζήτησε από τους Περιφερειάρχες να μοιραστούν πρόσφυγες και μετανάστες</h1>
      <address>
        <time datetime="2019-11-18T20:53:00+00:00">18 Nov 2019, 20:53</time>
      </address>
      <p>
        <b>Τι διαμηνύει ο Κυριάκος Μητσοτάκης εντός και εκτός Ελλάδας</b>
      </p>
      <p>Την ολοένα και αυξανόμενη δυσκολία διαχείρισης του προσφυγικού θέματος απο την κυβέρνηση δείχνουν με σαφήνεια οι κινήσεις της αλλά και τα μηνύματα που στέλνει εντός και εκτός της χώρας.</p>
      <p>Η συνέντευξη του Κυριάκου Μητσοτάκη που φιλοξενεί σήμερα η γερμανική εφημερίδα Handelsblatt, δείχνει ξεκάθαρα την πίεση που ασκείται στην κυβέρνηση για το ζήτημα. Επίσης καθιστά φανερό ότι αναζητά λύση βασισμένη στην περιφημη πρόταση του γερμανού υπουργού Εσωτερικών που προβλέπει πως  οι διαδικασίες για τη χορήγηση ασύλου θα μπορούν να ξεκινούν σε χώρες που βρίσκονται στα εξωτερικά σύνορα της Ευρωπαϊκής Ένωσης και να ολοκληρώνονται στις χώρες που επιθυμούν να μεταβούν οι πρόσφυγες, ή στις χώρες που θα διαμοιραστούν. Μόνο που το να προχωρήσει η συγκεκριμένη πρόταση προϋποθέτει ευρωπαϊκή συν-αποφαση για την αλλαγή του Κανονισμού του Δουβλίνου, όπου ορίζονται τα ζητήματα που σχετίζονται με το άσυλο. Κάτι στο οποίο δύσκολα θα συμφωνήσουν χώρες όπως η Ουγγαρία η η Πολωνία.</p>
      <p>«Η Ευρώπη αντιμετωπίζει τις χώρες άφιξης όπως η Ελλάδα ως βολικούς χώρους “στάθμευσης” για πρόσφυγες και μετανάστες. Είναι αυτό ευρωπαϊκή αλληλεγγύη; Όχι. Δεν θα το δεχτώ άλλο» δηλώνει χαρακτηριστικά ο πρωθυπουργός στην συνέντευξή του. Φράση που καταδεικνύει σαφώς την ένταση του προβλήματος που αντιμετωπίζει η ελληνική πλευρά αλλά και την αγωνία για την διαχείρισή του. Από την άλλη η κυβέρνηση προβάλλει ώς επιχείρημα και την σκλήρυνση της δική της στάση στο προσφυγικό με το νέο νομοθετικό πλαίσιο για το άσυλο που ψηφίστηκε πρόσφατα. Με το οποίο όπως χαρακτηριστικά είπε στην γερμανική εφημερίδα ο πρωθυπουργός «όποιος δεν λαμβάνει άσυλο, πρέπει να επιστρέφει είτε στην Τουρκία είτε στη χώρα προέλευσής του. Γι’ αυτό θα δημιουργήσουμε κλειστά προαναχωρησιακά κέντρα».</p>
      <p>Τα προβλήματα όμως για την κυβέρνηση δεν φαίνεται να τελειώνουν στο ...εξωτερικό. Παρά το γεγονός ότι σύμφωνα με το Μέγαρο Μαξίμου στην συνάντηση του πρωθυπουργού με τους 13 Περιφερειάρχες  υπήρξε «υπήρχε κλίμα συνεργασίας» για το προσφυγικό ζήτημα, ειναι φανερό ότι και εκεί καταγράφθηκε το πρόβλημα της διαχείρισης του προβλήματος. Γεγονός που προδίδει και η φράση που χρησιμοποίησε ο Κυριάκος Μητσοτάκης αφού απευθυνόμενος στους περιφερειάρχες είπε πως «δεν γίνεται να δίνω μάχη και να ζητάω αλληλεγγύη από την Ευρώπη όταν δεν υπάρχει αλληλεγγύη μεταξύ μας».</p>
      <p>Μάλιστα η «επιστράτευση» τριών μελών της κυβέρνησης του υπουργού Προστασίας του Πολιτη Μιχάλη Χρυσοχοίδη, του υπουργού Εσωτερικών Τάκη Θεοδωρικάκου και του υφυπουργού Άμυνας Αλκιβιάδη Στεφανή είναι ενδεικτική της ... «δυναμης πολιτικού πυρός» που απαιτήθηκε στην συνάντηση. Ο σκεπτικισμός των περιφερειαρχών –αναφέρουν πληροφορίες- εστιάζεται στο θέμα της ισοκατανομής των προσφύγων αλλά και σε ζητήματα χρηματοδότησης όχι των ίδιων των υποδομών αλλά παραπλήσιων αναγκών που θα δημιουργηθούν.</p>
    </article>
  </body>
</html>