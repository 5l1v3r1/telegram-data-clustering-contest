<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/8a1cb71cc4766b1c/cel-mai-complet-schelet-de-stegozaur-din-europa-descoperit-intr-o-magazie-din-portugalia.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T20:17:07+00:00"/>
    <meta property="og:title" content="Cel mai complet schelet de stegozaur din Europa, descoperit într-o magazie din Portugalia"/>
    <meta property="og:description" content="Un schelet de stegozaur, considerat cel mai complet din Europa, a fost găsit întâmplător într-o magazie din Portugalia, unde, potrivit primelor cercetări, a fost păstrat timp de şase decenii de un paleontolog rus, care l-a descoperit şi l-a depozitat acolo, aşteptând să aibă timp să-l studieze, relatează Agerpres."/>
  </head>
  <body>
    <article>
      <h1>Cel mai complet schelet de stegozaur din Europa, descoperit într-o magazie din Portugalia</h1>
      <address><time datetime="2019-11-18T20:17:07+00:00">18 Nov 2019, 20:17</time> by <a rel="author">Jurnal.md</a></address>
      <p>
        <b>Un schelet de stegozaur, considerat cel mai complet din Europa, a fost găsit întâmplător într-o magazie din Portugalia, unde, potrivit primelor cercetări, a fost păstrat timp de şase decenii de un paleontolog rus, care l-a descoperit şi l-a depozitat acolo, aşteptând să aibă timp să-l studieze, relatează Agerpres.</b>
      </p>
      <p>Curioasa "redescoperire" a avut loc într-una dintre clădirile Laboratorului Naţional de Energie şi Geologie (LNEG), situat în afara Lisabonei, de unde doi paleontologi au recuperat fosila de stegozaur Miragaia longicollum în urmă cu patru ani în cadrul unui proiect de cercetare pentru un masterat.</p>
      <p>Mare le-a fost surpriza când, la asamblarea rămăşiţelor, au descoperit că este vorba de "cel mai complet stegozaur descoperit în Europa şi de cel mai complet dinozaur descris în Portugalia", relatează LNEG într-un comunicat.</p>
      <p>Laboratorul, care i-a acordat o bursă cercetătorului de la masterat pentru a se ocupa de studiul fosilei, consideră descoperirea "revelatoare", având în vedere că include "diferite părţi ale scheletului acestei specii care până acum nu erau cunoscute".</p>
      <p>Se estimează că scheletul de stegozaur, o specie erbivoră care a trăit în Jurasicul Superior, are o vechime de 152 de milioane de ani şi reprezintă o descoperire-cheie pentru a înţelege complet stegozaurul, unul dintre dinozaurii cei "mai emblematici", se mai pecizează în comunicat.</p>
      <p>Exemplarul a fost descoperit în 1959 în Atouguia da Baleia, în nordul Lisbonei, de paleontologul rus Gheorghi Zbyszewski, care efectua atunci studii de cartografie pentru Serviciul de Geologie al Portugaliei.</p>
      <p>Se crede că expertul a păstrat în depozitul LNEG rămăşiţele aşteptând să aibă timp să-l studieze, cea ce ce nu s-a mai întâmplat.</p>
      <p>Scheletul va fi expus "în scurt timp" la Muzeul de Geologie al LNEG, însă cercetările vor continua sub supravegherea paleontologilor Francisco Costa, care acum îşi redactează teza de doctorat, şi a lui Octavio Mateus.</p>
    </article>
  </body>
</html>