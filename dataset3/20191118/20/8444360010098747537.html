<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/mitsotakis-se-perifereiarxes-gia-metanasteytiko-den-ginetai-na-diekdiko-allileggyi-apo-tin-eyropi-otan-den-yparxei-anamesa-mas/2918367/"/>
    <meta property="og:site_name" content="Newsit.gr"/>
    <meta property="article:published_time" content="2019-11-18T20:13:24+00:00"/>
    <meta property="og:title" content="Μητσοτάκης σε Περιφερειάρχες για μεταναστευτικό: Δεν γίνεται να διεκδικώ αλληλεγγύη από την Ευρώπη, όταν δεν υπάρχει ανάμεσά μας"/>
    <meta property="og:description" content="«Δεν μεγεθύνουμε το πρόβλημα αλλά δεν το υποτιμούμε κιόλας». Αυτό είπε ο κ. Μητσοτάκης ζητώντας από τους Περιφερειάρχες να δείξουν αλληλεγγύη προς τα νησιά. &quot;Δεν γίνεται να διεκδικώ αλληλεγγύη από την Ευρώπη, όταν δεν υπάρχει ανάμεσά μας&quot;, τόνισε. &quot;Προχωράμε στη δημιουργία κλειστών προαναχωρησιακών κέντρων ώστε να ελέγχουμε ποιος μπαίνει και ποιος βγαίνει» επεσήμανε ακόμα."/>
  </head>
  <body>
    <article>
      <h1>Μητσοτάκης σε Περιφερειάρχες για μεταναστευτικό: Δεν γίνεται να διεκδικώ αλληλεγγύη από την Ευρώπη, όταν δεν υπάρχει ανάμεσά μας</h1>
      <h2>«Δεν μεγεθύνουμε το πρόβλημα αλλά δεν το υποτιμούμε κιόλας». Αυτό είπε ο κ. Μητσοτάκης ζητώντας από τους Περιφερειάρχες να δείξουν αλληλεγγύη προς τα νησιά. "Δεν γίνεται να διεκδικώ αλληλεγγύη από την Ευρώπη, όταν δεν υπάρχει ανάμεσά μας", τόνισε. "Προχωράμε στη δημιουργία κλειστών προαναχωρησιακών κέντρων ώστε να ελέγχουμε ποιος μπαίνει και ποιος βγαίνει» επεσήμανε ακόμα.</h2>
      <address><time datetime="2019-11-18T20:13:24+00:00">18 Nov 2019, 20:13</time> by <a rel="author">Newsit Newsroom</a></address>
      <p>Η μεγαλύτερη απορρόφηση και η ταχύτερη αξιοποίηση τον κονδυλίων του ΕΣΠΑ, το θέμα της ενίσχυσης των αρμοδιοτήτων των Περιφερειών και το μεταναστευτικό/προσφυγικό ζήτημα βρέθηκαν στο επίκεντρο της τακτικής συνάντησης που είχε ο Πρωθυπουργός Κυριάκος Μητσοτάκης με τους 13 Περιφερειάρχες της χώρας, στο Μέγαρο Μαξίμου.</p>
      <p>Αναφερόμενος στο μεταναστευτικό/προσφυγικό, ο Κυριάκος Μητσοτάκης τόνισε ότι «η σημερινή κυβέρνηση ακολουθεί άλλη πολιτική. Αλλάξαμε το <a href="https://www.newsit.gr/politikh/nomos-gia-to-asylo-ta-vasika-simeia/2895596/"><b>νόμο για το άσυλο</b></a> και τον κάναμε πιο αυστηρό. Ακολουθούμε διαφορετική πολιτική στο ζήτημα της φύλαξης των συνόρων. <b>Προχωράμε στη δημιουργία κλειστών προαναχωρησιακών κέντρων ώστε να ελέγχουμε ποιός μπαίνει και ποιός βγαίνει</b>» επεσήμανε.</p>
      <p>«Δεν μεγεθύνουμε το πρόβλημα αλλά δεν το υποτιμούμε κιόλας», πρόσθεσε ο κ. Μητσοτάκης και ζήτησε από τους Περιφερειάρχες να δείξουν αλληλεγγύη προς τα νησιά. «<b>Δεν γίνεται να δίνω μάχη και να ζητάω αλληλεγγύη από την Ευρώπη όταν δεν υπάρχει αλληλεγγύη μεταξύ μας</b>», ανέφερε χαρακτηριστικά.</p>
      <p>Ο Υπουργός Προστασίας του Πολίτη Μιχάλης Χρυσοχοΐδης είπε, μεταξύ άλλων, ότι «ποσοτικά, δεν είναι μεγάλο το ζήτημα. Κυρίως πρέπει να διασφαλίσουμε ότι οι Έλληνες είναι και αισθάνονται ασφαλείς». Ανέφερε δε ότι προσλαμβάνονται 400 συνοριοφύλακες στον Έβρο, 500 νέοι υπάλληλοι στις υπηρεσίες ασύλου στα νησιά και στην ενδοχώρα και 800 άτομα για τη φύλαξη των συνόρων στα νησιά και για τη φύλαξη των κέντρων.</p>
      <p>Ο <a href="https://www.newsit.gr/politikh/prosfygiko-komvikos-o-rolos-stefani-minyma-se-vouleytes-na-prosexoun/2910285/"><b>Υφυπουργός Εθνικής Άμυνας Αλκιβιάδης Στεφανής</b> </a>αναφέρθηκε στην ανάγκη υλοποίησης των στόχων που έχουν τεθεί για τις μετακινήσεις και αναφέρθηκε στις προετοιμασίες που γίνονται.</p>
      <p>Αναφορικά με την αξιοποίηση των ευρωπαϊκών κονδυλίων, ο κ. Μητσοτάκης σημείωσε ότι εφεξής θα υπάρχει σύνδεσή τους με τη διαχειριστική επάρκεια, δηλαδή, <b>οι Περιφέρειες που μετουσιώνουν εγκαίρως τις χρηματοδοτήσεις σε σωστά έργα θα βλέπουν αύξηση των αρμοδιοτήτων τους</b> και αν εκτελούν επιτυχώς τα αυξημένα καθήκοντά τους θα επιβραβεύονται με διεύρυνση των πιστώσεων που τους αναλογούν.</p>
      <p>Τονίστηκε επίσης η ανάγκη ενός νέου θεσμικού πλαισίου που θα ενισχύει τις αρμοδιότητες των Περιφερειών και θα ξεκαθαρίζει το πλαίσιο λειτουργίας μεταξύ κεντρικής διοίκησης, αποκεντρωμένης διοίκησης, Περιφέρειας και Δήμου.</p>
      <p>Ο Υπουργός Εσωτερικών Τάκης Θεοδωρικάκος αναφέρθηκε στο νέο μεταρρυθμιστικό πλαίσιο που θα κατατεθεί στο πρώτο εξάμηνο του 2020, για τη διεύρυνση των αρμοδιοτήτων της Τοπικής Αυτοδιοίκησης ύστερα από εκτενή διάλογο.</p>
      <p>Στη διάρκεια της συζήτησης αναπτύχθηκε γόνιμη συζήτηση για τον καλύτερο συντονισμό μεταξύ κεντρικής διοίκησης και Περιφερειών, κατατέθηκαν προτάσεις για την ταχύτερη απορροφητικότητα των κονδυλίων του ΕΣΠΑ, ενώ για το μεταναστευτικό/προσφυγικό υπήρχε κλίμα συνεργασίας και τονίστηκε η ανάγκη διαρκούς επαφής και ενημέρωσης.</p>
      <p>Δείτε την εισήγηση του πρωθυπουργού στη σύσκεψη με τους Περιφεριάρχες:</p>
      <figure>
        <iframe src="https://www.youtube.com/embed/YPnSEQPeP6k" width="640" height="360" data-service="Youtube" scrolling="no"/>
      </figure>
    </article>
  </body>
</html>