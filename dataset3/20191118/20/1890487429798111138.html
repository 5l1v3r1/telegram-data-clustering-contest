<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520453-deset-digitalnich-priorit-v-evropske-unii-ocima-ceske-odborne-verejnosti/"/>
    <meta property="og:site_name" content="KurzyCZ"/>
    <meta property="article:published_time" content="2019-11-18T20:57:34+00:00"/>
    <meta property="og:title" content="Deset digitálních priorit v Evropské unii očima české odborné veřejnosti"/>
    <meta property="og:description" content="Analýza digitálních priorit z pohledu části českých podniků, svazů a samospráv poskytuje vládě cenný příspěvek do diskuse o pozicích ČR, které v rámci vyjednávání v EU zastává. V současné době, kdy se formuje nastupující Evropská komise a její nové politické směřování, bude navíc tento vhled nevládního sektoru velmi užitečný pro debatu o dalším vývoji jednotného digitálního trhu. Zpracováním analýzy splnil Úřad vlády mimo jiné jeden z úkolů, který mu ukládá vládní strategie Digitální Česko, resp. pilíř Česko v digitální Evropě. Analýzu zpracovala Sekce pro evropské záležitosti Úřadu vlády v období červen až září 2019."/>
  </head>
  <body>
    <article>
      <h1>Deset digitálních priorit v Evropské unii očima české odborné veřejnosti</h1>
      <address><time datetime="2019-11-18T20:57:34+00:00">18 Nov 2019, 20:57</time> by <a rel="author">Vlada.cz</a></address>
      <p>Kybernetická bezpečnost, digitální vzdělávání, vysokorychlostní internetová infrastruktura, ale také lepší srozumitelnost unijní legislativy patří mezi oblasti zájmu části odborné veřejnosti prosazovat v EU. Představujeme vám závěry analýzy Úřadu vlády, která vznikla na základě rozhovorů a dotazníkového šetření mezi firmami, podnikatelskými svazy, odbory a zástupci samospráv.</p>
      <p>Analýza digitálních priorit z pohledu části českých podniků, svazů a samospráv poskytuje vládě cenný příspěvek do diskuse o pozicích ČR, které v rámci vyjednávání v EU zastává. V současné době, kdy se formuje nastupující Evropská komise a její nové politické směřování, bude navíc tento vhled nevládního sektoru velmi užitečný pro debatu o dalším vývoji jednotného digitálního trhu. Zpracováním analýzy splnil Úřad vlády mimo jiné jeden z úkolů, který mu ukládá vládní strategie Digitální Česko, resp. pilíř Česko v digitální <a href="https://www.kurzy.cz/tema/evropa/">Evropě</a>. Analýzu zpracovala Sekce pro evropské záležitosti Úřadu vlády v období červen až září 2019.</p>
      <p>Jako podklad pro analytický dokument posloužily rozhovory s osmi zástupci podnikatelských svazů, odborů a samospráv. Vyhodnocení rozhovorů bylo dále podpořeno online dotazníkovým šetřením cíleného na <a href="https://rejstrik-firem.kurzy.cz/">firmy</a> působící zejména v oblasti inovací (např. vývoj softwaru a mobilních aplikací, analýza velkých dat, e-commerce, kybernetická bezpečnost apod.), a také společnosti, které prochází procesem digitální transformace.</p>
      <p>Respondenti odpovídali na otázky týkající se celkového fungování jednotného digitálního trhu, dále byli tázáni na to, jaké vnímají příležitosti a překážky podnikání v EU a jak je z jejich pohledu nastavena v této oblasti unijní regulace.</p>
      <p>Z šetření vyplynulo následujících <b>deset prioritních oblastí</b>, které by měla ČR podle respondentů reflektovat při jednáních v EU. Podrobný popis jednotlivých oblastí naleznete v <a href="https://www.kurzy.cz/pdf/www.vlada.cz/assets/evropske-zalezitosti/aktualne/Digital_analyza_final_14_11_2019.pdf">samotné analýze</a>.</p>
      <p>
        <b>Kybernetická bezpečnost</b>
      </p>
      <p>Narušení kybernetické bezpečnosti se stalo celosvětovým problémem. Vedle vnějších kybernetických útoků představují potenciální rizika v ČR i online chování některých částí populace nebo otázka vlastnictví a umístění dat. Při řešení vnějších kybernetických útoků by měla být posílena společná reakce na úrovni EU. Role EU by měla být klíčová pro osvětu a povědomí společnosti o kybernetické bezpečnosti.</p>
      <p>
        <b>Digitální vzdělávání a gramotnost</b>
      </p>
      <p>Češi jsou hodnoceni jako kvalifikovaní a talentovaní, přetrvávají však nedostatky z hlediska formálního vzdělávání a nedostává se lidských zdrojů, zvláště chybí některé kategorie IT specialistů. EU nemá výlučnou ani sdílenou pravomoc v oblasti vzdělávání, ale může mít velký vliv na rychlou změnu v této oblasti. Respondenti oceňují metodickou podporu EU ve formě doporučení. EU je také místem pro sdílení příkladů <a href="https://www.kurzy.cz/obec/dobre/">dobré</a> praxe, výzkumů a analýz a pro realizaci akademických výměn na všech úrovních vzdělávacího systému.</p>
      <p>
        <b>Daňová problematika</b>
      </p>
      <p>Kromě zjednodušení administrativy při odvodu <a href="https://www.kurzy.cz/dane-danova-priznani/">DPH</a> se respondenti kloní také ke společnému řešení digitální <a href="https://www.kurzy.cz/dane-danova-priznani/">daně</a> na úrovni EU a k narovnání daňové zátěže tuzemských podniků s firmami sídlícími mimo EU či v členských státech s její výrazně podprůměrnou výší.</p>
      <p>
        <b>Hospodářská soutěž a dominance technologických firem</b>
      </p>
      <p>Respondenti se vyslovili pro evropské řešení problému dominantního postavení velkých firem v rámci digitální <a href="https://www.kurzy.cz/makroekonomika/">ekonomiky</a>. ČR by však měla zajistit, aby případná další regulace na úrovni EU nepřinesla negativní dopady na konkurenceschopnost českých firem a potažmo hospodářskou soutěž v digitální <a href="https://www.kurzy.cz/makroekonomika/">ekonomice</a> ČR.</p>
      <p>
        <b>Chytrá regulace</b>
      </p>
      <p>Podle respondentů je nutné zvýšit přehlednost a srozumitelnost unijní regulace a zajistit její konzistentní výklad v členských státech. Záměrem regulace by měla být i ochrana evropských firem před zahraničními giganty bez zbytečného přeregulování v EU.</p>
      <p>
        <b>Legislativa</b>
      </p>
      <p>Potřebné je sjednocení legislativy na úrovni EU, základem by měla být aktualizovaná legislativa, harmonizované právní předpisy, jednotné výklady a také liberálnější ochrana spotřebitele.</p>
      <p>
        <b>Digitální infrastruktura</b>
      </p>
      <p>Respondenti často uvádí nutnost vybudování robustních sítí páté generace, které zajistí dostatečné pokrytí vysokorychlostním internetem, a kladou také důraz na efektivnější financování rozvoje digitální infrastruktury.</p>
      <p>
        <b>Technologie a inovace</b>
      </p>
      <p>Od dotazovaných zaznívá zejména požadavek na snížení a digitalizaci administrativy a vhodné finanční nástroje pro mezinárodní spolupráci (vytváření konsorcií).</p>
      <p>
        <b>Rozvoj eGovernmentu</b>
      </p>
      <p>I přes určitý pokrok v oblasti elektronizace veřejné správy ČR se zde podle respondentů nedostatky i nadále projevují. Je proto nutné zaměřit se na vývoj a zlepšení e-Governmentu v ČR a na podporu interoperability systémů v EU.</p>
      <p>
        <b>Financování z <a href="https://www.kurzy.cz/podilove-fondy/">fondů</a> EU</b>
      </p>
      <p>Mezi respondenty panuje téměř konsensus ohledně nadměrné administrativní zátěže při získávání finančních prostředků z <a href="https://www.kurzy.cz/podilove-fondy/">fondů</a> EU, a to zejména pro malé a střední podniky. Co se týče podpory z <a href="https://www.kurzy.cz/statni/rozpocet/">rozpočtu</a> EU, respondenti se shodli zejména na oblasti digitální gramotnosti a vzdělávání, digitalizace veřejných služeb včetně přeshraničního styku s úřady (e-Government), kybernetické bezpečnosti, ale do jisté míry i digitální infrastruktury a výzkumu a vývoje (umělé inteligence, Internetu věcí a robotizace).</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/53883-ceska-republika-evropska-unie-vyslala-deseti-kandidatskym-zemim-vcetne-ceske-republiky-jasny/"/>
        <a href="https://www.kurzy.cz/zpravy/458886-kyberneticka-obrana-je-prioritou-evropske-unie/"/>
        <a href="https://rejstrik-firem.kurzy.cz/65497970/demokraticka-unie-romu-v-evropske-unii/zdroje/"/>
        <a href="https://rejstrik-firem.kurzy.cz/65497970/demokraticka-unie-romu-v-evropske-unii/vztahy/"/>
        <a href="https://rejstrik-firem.kurzy.cz/65497970/demokraticka-unie-romu-v-evropske-unii/predmety-podnikani-historie/"/>
        <a href="https://rejstrik-firem.kurzy.cz/65497970/demokraticka-unie-romu-v-evropske-unii/"/>
        <a href="https://www.kurzy.cz/zpravy/225730-evropsky-prodej-aut-klesl-poprve-za-deset-mesicu/"/>
        <a href="https://tema.kurzy.cz/detail/mff-kv-evropske-filmove-ceny-lux-znaji-deset-letosnich-1004897.html"/>
        <a href="https://www.kurzy.cz/zpravy/426176-evropska-komise-o-digitalni-ekonomice-zatim-jen-sni/"/>
        <a href="https://rejstrik-firem.kurzy.cz/22675639/unie-digitalnich-kin-zs/"/>
        <a href="https://www.kurzy.cz/tema/5557706.html"/>
        <a href="https://www.kurzy.cz/zpravy/470387-v-praze-uz-je-ok-point-na-deseti-mistech-dalsi-se-bude-otevirat-do-konce-roku/"/>
      </related>
    </article>
  </body>
</html>