<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817886/%D9%86%D8%B8%D8%A7%D8%B1%D8%AA-%D8%A8%D8%A7%D8%B2%D8%B1%D8%B3%D8%A7%D9%86-%D8%AA%D8%A7%DA%A9%D8%B3%DB%8C%D8%B1%D8%A7%D9%86%DB%8C-%D8%A7%D9%81%D8%B2%D8%A7%DB%8C%D8%B4-%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T20:38:45+00:00"/>
    <meta property="og:title" content="نظارت بازرسان تاکسیرانی افزایش می یابد"/>
    <meta property="og:description" content="ایسنا/اصفهان معاون حمل و نقل و ترافیک شهرداری اصفهان، با اشاره به از سرگیری فعالیت نیمی از ناوگان اتوبوسرانی در شهر گفت: در حال حاضر ۵۰۰دستگاه اتوبوس در خطوط مختلف و تندرو، فعالیت می کنند."/>
  </head>
  <body>
    <article>
      <h6 class="kicker">معاون حمل و نقل و ترافیک شهرداری اصفهان:</h6>
      <h1>نظارت بازرسان تاکسیرانی افزایش می یابد</h1>
      <address><time datetime="2019-11-18T20:38:45+00:00">18 Nov 2019, 20:38</time> by <a rel="author">پروانه عبداللهی</a></address>
      <p>ایسنا/اصفهان معاون حمل و نقل و ترافیک شهرداری اصفهان، با اشاره به از سرگیری فعالیت نیمی از ناوگان اتوبوسرانی در شهر گفت: در حال حاضر ۵۰۰دستگاه اتوبوس در خطوط مختلف و تندرو، فعالیت می کنند.</p>
      <p>علیرضا صلواتی در گفت وگو با ایسنا از خسارت دیدگی ۲۸ دستگاه اتوبوس به صورت کامل و آسیب به ۶۰ دستگاه اتوبوس دیگر در ناآرامی های اخیر خبر داد و افزود: این اتوبوس ها در روز شنبه که ناوگان حمل و نقل با تمام ظرفیت خود فعال بود، خسارت دیدند به همین دلیل روز گذشته تعداد ناوگان فعال در شهر به ۳۰۰ اتوبوس کاهش یافت و تا پایان روز دوشنبه تعداد اتوبوس ها به ۵۰۰ دستگاه افزایش یافت.</p>
      <p>وی با اشاره به تعطیلی مدارس و کاهش تقاضای سفر در دو روز گذشته، ظرفیت کنونی ناوگان اتوبوسرانی را جوابگوی جابجایی شهروندان دانست و گفت: در حوادث اخیر به ۵ ایستگاه قطار شهری نیز خسارت وارد شده که به محض تامین ایمنی مسافران، مترو آماده جابجایی مسافران خواهد شد.</p>
      <p>صلواتی باتوجه به خسارت های سنگینی که به ایستگاه های قطار شهری وارد شده، بازسازی ایستگاه ها را زمان بر دانست و ادامه داد: ۲۵تقاطع نیز به طور کامل آسیب دیده و تجهیزات چراغ های راهنمایی و رانندگی همچنین سیستم های هوشمند آنها تخریب شده که تاکنون ۱۰ تقاطع به وضعیت عادی بازگشته و تلاش می کنیم تا یک هفته آینده تمام چراغ های راهنمایی و رانندگی شهر را فعال کنیم و به سامانه کنترل ترافیک برگردانیم. </p>
      <p>معاون حمل و نقل و ترافیک شهرداری اصفهان باتاکید براین که مشکلی از نظر ظرفیت ناوگان حمل و نقل عمومی وجود ندارد، گفت: با توجه به بلندی و طولانی بودن خطوط اتوبوسرانی که از شمال به جنوب و شرق به غرب اصفهان کشیده شده اند، بسته شدن حتی یک نقطه در این مسیر طولانی می تواند کل ناوگان را با مشکل روبرو کند.</p>
      <p>وی از آمادگی ناوگان حمل و نقل برای بازگشت به شرایط عادی خبر داد و درباره تخلفات برخی رانندگان تاکسی برای افزایش کرایه، اعلام کرد: ممکن است تخلفاتی از سوی برخی رانندگان نیز صورت گرفته باشد اما این موضوع تااندازه ای به اخلاق و رفتار ناوبران شبکه تاکسیرانی برمی گردد که از شرایط کنونی سوء استفاده نکنند، بازرسان سازمان تاکسیرانی نیز در روزهای اخیر نظارت خود را افزایش داده اند اما سیاست ما حمایت و هدایت ناوبران است و امیدواریم با همکاری ناوگان تاکسیرانی، نیازی به برخوردهای ناظران نباشد.</p>
      <p>وی با اشاره به اینکه ناوگان تاکسیرانی بخشی از بار مسافران را در روزهای گذشته به دوش کشیده است، گفت: سهمیه سوخت در نظر گرفته شده برای تاکسی ها تااندازه زیادی مشکلات آنها را <br/>برطرف خواهد کرد با این وجود اگر نیاز به اصلاح مبلغ کرایه احساس شود در این زمینه نیز اقدامات لازم انجام خواهد شد.</p>
      <p>معاون حمل و نقل و ترافیک شهرداری درباره اعتراض رانندگان سرویس های مدارس به قیمت جدید سوخت نیز گفت: در مصوبات اولیه، برای سرویس های مدارس سهمیه سوختی در نظر گرفته نشده بود اما با تصمیم جدید ستاد سهمیه بندی این تصمیم اصلاح شده و برای سرویس های مدارس نیز سهمیه اختصاص یافته است با وجود این، اگر هزینه سرویس مدارس نیاز به اصلاح داشته باشد تا پایان آذرماه در این باره اقدام خواهیم کرد.</p>
      <p>انتهای پیام</p>
    </article>
  </body>
</html>