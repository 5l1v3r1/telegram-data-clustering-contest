<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlboulevard.nl/entertainment/showbizz/artikel/4926281/cast-en-crew-penoza-worden-dronken-op-epische-premiere"/>
    <meta property="og:site_name" content="RTL Boulevard"/>
    <meta property="article:published_time" content="2019-11-18T20:15:03+00:00"/>
    <meta property="og:title" content="Cast en crew Penoza worden dronken op emotionele première"/>
    <meta property="og:description" content="Met een ‘epische première’ sluiten cast en crew maandagavond het tijdperk Penoza af. Na bijna tien jaar en vijf seizoenen is bioscoopfilm The Final Chapter het definitieve slot van de hitserie over maffiamoeder Carmen van Walraven."/>
  </head>
  <body>
    <article>
      <h1>Cast en crew Penoza worden dronken op emotionele première</h1>
      <address>
        <time datetime="2019-11-18T20:15:03+00:00">18 Nov 2019, 20:15</time>
      </address>
      <p>Met een ‘epische première’ sluiten cast en crew maandagavond het tijdperk Penoza af. Na bijna tien jaar en vijf seizoenen is bioscoopfilm The Final Chapter het definitieve slot van de hitserie over maffiamoeder Carmen van Walraven.</p>
      <blockquote>"Dit wordt een emotionele avond"</blockquote>
      <p>"Dit wordt een emotionele avond", stelt regisseur Diederik van Rooijen vlak voor aanvang van de film. "Ik denk dat iedereen emotioneel wordt en aan de drank gaat. Het maken van deze serie was onvergelijkbaar in alles. En het is mooi om het tijdperk hier in Amsterdam af te sluiten, toch de plek waar het grootste deel van het verhaal zich afspeelde."</p>
      <p>De filmmaker draaide de eerste drie seizoenen en was zo grotendeels verantwoordelijk voor de ‘look’ van de serie. Toen de laatste twee reeksen werden gedraaid, zat Van Rooijen in Hollywood; andere regisseurs namen het over. Voor de speelfilm keerde hij terug. "Ik denk dat dit écht het einde is, al zeg ik nooit nooit", lacht hij. "De meeste mensen van cast en crew zie ik zeker nog in de toekomst; zo ga ik met Monic Hendrickx binnenkort het nieuwe seizoen van de Engelstalige serie Heirs of the Night draaien. Ik ben heel loyaal aan mensen met wie het fijn werken is. Maar in deze combinatie komt er vanavond een einde aan deze groep."</p>
      <p>Hij noemt de speelfilm "de kroon op ons werk. We nemen op epische wijze afscheid van Carmen en haar familie, de enige manier die haar past." Van Rooijen is de afgelopen weken opvallend melancholiek en denkt veel terug aan de afgelopen tien jaar. "Journalisten willen graag dat ik allemaal anekdotes oprakel, dus ik hing de laatste tijd best veel in het verleden. Ik geloof dat ik nog niet goed kan bevatten hoe mijn leven zonder Carmen eruit gaat zien. Maar tegelijkertijd benader ik het ook wel nuchter: er was ook een tijd vóór Penoza en er zal ook een tijd ná Penoza zijn. Het had, hoe leuk het ook was, niet eeuwig door kunnen gaan."</p>
      <p>De film is vanaf 28 november in heel Nederland te zien.</p>
      <related>
        <h4>MIS DIT NIET!</h4>
        <a href="https://www.rtlboulevard.nl/entertainment/showbizz/artikel/4835201/penoza-actuer-eric-corton-blikt-terug-op-drie-jaar"/>
        <a href="https://www.rtlboulevard.nl/entertainment/film/artikel/4902176/penoza-film-grootste-publiekspremiere-met-livestream"/>
        <a href="https://www.rtlboulevard.nl/entertainment/showbizz/artikel/4926551/humberto-neemt-het-op-voor-marga-ze-bedoelde-het-niet"/>
        <a href="https://www.rtlboulevard.nl/entertainment/showbizz/artikel/4926506/alfred-van-den-heuvel-zat-financieel-aan-de-grond-na"/>
        <a href="https://www.rtlboulevard.nl/entertainment/showbizz/artikel/4926401/oitnb-actrice-bevallen-van-perfecte-dochter"/>
        <a href="https://www.rtlboulevard.nl/entertainment/showbizz/artikel/4926301/rapper-lizzo-stapelgek-op-amsterdam"/>
      </related>
      <related>
        <a href="https://www.rtlboulevard.nl/entertainment/film/artikel/4925736/einde-penoza-historisch-moment-voor-monic-hendrickx"/>
      </related>
      <related>
        <a href="https://www.rtlboulevard.nl/entertainment/tv/artikel/4905486/npo-start-januari-met-vampierenserie-penoza-regisseur"/>
      </related>
    </article>
  </body>
</html>