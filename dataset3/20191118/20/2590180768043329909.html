<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184312/%E0%A6%AC%E0%A6%BF%E0%A6%A6%E0%A6%BF%E0%A6%B6%E0%A6%BE%E0%A6%95%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%8F%E0%A6%B0%E0%A6%B6%E0%A6%BE%E0%A6%A6%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A7%87%E0%A6%B8%E0%A6%BF%E0%A6%A1%E0%A7%87%E0%A6%A8%E0%A7%8D%E0%A6%9F-%E0%A6%AA%E0%A6%BE%E0%A6%B0%E0%A7%8D%E0%A6%95%E0%A7%87-%E0%A6%A5%E0%A6%BE%E0%A6%95%E0%A6%A4%E0%A7%87-%E0%A6%9A%E0%A7%87%E0%A7%9F%E0%A7%87-%E0%A6%8F%E0%A6%B0%E0%A6%BF%E0%A6%95%E0%A7%87%E0%A6%B0-%E0%A6%9C%E0%A6%BF%E0%A6%A1%E0%A6%BF"/>
    <meta property="og:site_name" content="somoynews.tv"/>
    <meta property="article:published_time" content="2019-11-18T20:55:00+00:00"/>
    <meta property="og:title" content="বিদিশাকে নিয়ে এরশাদের 'প্রেসিডেন্ট পার্কে' থাকতে চেয়ে এরিকের জিডি"/>
    <meta property="og:description" content="বাবা এইচএম এরশাদের বারিধারার ‘প্রেসিডেন্ট পার্কে’ মা বিদিশাকে নিয়ে থাক..."/>
  </head>
  <body>
    <article>
      <h1>বিদিশাকে নিয়ে এরশাদের 'প্রেসিডেন্ট পার্কে' থাকতে চেয়ে এরিকের জিডি</h1>
      <address><time datetime="2019-11-18T20:55:00+00:00">18 Nov 2019, 20:55</time> by <a rel="author">সময় সংবাদ</a></address>
      <p><b>বাবা এইচএম এরশাদের বারিধারার ‘প্রেসিডেন্ট পার্কে’ মা বিদিশাকে নিয়ে থাকতে গুলশান থানায় একটি সাধারণ ডায়েরি (জিডি) করেছেন এরশাদপুত্র এরিক। সোমবার (১৮ নভেম্বর) গুলশান থানার ভারপ্রাপ্ত কর্মকর্তা (ওসি) কামরুজ্জামান বিষয়টি নিশ্চিত করেন।</b><br/><br/>ওসি কামরুজ্জামান বলেন, এরিক নিজে জিডিতে উল্লেখ করেছেন, সে অসুস্থ। এ অবস্থায় বাসায় তার মা বিদিশাকে নিয়ে থাকতে চান।<br/><br/>জিডির বিষয়টি আমলে নিয়ে যথাযথ ব্যবস্থা নেয়া হচ্ছে বলেও জানান তিনি।<br/><br/>চলতি বছর জুলাইয়ে জাতীয় পার্টির চেয়ারম্যান হুসেইন মুহম্মদ এরশাদের মৃত্যুর পর ছেলে শাহতা জারাব এরিককে নিজের কাছে রাখতে চান তার মা বিদিশা। তবে বারিধারার প্রেসিডেন্ট পার্কে থাকা এরিকের সঙ্গে দেখা করাটা সহজ ছিল না বলে জানান বিদিশা।<br/><br/>তার অভিযোগ, এরিকের দেখভালের দায়িত্বে থাকা কর্মচারীরা তাকে ওই বাড়িতে ঢুকতে ‘বাধা দিতেন’।<br/><br/>এ বিষয়ে রোববার (১৭ নভেম্বর) বিকেলে নিজের ফেসবুকে এরিকের একটি ভিডিও প্রকাশ করেন বিদিশা। তাতে এরিককে স্বরাষ্ট্রমন্ত্রীকে উদ্দেশ্য করে বলতে শোনা যায়, ‘প্রিয় হোম মিনিস্ট্রি আঙ্কেল, আমি এরিক বলছি। আমাকে নির্যাতন করা হয়েছে। আমাকে খেতে দেয়া হতো না। আমার লিগ্যাল গার্ডিয়ান আমার চাচা জিএম কাদের না, আমার মা। সেক্ষেত্রে ওনার (জিএম কাদের) তো কোনো রাইট নাই, আমাদের এ রকম টর্চার করার।’</p>
    </article>
  </body>
</html>