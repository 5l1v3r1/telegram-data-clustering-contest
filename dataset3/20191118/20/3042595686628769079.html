<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hongkong---vi-blor-kjemper-og-gir-oss-ikke/71834306"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T20:37:48+00:00"/>
    <meta property="og:title" content="Hongkong: - Vi blør, kjemper og gir oss ikke"/>
    <meta property="og:description" content="Over titusen mennesker kjemper i kamp mot politiet utenfor Det polytekniske universitetet i Hongkong i natt, lokal tid. Minst 116 skadd, én journalist har fått dioksinskade fra tåregass."/>
  </head>
  <body>
    <article>
      <h1>Hongkong: - Vi blør, kjemper og gir oss ikke</h1>
      <h2>Over titusen mennesker kjemper i kamp mot politiet utenfor Det polytekniske universitetet i Hongkong i natt, lokal tid. Minst 116 skadd, én journalist har fått dioksinskade fra tåregass.</h2>
      <address><time datetime="2019-11-18T20:37:48+00:00">18 Nov 2019, 20:37</time> by <a rel="author">Line Fransson</a></address>
      <p>Midt om natta, Hongkong-tid, er det fullt kaos ved det polytekniske universitetet. Minst titusen demonstranter har kommet til, i et håp om at politiet ikke skal ta seg inn i universitetet for å slå hardt ned på de hundretalls demonstrantene som fremdeles er der inne, natt til tirsdag. Folk er redde.</p>
      <p>- Situasjonen er farlig. Vi blør, vi kjemper og vi gir oss ikke. Dette startet med at folk gikk ut og forsvarte våre helt elementære rettigheter, men har blitt noe helt annet, forteller en demonstrant til Dagbladet via sosiale medier.</p>
      <figure>
        <img src="https://dbstatic.no/71834440.jpg?imageId=71834440&amp;width=1024&amp;height=615"/>
        <figcaption><b>ENORME ØDELEGGELSER:</b> En demonstrant ser at flammene brenner bort deler av det polytekniske universitetet i Hongkong i kveld. Foto: Athit Perawongmetha / Reuters / NTB Scanpix Vis mer</figcaption>
      </figure>
      <h3>- Farlig gass</h3>
      <p>Hun er ute i gatene for å vise sin medfølelse for demonstrantene som har barrikadert seg inne på universitetet. Men hun er redd.</p>
      <p>- Jeg håper å bli gravid, men nå er jeg redd for hva tåregassen politiet sender mot oss kan gjøre. Om jeg får barn, håper jeg ikke at det er skadet. En journalist her har fått bekreftet å ha blitt eksponert for dioksin, skriver kvinnen, tydelig bekymret, til Dagbladet.</p>
      <p>Nettstedet <a href="https://www.hongkongfp.com/2019/11/14/hong-kong-reporter-diagnosed-chloracne-tear-gas-exposure-prompting-public-health-concerns/?fbclid=IwAR1YOoysY1yftbS6kysrO_9_IyNcyNyaae2ugSzAT60IKqkNmOOD413tiiQ">Hongkong Free Press</a> melder i kveld at en reporter har fått en slik diagnose. Dioksin er en samlebetegnelse på klorholdige giftstoffer, og er farlig for mennesker.</p>
      <p>
        <b>- Fortell folk i Norge at vi er modige og at vi kjemper hardt. Det eneste vi ønsker, er å beskytte vår unike by og vår identitet som vi er så glade i, sier hun.</b>
      </p>
      <p>Hun forteller at demonstrantene ved universitetet er folk i alle aldre. Med mange ulike bakgrunner.</p>
      <p>- Her er hjemmeværende kvinner, karrierekvinner, folk i t-skjorter og dresser... Mennesker i alle aldre. Vi ønsker alle det samme. Ytringsfrihet og demokrati, sier hun.</p>
      <h3>- Slags revolusjon</h3>
      <p>Det var i juni i år at det hele startet. Kina ønsket å få endret lovgivningen i Hongkong sånn at de kunne få overført folk til Fastlands-Kina. Dette fikk folk til å strømme ut i gatene. <a href="https://www.dagbladet.no/nyheter/voldsomme-protester-men-kina-og-hong-kong-nekter-a-gi-seg/71168183">Over én million</a> mennesker demonstrerte mot utleveringsavtalen. Demonstrasjonen var den første siden studentopprøret på Den himmelske freds plass i april og mai 1989.</p>
      <p>- I starten handlet det først og fremst om å stoppe lovforslaget og forsvare våre elementære rettigheter. Men måten regjering, politi og sikkerhetsstyrker har slått ned demonstrantene, har fått gjort at dette ser mer og mer ut som en revolusjon, sier demonstranten og fortsetter:</p>
      <p>
        <b>- Men dette er farlig og vi er veldig redde for hvor dette ender. Samtidig er vi nødt til å kjempe videre.</b>
      </p>
      <h3>- Støtte i befolkningen</h3>
      <p>Også NRKs korrespondent i Asia, Kjersti Strømmen, opplevde <a href="https://www.nrk.no/video/PS*ea2b1cf3-5a74-47fe-b016-4062786d898d?fbclid=IwAR3mnlSz_sjvaeqATBChxScuBP2NzwROgZ2eW2a5_4WDvpcGkrEbEE7Wgis">tåregass-angrep i kveld</a>, da hun rapporterte fra Hongkong.</p>
      <p>- Et sted mellom 10 000 og 20 000 mennesker har kommet hit for å vise sin støtte til demonstrantene som er inne i det polytekniske universitetet, så dette handler ikke om en liten gruppe radikale mennesker. De har stort støtte i befolkningen, sier Strømmen.</p>
      <figure>
        <iframe data-src="https://twitter.com/toothless86/status/1196513797826965504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Både strøm- og vannforsyningen inne i Det polytekniske universitetet skal være kuttet. Flere hundre demonstranter er fremdeles inne, men må snart gi opp og dra ut siden de verken har mat eller drikke, sier en kilde Dagbladet har vært i kontakt med.</p>
      <p>- Vi håper at de kan komme seg ut, men vet også at noen er forberedt på å dø der inne, sier en kilde.</p>
      <p>Sosiale medier er fulle av videoer der demonstranter og politi barker sammen i kveld.</p>
      <p>«Redd oss», er meldingen fra en demonstrant. Ikledd et hvitt laken og en venn bærende med det britiske flagget ved sin side.</p>
      <p>EU sier at den stadig økende volden i Hongkong er «uakseptabel», melder <a href="https://www.reuters.com/article/us-hongkong-protests/at-embattled-hong-kong-university-a-dramatic-escape-idUSKBN1XR0O2">Reuters</a>.</p>
      <h4>Fakta Hongkong-demonstrasjonene</h4>
      <ul>
        <li>I juni la Hongkong-myndighetene fram et lovforslag som åpnet for å utlevere borgere til Fastlands-Kina. Det fikk over én million mennesker ut i gatene i juni.</li>
        <li>Lovforslaget ble offisielt trukket tilbake 23. oktober, men protestene har fortsatt.</li>
        <li>Demonstrantene er kritiske til Beijings innflytelse over Hongkong og krever større frihet og vil ha fengslede aktivister løslatt.</li>
        <li>Fra november er situasjonen blitt forverret.</li>
        <li>18. november omringer opprørspoliti Hongkongs polytekniske universitet, med over 1000 personer, blant dem tenåringer, på innsiden.</li>
        <li>Politiet bruker tåregass og vannkanoner mot demonstranter. Demonstranter kaster bensinbomber mot politiet.</li>
        <li>Kilder: NTB, AFP</li>
      </ul>
    </article>
  </body>
</html>