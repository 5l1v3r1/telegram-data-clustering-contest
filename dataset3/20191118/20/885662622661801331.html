<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125548/tsakiris-eidiko-tameio-gia-ti-stirixi-ton-neofyon-epiheiriseon"/>
    <meta property="og:site_name" content="Insider"/>
    <meta property="article:published_time" content="2019-11-18T20:23:00+00:00"/>
    <meta property="og:title" content="Τσακίρης: Ειδικό Ταμείο για τη στήριξη των νεοφυών επιχειρήσεων"/>
    <meta property="og:description" content="«Ένα από τα πράγματα που κάνουμε στο υπουργείο Ανάπτυξης και Επενδύσεων είναι η χρηματοδότηση της έρευνας και της καινοτομίας» επεσήμανε ο κ. Τσακίρης."/>
  </head>
  <body>
    <article>
      <h1>Τσακίρης: Ειδικό Ταμείο για τη στήριξη των νεοφυών επιχειρήσεων</h1>
      <h2>«Ένα από τα πράγματα που κάνουμε στο υπουργείο Ανάπτυξης και Επενδύσεων είναι η χρηματοδότηση της έρευνας και της καινοτομίας» επεσήμανε ο κ. Τσακίρης.</h2>
      <address>
        <time datetime="2019-11-18T20:23:00+00:00">18 Nov 2019, 20:23</time>
      </address>
      <p>«Η συμβολή σας και οι απόψεις σας είναι <b>πάρα πολύ σημαντικές </b>για το μέλλον της καινοτομίας στην Ελλάδα» δήλωσε ο <b>υφυπουργός Ανάπτυξης και Επενδύσεων Γιάννης Τσακίρης</b>, απευθυνόμενος προς τους Έλληνες και Γερμανούς συμμετέχοντες, από το βήμα του 1ου Ελληνο-γερμανικού φόρουμ καινοτομίας που διοργανώθηκε στο Κέντρο Πολιτισμού Ίδρυμα Σταύρος Νιάρχος.</p>
      <p>Όπωςανέφερε ο κ. Τσακίρης «οι προκλήσεις αλλά και οι ευκαιρίες είναι λοιπόν μεγάλες και πρέπει να συντονίσουμε τις δυνάμεις μας σε <b>ευρωπαϊκό επίπεδο</b>. Οι προκλήσεις αυτές δεν μπορούν να λυθούν μεμονωμένα. Πρόκειται για προβλήματα, για τα οποία από μόνος του, κανένας δεν θα μπορέσει να βρει μια λύση. Αυτός είναι και ο λόγος για τον οποίο θα πρέπει να αναπτύξουμε ένα περιβάλλον συνεργατικής έρευνας και καινοτομίας. Σκεφτείτε τον ηλεκτρικό λαμπτήρα, είναι πάρα πολύ απλό και γνωστό το παράδειγμα: Το 1879 ο Τόμας Έντισον ένωσε 4 διαφορετικές εθνικότητες και κλάδους σε μια ομάδα. Συγκέντρωσε έναν ηλεκτρολόγο από τη Αγγλία, έναν ωρολογοποιό από την Ελβετία, ένα Γερμανό φυσητή γυαλιού και έναν Αμερικανό μαθηματικό και μέσα στον ίδιο χρόνο άναψαν έναν λαμπτήρα πυρακτώσεως».</p>
      <p>Αναφερόμενος στην ελληνική πραγματικότητα του σήμερα ο υπουργός ανέφερε πως: «Ένα από τα πράγματα που κάνουμε στο υπουργείο Ανάπτυξης και Επενδύσεων είναι η <b>χρηματοδότηση της έρευνας και της καινοτομίας</b>, είτε με τη μορφή επιδοτήσεων, είτε με τη μορφή χρηματοδοτικών εργαλείων. Στεκόμενος στο δεύτερο, θα ήθελα να σας πω ότι στο<b> Ευρωπαϊκό Ταμείο Επενδύσεων</b>, όπου εργαζόμουν πριν έρθω εδώ, η ενίσχυση της έρευνας και της καινοτομίας μέσω χρηματοδοτικών εργαλείων, ήταν από τους βασικότερους στόχους του οργανισμού. Έτσι, είχα την ευκαιρία και εγώ να έχω πολλά χρόνια άμεση επαφή με ερευνητικές ομάδες, επενδυτικά funds που επένδυαν σε αυτό το κομμάτι, και είμαι πάρα πολύ υπερήφανος που κατάφερα αν εμπλακώ σε αρκετά projects στη M. Bρετανία, το Βέλγιο και την Σουηδία. Χαίρομαι που παίρνει μέρος στο φόρουμ και το γερμανικό Ινστιτούτο Fraunhofer, ένας σημαντικός εταίρος σε πανευρωπαϊκό επίπεδο σε ό,τι αφορά την τεχνολογία, την καινοτομία και την έρευνα, και να τους συγχαρώ για το καινούριο Ταμείο Μεταφοράς Τεχνολογίας που δημιούργησαν με το <b>Ευρωπαϊκό Ταμείο Επενδύσεων με 60 εκατ. ευρώ</b>. Σε ό,τι αφορά την Ελλάδα, σας διαβεβαιώνω ότι τέτοιου είδους επενδυτικές πρωτοβουλίες<b> είναι στα άμεσα σχέδιά μας </b>και μελετάμε, μέσω χρηματοδοτικών εργαλείων, μέσω ειδικού Ταμείου, να χρηματοδοτηθούν αυτές στο «στάδιο της σποράς» όπως λέμε, να χρηματοδοτείται η καινοτομία μέσω της Αναπτυξιακής Τράπεζας, όπως επίσης μελετάμε και την<b> δημιουργία επιταχυντών</b>, αλλά και την δημιουργία άλλου είδους χρηματοδοτικών εργαλείων προς αυτήν την κατεύθυνση».</p>
      <p>Ο υφυπουργός Ανάπτυξης και Επενδύσεων αναφέρθηκε στην ελληνογερμανική τεχνολογική και επιστημονική συνεργασία η οποία «είναι η πλέον μακροχρόνια και επιτυχής διακρατική συνεργασία την οποία υλοποιεί η γενική γραμματεία Έρευνας και Τεχνολογίας στην Ελλάδα. Δημιουργήθηκε το 1978 και από τότε έως σήμερα έχουν υπογραφεί 18 πρωτόκολλα επιστημονικής και τεχνολογικής συνεργασίας, ενώ έχουν χρηματοδοτηθεί 642 κοινά ερευνητικά έργα. Εύχομαι η ελληνογερμανική συνεργασία στον τομέα της καινοτομίας να συνεχιστεί με εντονότερους ρυθμούς και εύχομαι καλή επιτυχία στις κοινές μας προσπάθειες», κατέληξε ο κ. Τσακίρης.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125540/broytsis-erhetai-i-ergani-ii"/>
        <a href="https://www.insider.gr/eidiseis/oikonomia/125539/meionontai-oi-akalyptes-epitages"/>
        <a href="https://www.insider.gr/eidiseis/oikonomia/125534/seb-beltiomeno-alla-akomi-hamila-epiheirimatiko-periballon"/>
      </related>
    </article>
  </body>
</html>