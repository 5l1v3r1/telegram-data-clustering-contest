<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/secretari-Pais-Valencia-fomentar-renovacio_0_2346365502.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T20:04:04+00:00"/>
    <meta property="og:title" content="El secretari general de Podem al País Valencià deixa el càrrec per &quot;fomentar la renovació&quot; del partit"/>
    <meta property="og:description" content="El successor d'Antonio Estañ es decidirà en una assemblea encara sense data"/>
  </head>
  <body>
    <article>
      <h1>El secretari general de Podem al País Valencià deixa el càrrec per "fomentar la renovació" del partit</h1>
      <h2>El successor d'Antonio Estañ es decidirà en una assemblea encara sense data</h2>
      <address>
        <time datetime="2019-11-18T20:04:04+00:00">18 Nov 2019, 20:04</time>
      </address>
      <p>El secretari general de Podem al País Valencià, Antonio Estañ, ha anunciat aquest dilluns que deixa el càrrec, una decisió que ja havia avançat al juliol, però que la celebració de les eleccions del 10-N havia posposat fins a la finalització dels comicis.</p>
      <p>El dirigent lila ha comunicat la seva decisió mitjançant les xarxes socials, on ha explicat que després de dos anys i mig "molt intensos" abandona la direcció del partit. El polític d'Oriola (Baix Segura) ha detallat que deixa la primera línia política "per reprendre altres projectes vitals" i perquè Podem necessita "un equip diferent, amb energies renovades". "Les persones que ocupem càrrecs públics i interns en Podem som conscients que estem de pas. En el meu cas, no he vingut a <i>estar</i> en política, sinó a ser útil per canviar el que m'envolta", ha afirmat.</p>
      <figure>
        <iframe data-src="https://twitter.com/Estany_/status/1196400393057648640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Pròxima assemblea</h3>
      <p>Els dirigents que conformaran la gestora que ha de preparar l'assemblea de la federació valenciana de Podem, que encara no té data, són Lidia Montero, Anabel Mateu, Naiara Davó, Pilar Lima, Angela Ballester, Pau Sanz i Pau Vivas. </p>
      <p>La favorita per succeir Estañ és la secretària general i portaveu a les Corts, Naiara Davó, ja que el vicepresident segon del Consell, Rubén Martínez Dalmau, ja va anunciar que no optaria al càrrec. Una que sí que podria fer-ho és la també diputada Pilar Lima.</p>
    </article>
  </body>
</html>