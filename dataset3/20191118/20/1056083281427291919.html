<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717843/%D9%86%D8%B8%D8%A7%D8%B1%D8%AA-%D8%A8%D8%B1-%D8%A8%D8%A7%D8%B2%D8%A7%D8%B1-%D9%88-%D9%88%D8%A7%D8%AD%D8%AF%D9%87%D8%A7%DB%8C-%D8%B5%D9%86%D9%81%DB%8C-%D8%AF%D9%88%D8%A8%D8%B1%D8%A7%D8%A8%D8%B1-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-18T20:39:00+00:00"/>
    <meta property="og:title" content="نظارت‌ بر بازار و واحدهای صنفی دوبرابر شد"/>
    <meta property="og:description" content="معاون نظارت و بازرسی سازمان صنعت، معدن و تجارت (صمت) استان تهران از دو برابر شدن نظارت‌ها بر بازار و کاهش قیمت محصولات پروتئینی خبر داد."/>
  </head>
  <body>
    <article>
      <h1>نظارت‌ بر بازار و واحدهای صنفی دوبرابر شد</h1>
      <address><time datetime="2019-11-18T20:39:00+00:00">18 Nov 2019, 20:39</time> by <a rel="author">زهرا اکرمی</a></address>
      <p>معاون نظارت و بازرسی سازمان صنعت، معدن و تجارت (صمت) استان تهران از دو برابر شدن نظارت‌ها بر بازار و کاهش قیمت محصولات پروتئینی خبر داد.</p>
      <p>عزیزالله افضلی در گفت‌وگو با ایسنا، با بیان اینکه در پی اصلاح قیمت بنزین، سازمان صنعت، معدن و تجارت استان تهران مکلف شده گشت‌های بازرسی را تشدید کند، اظهار کرد: مقرر شده سازمان صمت با همکاری سازمان تعزیرات حکومتی، پلیس امنیت اقتصادی، بازرسی اتاق اصناف تهران و دستگاه‌های مرتبط دیگر از واحدهای صنفی بازرسی کند.</p>
      <p>وی از بازرسی ۳۲۷۸ واحد از روز شنبه تا روز گذشته (دوشنبه) خبر داد و گفت: در این بازرسی‌ها ۴۱۲ پرونده برای اصناف متخلف تشکیل شده که مهم‌ترین تخلفات شامل گران‌فروشی، عدم درج قیمت و عدم صدور فاکتور بوده است. همچنین براساس مصوبات ستاد تنظیم بازار استان تهران، مقرر شده که اینگونه پرونده‌ها خارج از نوبت مورد رسیدگی شود.</p>
      <p>معاون نظارت و بازرسی سازمان صمت استان تهران برآورد ارزش ریالی پرونده تخلفات استان تهران در سه روز گذشته را هشت میلیارد و ۳۷ هزار و ۴۰۸ ریال اعلام کرد.</p>
      <p>به گفته افضلی در مقایسه با آمار ماه‌های گذشته، تغییرات محسوسی در قیمت کالاها دیده نشده است.</p>
      <p>وی افزود: علی‌رغم دو برابر شدن بازرسی‌ها و استفاده از پتانسیل‌های بخش بازرسی برای رصد تغییرات بازار و برخورد با سودجویان، هیچ روند افزایش قیمتی در بازار مشاهده نشده است. بازار سیر معمولی خود را طی می‌کند و موارد تخلفات گزارش شده همچون روزهای گذشته بوده است.</p>
      <p>وی افزود: در گشت مشترک دو روز اخیر نیز شاهد روند کاهشی در قیمت مواد پروتئینی بودیم؛ به‌طوری‌که قیمت هر کیلو گوشت قرمز نسبت به هفته گذشته حدود ۱۵۰۰ تومان کاهش داشته و گوشت مرغ نیز در میدان بهمن به قیمت ۱۰ هزار و ۵۰۰ تومان که زیر قیمت مصوب است، عرضه می‌شد.</p>
      <p>به گزارش ایسنا، از ۲۴ آبان ماه <b><a href="https://www.isna.ir/news/98082415434">قیمت هر لیتر بنزین</a></b> سهمیه‌ای ۱۵۰۰ تومان و نرخ هر لیتر بنزین آزاد ۳۰۰۰ تومان تعیین شد.</p>
      <p>انتهای پیام</p>
    </article>
  </body>
</html>