<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/futbol/error-dels-futbolistes-pensen-dema_0_2346365509.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T20:11:07+00:00"/>
    <meta property="og:title" content="&quot;L'error dels futbolistes és que no pensen en el dia de demà&quot;"/>
    <meta property="og:description" content="El CEC reflexiona sobre la formació dels jugadors i en el seu futur un cop pengin les botes"/>
  </head>
  <body>
    <article>
      <h1>"L'error dels futbolistes és que no pensen en el dia de demà"</h1>
      <h2>El CEC reflexiona sobre la formació dels jugadors i en el seu futur un cop pengin les botes</h2>
      <address>
        <time datetime="2019-11-18T20:11:07+00:00">18 Nov 2019, 20:11</time>
      </address>
      <p>Amb el lema <i>Quan s'apaguen les llums de l'estadi, el dia després</i>, els exfutbolistes Ramon Alfonseda, Rafa Marañón, Jofre Mateu i Borja Criado han reflexionat al Col·legi d'Economistes de Catalunya sobre com és el dia a dia dels jugadors l'endemà que pengin les botes. El pas de l'elit a la vida quotidiana. Però sobretot, a nivell econòmic, el pas de tenir una fitxa alta o molt alta a quedar-se sense ingressos.</p>
      <p>"Nosaltres ens guanyàvem bé la vida, però en comparació amb ara... érem uns pobrets. El dia que el club et dona la baixa federativa et quedes sense res i això angoixa molt", apuntava Marañón, que mentre jugava a l'Espanyol va fer la carrera d'arquitectura i ha estat donant-ne classes durant quatre dècades. El paradigma ara ha canviat, perquè avui el futbol es paga molt millor que abans. Ara bé, exceptuant alguns casos concrets i minoritaris, tots els jugadors necessitaran una formació, perquè els diners que han guanyat s'acabaran, i necessitaran trobar una feina.</p>
      <p>"Passa que els futbolistes no són conscients que ells es dediquen a un <i>hobby</i>. Ni són a una mina ni a una fàbrica. Per a ells són diners fàcils, no els donen valor i per tant se'ls gasten ràpid", apunta Criado, que va compaginar la carrera de dret durant la seva etapa professional. "Un futbolista, de temps, en té. Però moltes vegades són els pares que, quan veuen que el nen pot tenir un futur, el fan centrar-se en l'esport. I això és un error. Dels tres milions de federats en edat de formació, només n'hi ha 400 a Primera Divisió i 400 a Segona".</p>
      <p>"La formació no és només per tenir una feina en el futur, és per defensar i gestionar el seu patrimoni", afegia Alfonseda, que va compaginar en el seu dia el primer equip del Barça amb l'estudi de ciències econòmiques. De fet, Alfonseda, com a president de l'Agrupació Barça Veterans, ha impulsat un curs de gestió financera on també hi treballa el vicepresident, Jofre Mateu. "Jo soc d'una generació on els futbolistes passen de tot. Avui els jugadors aspiren a guanyar molts diners i, per tant, poder fer poca cosa després. Això és un error", tancava l'exjugador d'Alpicat.</p>
    </article>
  </body>
</html>