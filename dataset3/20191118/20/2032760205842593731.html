<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89956"/>
    <meta property="og:site_name" content="Denník politika"/>
    <meta property="article:published_time" content="2019-11-18T20:35:26+00:00"/>
    <meta property="og:title" content="Slovenská futbalová „21“ v kvalifikácii zdolala Gruzínsko, v závere zápasu vzplanuli vášne"/>
    <meta property="og:description" content="18.11.2019 (Webnoviny.sk) – Slovenskí futbaloví reprezentanti do 21 rokov zvíťazili vo svojom štvrtom vystúpení v rámci kvalifikácie o postup na ME 2021 nad rovesníkmi z Gruzínska 3:2."/>
  </head>
  <body>
    <article>
      <h1>Slovenská futbalová „21“ v kvalifikácii zdolala Gruzínsko, v závere zápasu vzplanuli vášne</h1>
      <address><time datetime="2019-11-18T20:35:26+00:00">18 Nov 2019, 20:35</time> by <a rel="author">Webnoviny</a></address>
      <p>18.11.2019 (Webnoviny.sk) – Slovenskí futbaloví reprezentanti do 21 rokov zvíťazili vo svojom štvrtom vystúpení v rámci kvalifikácie o postup na ME 2021 nad rovesníkmi z Gruzínska 3:2.</p>
      <p>Od ôsmej minúty síce prehrávali, ale v ďalšom priebehu dokázali otočiť skóre vo svoj prospech. V prvom polčase vyrovnal Peter Kolesár a po zmene strán rozhodli o triumfe domácich hráčov Christián Herc a Martin Gamboš.</p>
      <p>Zverenci Adriána Guľu figurujú v tabuľke na priebežnom štvrtom mieste so ziskom šiestich bodov. Ďalší kvalifikačný duel odohrajú 26. marca 2020 na pôde toho istého súpera.</p>
      <h3>Kvalifikácia ME 2021 hráčov do 21 rokov – 2. skupina</h3>
      <p>pondelok</p>
      <h4>Slovensko – Gruzínsko 3:2 (1:1)</h4>
      <p>hralo sa v Nitre</p>
      <p><b>Góly:</b> 28. Kolesár, 52. Herc, 66. Gamboš – 8. Kucia, 89. Spanderašvili, <b>ŽK:</b> 25. Šulek, 43. Guľa (mimo ihriska), 62. Herc, 73. Pokorný, 79. Almási – 25. Lochošvili, 76. Kucia, 86. Tabatadze, <b>ČK:</b> 83. Pokorný – 40. Lochošvili obaja po druhej ŽK, <b>rozhodovali:</b> Hamiti – Bregasi, Agaraj (Alb.), 1548 divákov</p>
      <p><b>Zostavy:</b><br/><b>Slovensko</b>: Šípoš – Vallo, Šulek, Oravec, Mojžiš – Gamboš, Pokorný, Herc (68. Špyrka) – Kolesár (58. Ďuriš), Almási, Chobot (90.+ Kovaľ)<br/><b>Gruzínsko</b>: Gugešašvili – Beriašvili, Lochošvili, Kobouri – Mali (59. Spanderašvili), Kucia, Kočorašvili (59. Ninua), Tabatadze – Kvaracchelia (43. Silagadze), Kochreidze (59. Kavtaradze), Davitašvili (59. Bugridze)</p>
      <h3>I. polčas</h3>
      <p>Slováci sa do prvého zakončenia dostali už po 15 sekundách, ale strela Petra Pokorného tesne minula bránku súpera. Netrvalo však dlho a do vedenia sa dostali hráči Gruzínska. V 8. min Nikoloz Mali šikovne prestrčil loptu na Giorgiho Kuciu, ktorý strelou z vnútra šestnástky prekonal topoľčianskeho rodáka Dávida Šipoša.</p>
      <h3>Tabuľka 2. kvalifikačnej skupiny:</h3>
      <p>1. Francúzsko 3 3 0 0 13:5 9<br/>2. Švajčiarsko 3 3 0 0 8:1 9<br/>3. Gruzínsko 5 2 0 3 12:8 6<br/><i>4. Slovensko 4 2 0 2 11:11 6</i><br/>5. Azerbajdžan 6 2 0 4 3:11 6<br/>6. Lichtenštajnsko 5 1 0 4 3:14 3</p>
      <p>Zverenci trénera Guľu sa spočiatku ťažko presadzovali, ale napokon sa im ešte do prestávky podarilo vyrovnať. V 28. min vôbec z prvej strely do priestoru troch žrdí skóroval Peter Kolesár, ktorý ťažil z krídelnej akcie Mariána Chobota.</p>
      <p>V 40. min sa šance Slovenska na víťazstvo výrazne zvýšili. Obranca Luka Lochošvili pred šestnástkou fauloval Ladislava Almásiho a po druhej žltej karte putoval predčasne pod sprchy. Z následného priameho kopu prudko vystrelil Christián Herc, ale brankár Luka Gugešašvili jeho pokus vytesnil na rohový kop.</p>
      <h3>II. polčas</h3>
      <p>To, čo sa Hercovi nepodarilo v závere prvého polčasu, si vynahradil na začiatku toho druhého. V 52. min vystrelil slovenský kapitán spoza pokutového územia a s prispením ľavej žrde prekonal súperovho gólmana. Gruzínsky tréner reagoval na nepriaznivý stav hneď štvoritým striedaním, ale jeho zverencom to príliš nepomohlo.</p>
      <p>Naopak, v 66. min sa oprel do lopty Martin Gamboš a ďalšou strelou zo strednej vzdialenosti zvýšil náskok hráčov v modrých dresoch už na 3:1. O tri minúty neskôr mohol pridať Gamboš ďalší gól, ale po individuálnej akcii Kristiána Valla mieril nepresne.</p>
      <p>Zápas sa napokon dohrával v rovnovážnom počte hráčov na trávniku, pretože v 83. min bol po druhej žltej karte vylúčený aj Peter Pokorný. Hostia to využili už len na skorigovanie skóre, keď v 89. min skóroval po rohovom kope striedajúci Nugzar Spanderašvili. V závere ešte zbytočne vzplanuli vášne medzi oboma lavičkami, ale výsledok zápasu sa už nezmenil.</p>
      <h3>Hlasy:</h3>
      <p>zdroj: RTVS</p>
      <p><b>Adrián Guľa (tréner SR „21“): „</b>Úžasný zápas. Podali sme tímový výkon. Mohli sme vidieť, že súper má veľkú kvalitu, chlapci museli siahnuť na dno síl. Za stavu 3:1 sa zdalo, že je rozhodnuté, ale protivník ukázal ofenzívnu silu. Ostávame v hre, takže to je super. Máme na čom stavať, ale potrebujeme v niektorých herných činnostiach vychovávať hráčov, ktorí budú zvládať takéto náročné zápasy. Cením si, že sme tento zápas vyhrali, ale máme na čom pracovať.“</p>
      <p><b>Christián Herc (kapitán SR „21“):</b> „Na konci sme dostali gól na 2:3, čo nebolo dobré. V posledných minútach to tak bolo ťažké. Ukázali sme však srdce a bojovali do poslednej sekundy. Pri mojom góle sme dobre ´otočili ihrisko´. Dostal som loptu pred šestnástkou. Vraví sa, že keď nevieš, čo s ňou, tak vystreľ. Som preto rád, že to tam padlo tak, ako to padlo.“</p>
      <p>Viac k témam: <a href="https://www.webnoviny.sk/tag/kvalifikacia-me-2021-hracov-do-21-rokov/"><u>Kvalifikácia ME 2021 hráčov do 21 rokov</u></a><br/>Zdroj: Webnoviny.sk – <a href="https://www.webnoviny.sk/slovenska-futbalova-21-v-kvalifikacii-zdolala-gruzinsko-v-zavere-zapasu-vzplanuli-vasne/"><u>Slovenská futbalová „21“ v kvalifikácii zdolala Gruzínsko, v závere zápasu vzplanuli vášne</u></a> © SITA Všetky práva vyhradené.</p>
    </article>
  </body>
</html>