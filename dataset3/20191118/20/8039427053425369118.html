<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=958302"/>
    <meta property="og:site_name" content="Andhrajyothy"/>
    <meta property="article:published_time" content="2019-11-18T20:41:04+00:00"/>
    <meta property="og:title" content="భారత్‌లో ఆశ్రయమివ్వండి: మోదీకి అల్తాఫ్ హుస్సేన్ వీడియో సందేశం"/>
    <meta property="og:description" content="ADVT"/>
  </head>
  <body>
    <article>
      <h1>భారత్‌లో ఆశ్రయమివ్వండి: మోదీకి అల్తాఫ్ హుస్సేన్ వీడియో సందేశం</h1>
      <address>
        <time datetime="2019-11-18T20:41:04+00:00">18 Nov 2019, 20:41</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p>లండన్: బ్రిటన్ రాజధాని లండన్‌లో తలదాచుకుంటోన్న ఎంక్యూఎం (ముత్తహిదా క్వామీ మూమెంట్) అధినేత అల్తాఫ్ హుస్సేన్ ప్రకంపనలు సృష్టించారు. తనకు భారత్‌లో ఆశ్రయమివ్వాలని ప్రధానమంత్రి నరేంద్ర మోదీకి విజ్ఞప్తి చేశారు. ఈ మేరకు ఓ వీడియో సందేశాన్ని మీడియాకు రిలీజ్ చేశారు. తన తాతముత్తాతలతో పాటు తన పూర్వీకులంతా భారత్‌లోనే సమాధి అయ్యారని, తాను భారత్‌కు వచ్చి వారి సమాధుల వద్ద ప్రార్ధనలు చేసుకుంటానని చెప్పారు. తనతో పాటు తన స్నేహితులకు కూడా ఆశ్రయమివ్వాలని అల్తాఫ్ హుస్సేన్ కోరారు. తనకు ఆర్ధిక సాయం చేయాలని, తన విషయాన్ని అంతర్జాతీయ న్యాయస్థానానికి తీసుకెళ్లాలని కూడా కోరారు. తాను శాంతికాముకుడినని, భారత్‌కు వస్తే ఎలాంటి రాజకీయాల్లో జోక్యం చేసుకోబోనని స్పష్టం చేశారు. కొందరు బలూచ్, సింధీలకు కూడా ఆశ్రయం ఇవ్వాలని ఆయన మోదీని కోరారు.</p>
      <p> </p>
      <p>అల్తాఫ్ హుస్సేన్ ఎంఐఎం అధినేత అసదుద్దీన్‌ ఒవైసీపై కూడా మాట్లాడారు. కొత్త బాబ్రీ మసీదు కట్టుకోవడానికి సుప్రీంకోర్టు ఐదెకరాల స్థలం కేటాయించడాన్ని ఆయన స్వాగతించారు. భారత్‌లోని ముస్లింలు సుప్రీంతీర్పును ఆహ్వానించాలని సూచించారు. ఒవైసీ సుప్రీంకోర్టు తీర్పును వ్యతిరేకించడం సరికాదని అల్తాఫ్ చెప్పారు. సుప్రీం తీర్పును వ్యతిరేకించేవారు భారత్ వదిలి పాక్ వెళ్లిపోవాలని ఆయన సూచించారు. జమ్మూకశ్మీర్‌లో ఆర్టికల్ 370 తొలగింపును కూడా అల్తాఫ్ స్వాగతించారు. </p>
      <p> </p>
      <p>67 ఏళ్ల అల్తాఫ్ హుస్సేన్ కొన్నేళ్లుగా బ్రిటన్‌లో తలదాచుకుంటున్నారు. ఉగ్రవాదులను రెచ్చగొట్టేలా ప్రసంగించారనే కేసులో ప్రస్తుతం ఆయన బెయిల్‌పై ఉన్నారు. పాక్‌లో ప్రాణహాని ఉండటంతో ఆయన చాలా కాలం క్రితమే బ్రిటన్ చేరుకున్నారు.</p>
    </article>
  </body>
</html>