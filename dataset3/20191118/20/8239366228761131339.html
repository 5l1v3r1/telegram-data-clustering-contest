<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/gpu_opratsovuie_proiekt_pidozry_poroshenku_i_podannya_do_rady__ryaboshapka_331052.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T20:22:00+00:00"/>
    <meta property="og:title" content="ГПУ опрацьовує проєкт підозри Порошенку і подання до Ради - Рябошапка"/>
    <meta property="og:description" content="Проєкт підозри експрезиденту Петру Порошенку і подання у Верховну Раду на зняття з нього депутатської недоторканності наразі опрацьовуються у підрозділах ГПУ."/>
  </head>
  <body>
    <article>
      <h1>ГПУ опрацьовує проєкт підозри Порошенку і подання до Ради - Рябошапка</h1>
      <h2>Проєкт підозри експрезиденту Петру Порошенку і подання у Верховну Раду на зняття з нього депутатської недоторканності наразі опрацьовуються у підрозділах ГПУ.</h2>
      <address>
        <time datetime="2019-11-18T20:22:00+00:00">18 Nov 2019, 20:22</time>
      </address>
      <p>Відповідний відеокоментар генерального прокурора Руслана Рябошапки розміщено на <a href="https://www.youtube.com/watch?v=PV0mrSmqML8&amp;fbclid=IwAR1wrZw--ept0NWTsVDjC285XJMXWw4JOLlLWE8dBxqhrf54tYO02U14UkM">Youtube-каналі ГПУ</a>, передає <a href="https://www.ukrinform.ua/rubric-polytics/2820571-gpu-opracovue-proekt-pidozri-porosenku-i-podanna-do-radi-rabosapka.html">Укрінформ</a>.</p>
      <p>"У зв'язку з резонансною інформацією Держбюро розслідувань про те, що вони передали до ГПУ проєкт підозри та проєкт подання щодо зняття депутатської недоторканності щодо одного з колишніх президентів України, ми маємо повідомити, що дійсно у нас в Генпрокуратурі ці матеріали є. Вони зараз опрацьовуються відповідними структурними підрозділами, і найближчим часом, як тільки вони завершать свою роботу, зроблять мені доповідь — відповідне процесуальне рішення буде прийнято", - сказав Рябошапка.</p>
      <p>Генпрокурор запевнив, що суспільство буде поінформовано щодо проєктів цих двох процесуальних документів. "Працює щонайменше два підрозділи, - один той, який супроводжує, скажімо так, ДБР, інший — це юридичний підрозділ, оскільки ми перевіряємо, наскільки цей проєкт подання відповідає вимогам регламенту ВР", - пояснив він.</p>
      <p>"Я думаю, що впродовж кількох тижнів у нас будуть відповідні довідки і буде відповідний проект рішення. Не виключаю, що нам доведеться, можливо, з колегами із ДБР дещо поправити для того, щоб це подання було дійсно обґрунтованим і щоб до нього не було жодних зауважень у парламенті", - уточнив Рябошапка.</p>
      <p>На запитання, в чому суть цієї підозри, генпрокурор відповів, що він наразі не хотів би заглиблюватися у зміст цього процесуального документа, “оскільки ця підозра може дещо змінюватися, можливо, змінюватиметься кваліфікація, можливо, ще деякі моменти доопрацьовуватимуться, - тому поки що зарано про це говорити”.</p>
      <figure>
        <iframe src="https://www.youtube.com/embed/PV0mrSmqML8" width="560" height="315" data-service="Youtube" scrolling="no"/>
      </figure>
      <p>Як повідомлялося, ДБР направило до Генпрокуратури проєкт повідомлення про підозру п'ятому президенту Петру Порошенку.</p>
      <p>Окрім цього, слідчі ДБР направили до прокуратури проєкт подання до Верховної Ради України про надання згоди на притягнення до кримінальної відповідальності п’ятого президента України, який є чинним народним депутатом України.</p>
      <p>Проєкт повідомлення про підозру Петру Порошенку, яку Державне бюро розслідувань направило до ГПУ, в пресслужбі п'ятого Президента України вважають російським замовленням на заподіяння шкоди його репутації.</p>
      <p>Сам Порошенко повідомив, що перервав візит до Туреччини і негайно повернувся в Україну, аби продемонструвати, що не визнає і не боїться висунутих проти нього ДБР звинувачень.</p>
    </article>
  </body>
</html>