<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/gutt-5-tok-med-heroin-i-barnehagen/71831609"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T20:48:53+00:00"/>
    <meta property="og:title" content="Gutt (5) tok med heroin i barnehagen"/>
    <meta property="og:description" content="Lærerne ringte politiet da de forsto at femåring hadde tatt med heroin i barnehagen. Nå er faren siktet."/>
  </head>
  <body>
    <article>
      <h1>Gutt (5) tok med heroin i barnehagen</h1>
      <h2>Lærerne ringte politiet da de forsto at femåring hadde tatt med heroin i barnehagen. Nå er faren siktet.</h2>
      <address><time datetime="2019-11-18T20:48:53+00:00">18 Nov 2019, 20:48</time> by <a rel="author">Amanda Strand Askeland</a></address>
      <p>Det var i forrige uke at en 29 år gammel mann i den amerikanske delstaten Massachusetts ble varetektsfengslet, etter at hans fem år gamle sønn tok med en pose heroin på skolen.</p>
      <p>Mannen er siktet for besittelse av narkotika, og for å ha satt sin egen sønns liv i fare, skriver den lokale avisa Daily Hampshire Gazette.</p>
      <p>
        <b>Sønnen (5) skal ha vist posen, som hadde et klistremerke med superhelten Spiderman på, til lærerne sine, og sagt at han følte seg som superhelten når han tok pulveret i munnen, forteller en representant for påtalemyndigheten, Matthew Green, til avisa.</b>
      </p>
      <p>Lærerne kontaktet politiet umiddelbart.</p>
      <p>Gutten ha fortalt til politiet at han fant posen hjemme i stua. Femåringen ble tatt med til legevakten, og har det bra, ifølge Green. Han forteller at gutten muligens bare har tatt pulveret i munnen, og ikke svelget det.</p>
      <p>Politiløytnant James Albert sier til avisa at det ikke var noe hverdagskost for politiet.</p>
      <p>
        <b>- Våre ansatte ble ganske satt ut av situasjonen. Det er ikke ofte vi står overfor slike saker, sier han.</b>
      </p>
      <figure>
        <iframe src="https://www.youtube.com/embed/GEVL6effeI8" width="640" height="360" data-service="Youtube" scrolling="no"/>
        <figcaption><b>FLORERER:</b> Tenåringer som sniffer kokain i teltene sine, åpenlyst røyking av marihuana og smugling av MDMA i vagina. Roskildefestivalen i Danmark florerer av narkotiske stoffer. Reporter: Sofie Braseth / Video/redigering: Ørjan Ryland Les hele saken her: <a href="https://www.dagbladet.no/kultur/geena-25-gjemte-mdma-i-underlivet-pa-vei-inn-pa-roskildefestiva...">https://www.dagbladet.no/kultur/geena-25-gjemte-mdma-i-underlivet-pa-vei-inn-pa-roskildefestiva...</a> Vis mer</figcaption>
      </figure>
      <h3>Fant liknende poser</h3>
      <p>Moren til gutten ga politiet tillatelse til å undersøke leiligheten deres, og det var da de fant faren sovende i senga si, med liknende pulver strødd under seg.</p>
      <p>- Politiet fant flere like poser med heroin med Spiderman-merket på, i skuffer på farens soverom, sa Green i retten ifølge avisa.</p>
      <p>Politiløytnant James Albert forteller til lokalavisa at flere poser falt ned fra kroppen til mannen da han ble satt i håndjern.</p>
      <p>
        <b>Alt i alt fant politiet minst 170 poser med heroin og kokain, skriver avisa som viser til rettsdokumenter.</b>
      </p>
      <p>Da politiet fortalte han hva som hadde skjedd med sønnen på skolen, skal han ha blitt veldig emosjonell, skriver avisa. Faren til gutten nekter straffskyld både for narkotikabesittelse, og for å ha satt sin sønns liv i fare. Aktor har bedt om varetektsfengsling fram til neste høring onsdag.</p>
      <p>Den fem år gamle sønnen og parets andre barn er tatt hånd om av barnevernet, skriver blant andre The New York Post.</p>
    </article>
  </body>
</html>