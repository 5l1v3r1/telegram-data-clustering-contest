<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/14-godishen-velikan-krachi-po-holandskite-futbolni-tereni.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T20:22:00+00:00"/>
    <meta property="og:title" content="14-годишен великан крачи по холандските футболни терени"/>
    <meta property="og:description" content="Дейвид Ийсмън изглежда като баща или по-голям брат на своите връстници"/>
  </head>
  <body>
    <article>
      <h1>14-годишен великан крачи по холандските футболни терени</h1>
      <h2>Дейвид Ийсмън изглежда като баща или по-голям брат на своите връстници</h2>
      <address>
        <time datetime="2019-11-18T20:22:00+00:00">18 Nov 2019, 20:22</time>
      </address>
      <p>В детския и юношеския футбол не е рядкост да попаднеш на играч, доста по-едър от съперниците си. Някои растат по-бързо от своите връстници. Нормално е, но понякога въпросната скорост е невероятна. Тя стана и причината две снимки от двубоя между под 15-годишните на "Аякс" и тези на "Спарта" Ротердам, спечелен с 6:2 от амстердамци, да добият особена популярност в социалните мрежи. Шокираните фенове се чудят дали няма намеса на Photoshop.</p>
      <p>Главен герой е 14-годишният бранител на "Аякс" Дейвид Ийсмън. Тийнейджърът гледа клетите си противници отвисоко, а до някои от тях изглежда като техен баща или много по-голям брат.</p>
      <figure>
        <iframe data-src="https://twitter.com/AjaxYA/status/1196344901467807744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Информацията за 190-сантиметровия Ийсмън е оскъдна. Според официалния "Туитър" акаунт на "Аякс" момчето се представя блестящо от началото на сезона. Към стабилността си в защита той добавя два гола и асистенция в 10 мача.</p>
      <p>Случаят с Ийсмън напомня на сензацията Ибрахима Соу - великанът сред 12-годишните на испанския "Севиля".</p>
      <figure>
        <img src="https://img.bg.sof.cmestatic.com/media/images/640x/Nov2019/2112026423.jpg"/>
      </figure>
      <p>А за същата формация на френския доминант "Пари Сен Жермен" играе може би най-високият 12-годишен в света. Ел Чадаил Бичиабу е централен защитник с ръст от 190 см. Детето-чудо привлече интереса на редица грандове от Стария континент, сред които "Манчестър Сити", "Арсенал" и "Барселона".</p>
      <figure>
        <img src="https://img.bg.sof.cmestatic.com/media/images/640x/Nov2019/2112026425.jpg"/>
      </figure>
      <p>Разбира се, трябва да припомним и тази снимка на 13-годишния Ромелу Лукаку:</p>
      <figure>
        <img src="https://img.bg.sof.cmestatic.com/media/images/640x/Nov2019/2112026424.jpg"/>
      </figure>
    </article>
  </body>
</html>