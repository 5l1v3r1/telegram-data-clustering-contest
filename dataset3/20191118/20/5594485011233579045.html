<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/evrostat-s-apokaliptichni-danni-za-izchezvaneto-na-blgariya_news710075.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-18T20:45:00+00:00"/>
    <meta property="og:title" content="Евростат с апокалиптични данни за изчезването на България"/>
    <meta property="og:description" content="У нас средната продължителност на живота е 74,8 години, с което се подреждаме на последно място в ЕС"/>
  </head>
  <body>
    <article>
      <h1>Евростат с апокалиптични данни за изчезването на България</h1>
      <h2>У нас средната продължителност на живота е 74,8 години, с което се подреждаме на последно място в ЕС</h2>
      <address>
        <time datetime="2019-11-18T20:45:00+00:00">18 Nov 2019, 20:45</time>
      </address>
      <p>https://blitz.bg/obshtestvo/evrostat-s-apokaliptichni-danni-za-izchezvaneto-na-blgariya_news710075.html Blitz.bg</p>
      <figure>
        <img src="https://static.blitz.bg/documents/thumbnails/730/201311/20131102.hiojbdspwk.jpg"/>
      </figure>
      <p><b>Българите живеят най-късо сред хората в страните от ЕС. </b><br/><br/>У нас средната продължителност на живота е 74,8 години, обявиха от европейската статистическа служба Евростат.<br/>Така се нареждаме на последно място в ЕС. Точно преди нас са Латвия (74,9 г.), Румъния (75,3 г.) и Литва (75,8 г.).<br/><br/>Навсякъде в Европа жените живеят по-дълго от мъжете. Като у нас разликата е точно седем години. Средната продължителност на живот на мъжете е 71,4 г., а на жените е 78,4 г.<br/><br/>С развитието на медицината през годините и подобряването на битовите услови животът на хората нараства. През 1960 г. средната продължителност на живота в България е била 69,3 г. За периода от тогава насам живеем средно с 5,5 години повече.<br/><br/><b><a href="https://blitz.bg/goreshtite-novini/strashno-e-tsru-izchisli-s-kakva-skorost-izchezva-blgariya_news488015.html">Страшно е! ЦРУ изчисли с каква скорост изчезва България</a></b><br/><br/>Най-дълго живеят хората в богатите страни, както и в тези, които са известни с хубавата си храна и по-спокойния начин на живот, показват данните на Евростат.<br/><br/>В Европа най-дълъг е животът на хората в Швейцария и Лихтенщайн – средно по 83,7 години. След тях са Испания с 83,4 г. и Италия с 83,1 г. Хората в тези държави живеят с близо 9 години повече от нас.<br/><br/>Оказва се, че при изпълнение на плана за постепенно повишаване на пенсионната възраст у нас до 65 години за мъжете и жените, българите ще се радват на пенсията си малко повече от 10 г. (защото продължителността на живота продължава да расте). А в редица страни от ЕС хората ще взимат пенсия над 19 години, или близо два пъти по-дълго време.<br/><br/><b><a href="https://blitz.bg/obshtestvo/v-klinichna-smrt-nsi-potvrdi-strashnata-prognoza-na-tsru-za-blgariya_news668060.html">НСИ потвърди страшната прогноза на ЦРУ за България!</a></b><br/><br/>Доходите в Швейцария и Лихтенщайн са едни от най-високите в Европа. В резултат мъжете там рядко се притесняват за плащането на сметки и издръжката на семейството и живеят най-дълго – средно по 81,6 години. На следващите места са мъжете в Исландия (81,1 г.), Норвегия (81 г.), Италия и Швеция (по 80,6 г.)<br/><br/>В Испания животът върви на по-бавни обороти отколкото в индустриално по-развитите страни. Съответно жените в Испания са на първо място по дълголетие – средно по 86,1 г. След тях са жените в Лихтенщайн (86 г.), Франция и Швейцария (по 85,6 г.) и Италия (85,2 г.).<br/><br/>Връзката между продължителността на живота и доходите се потвърждава и от данните на Евростат за най-бедните страни. Най-кратък в Европа е животът в Беларус (74,5 г.), Грузия (73,5 г.) и Украйна (73,3 г.), където доходите са по-ниски от тези в България.</p>
    </article>
  </body>
</html>