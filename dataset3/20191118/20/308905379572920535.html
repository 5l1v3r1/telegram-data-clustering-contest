<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/top-5-beste-films-op-disney-33169"/>
    <meta property="og:site_name" content="Apparata"/>
    <meta property="article:published_time" content="2019-11-18T20:14:00+00:00"/>
    <meta property="og:title" content="Top 5 beste films op Disney+"/>
    <meta property="og:description" content="Dit zijn de 5 tofste films die je nu op Disney+ checkt, opgedeeld in 5 overkoepelende categorieën."/>
  </head>
  <body>
    <article>
      <h1>Top 5 beste films op Disney+</h1>
      <h2>Dit zijn de 5 tofste films die je nu op Disney+ checkt, opgedeeld in 5 overkoepelende categorieën.</h2>
      <address><time datetime="2019-11-18T20:14:00+00:00">18 Nov 2019, 20:14</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>Als je <a href="https://www.apparata.nl/nieuws/lancering-disney-loopt-helemaal-in-de-soep-33109">überhaupt op de streamingdienst</a> kan komen en als je <a href="https://www.apparata.nl/nieuws/disney-accounts-massaal-gestolen-horrorlancering-wordt-erger-33158">account nog wel van jou</a> is, staan er een hoop toffe films en series op Disney+. Om je een handje te helpen in de <a href="https://www.apparata.nl/nieuws/disney-tweet-alles-wat-naar-de-streamingdienst-komt-32770">gigantische content-bibliotheek</a> is dit de top 5 beste films die je nu op Disney+ checkt.</p>
      <p>Om het aanbod wat op te delen, hebben we Disney’s aanbod opgedeeld in een vijftal categorieën. Mis je een pareltje op de streamingdienst? Laat het dan vooral weten in de comments.</p>
      <p><b>Lion King – Disney klassieker</b><br/>Er staan een heleboel oude klassiekers op Disney’s streamingdienst. Het is daarbij bijna onmogelijk om te kiezen tussen pareltjes als Bambi, Sneeuw Witje, 101 Dalmatiërs en ga zo maar door. Toch is het bijna unaniem geaccepteerd dat de Lion King een van de beste Disney-films ooit is. Prachtige muziek, geweldig acteerwerk en een emotioneel verhaal; het zijn ingrediënten voor deze tijdloze klassieker.</p>
      <p><b>Rogue One: A Star Wars Story – Star Wars</b><br/>Ook in de Star Wars-categorie heb je (als Star Wars-fan) een hoop keuze. Rogue One is daarbij de eerste spin-off van de op trilogieën gebaseerde franchise. Het is misschien ook de meest gestroomlijnde, mooist geschoten en best geacteerde van alle Star Wars-films. Misschien, want naast Rogue One heb je natuurlijk ook nog alle andere Star Wars-titels tot je beschikking.</p>
      <p><b>Iron Man – Marvel</b><br/>Uiteraard is geen lijst over Disney+ compleet zonder Marvel en met Iron Man gaan we terug naar de film waar deze miljardenfranchise begon. De geboorte van Tony Stark als Iron Man is nu al een klassieker en weet humor, toffe actie en interessante karakterontwikkelingen prachtig te combineren.</p>
      <p><b>Pirates of the Caribbean: The Curse of the Black Pearl – Avonturen</b><br/>Voordat Disney allerlei andere iconische franchises opkocht was daar Pirates of the Caribbean, een verrassende avonturenfilm vol unieke personages, geheel eigen humor en een avontuurlijk verhaal. Het was de introductie van Jack Sparrow, tegenwoordig een hoeksteen van de hedendaagse popcultuur. Het was tevens een genot om naar te kijken en nu, ruim anderhalf decennium na de initiële release is het nog steeds een waar genot om te checken.</p>
      <p><b>Toy Story – Pixar klassieker</b><br/>We sluiten af met een klassieker van die andere Disney-studio die zoveel geweldige pareltjes voortbracht: Pixar. Met de keuze uit The Incredibles, Wall-E, Finding Nemo en nog vele andere iconische films was ook dit een lastige keuze. Toy Story is daarentegen niet alleen verhaaltechnisch een genot om te kijken, maar ook een mijlpaal in de CGI.</p>
      <p>Foto @Disney</p>
    </article>
  </body>
</html>