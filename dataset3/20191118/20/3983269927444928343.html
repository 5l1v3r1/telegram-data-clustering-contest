<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/investiguen-la-violacio-duna-jove-a-lacampada-de-la-placa-universitat/noticia/2964315/"/>
    <meta property="og:site_name" content="CCMA"/>
    <meta property="article:published_time" content="2019-11-18T20:28:00+00:00"/>
    <meta property="og:title" content="Investiguen la violació d'una jove a l'acampada de la plaça Universitat"/>
    <meta property="og:description" content="La víctima va explicar els fets a l'anomenat &quot;punt lila&quot; organitzat pels manifestants i va abandonar el lloc"/>
  </head>
  <body>
    <article>
      <h1>Investiguen la violació d'una jove a l'acampada de la plaça Universitat</h1>
      <h2>La víctima va explicar els fets a l'anomenat "punt lila" organitzat pels manifestants i va abandonar el lloc</h2>
      <address><time datetime="2019-11-18T20:28:00+00:00">18 Nov 2019, 20:28</time> by <a rel="author">Redacció 324</a></address>
      <p>Una noia que participava a l'acampada de la plaça Universitat hauria estat víctima d'una<b> violació</b> dimecres de la setmana passada, en una de les tendes.</p>
      <p>La jove va explicar els fets al <b>punt lila</b> de l'acampada, d'on va marxar. Els Mossos d'Esquadra van anar-hi l'endemà i van <b>identificar</b> una persona, però, de moment, no hi ha <b>cap detingut</b>. La noia no ho ha denunciat a la policia.</p>
      <p>En molts casos, segons la policia, les víctimes no ho fan pel <b>cost personal</b> que suposa. Els organitzadors de l'acampada <b>han condemnat </b>l'agressió. Denuncien que estar al <b>carrer</b> els exposa a <b>moltes violències</b> i posa en risc la seva integritat.</p>
      <p>
        <b>Acampats des del 30 d'octubre</b>
      </p>
      <p>Estudiants<b> universitaris</b> i de <b>formació professional</b> <a href="https://www.ccma.cat/324/acampada-destudiants-a-placa-universitat-en-la-segona-jornada-de-vaga-indefinida/noticia/2959580/">van començar aquesta acampada el <b>30 d'octubre</b></a>, en protesta per la <b>sentència</b> del <b>procés</b>.</p>
      <p>Els primers dies van superar el <b>centenar de tendes</b>, i van rebre molta ajuda material i econòmica de gent que se solidaritzava amb ells.</p>
      <p>Al cap de deu dies, després d'una assemblea tensa, <a href="https://www.ccma.cat/324/escissio-a-lacampada-de-placa-universitat-despres-duna-assemblea-tensa/noticia/2962090/">els acampats <b>es van escindir</b></a>. Els que van mantenir l'acampada van dir que els que havien marxat estaven <b>vinculats a partits</b> i els van acusar d'haver-se endut equipaments i diners.</p>
      <p>Aquest dissabte <a href="https://www.ccma.cat/324/un-detingut-i-117-identificats-pels-mossos-a-lacampada-de-placa-universitat/noticia/2963830/">els Mossos d'Esquadra hi van <b>detenir una persona </b></a>i en van identificar 117 més.</p>
      <p>Segons els Mossos, l'actuació es va fer "en el marc legal actual", perquè és una ocupació "no comunicada d'espai públic".</p>
      <p>La persona que van detenir tenia un <b>requeriment judicial</b>.</p>
      <p>Els agents també <b>van confiscar</b> una trentena de tanques i un lavabo mòbil, arran de la <b>denúncia</b> d'una <b>empresa constructora</b> que havia denunciat el robatori de tot aquest material.</p>
    </article>
  </body>
</html>