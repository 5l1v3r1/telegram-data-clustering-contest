<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/to-24oro-soyper-market-narkotikon-sto-kentro-tis-athinas-kai-oi-roz-peripeteies-32chronis-me-ton-asygkratito-egkefalo/"/>
    <meta property="og:site_name" content="europost.gr"/>
    <meta property="article:published_time" content="2019-11-18T20:55:06+00:00"/>
    <meta property="og:title" content="Το 24ωρο σούπερ μάρκετ ναρκωτικών στο κέντρο της Αθήνας και οι ροζ «περιπέτειες» 32χρονης με τον «ασυγκράτητο εγκέφαλο»!"/>
    <meta property="og:description" content="Τις «ροζ» πτυχές του κυκλώματος που εξαρθρώθηκε πριν από έναν μήνα, στο «σούπερ μάρκετ» ναρκωτικών το οποίο λειτουργούσε σε 24ωρη βάση στο υπόγειο ενός ακατοίκητου ερειπωμένου κτιρίου απέναντι από την ΑΣΟΕΕ, αποκαλύπτει η δικογραφία και"/>
  </head>
  <body>
    <article>
      <h1>Το 24ωρο σούπερ μάρκετ ναρκωτικών στο κέντρο της Αθήνας και οι ροζ «περιπέτειες» 32χρονης με τον «ασυγκράτητο εγκέφαλο»!</h1>
      <address>
        <time datetime="2019-11-18T20:55:06+00:00">18 Nov 2019, 20:55</time>
      </address>
      <p>Τις «ροζ» πτυχές του κυκλώματος που εξαρθρώθηκε πριν από έναν μήνα, στο «σούπερ μάρκετ» ναρκωτικών το οποίο λειτουργούσε σε 24ωρη βάση στο υπόγειο ενός ακατοίκητου ερειπωμένου κτιρίου απέναντι από την ΑΣΟΕΕ, αποκαλύπτει η δικογραφία και στην οποία περιλαμβάνεται μια νεαρή Ρουμάνα που είχε πιαστεί στα δίχτυα του έρωτα με τον Αφγανό αρχηγό της οργάνωσης.</p>
      <p>Σύμφωνα με την εφημερία «Espresso» o δεσμός της 32χρονης γυναίκας με τον 28χρονο ερωτύλο Αφγανό ήταν αρκετός για να βρεθεί και αυτή με χειροπέδες, παρόλο που δεν είχε συλληφθεί στο άντρο της σπείρας. Με εντολές του συντρόφου της, το «μαγαζάκι» παρέμενε ανοιχτό 24 ώρες το 24ωρο και επτά ημέρες την εβδομάδα, και μάλιστα τα μέλη της σπείρας έκαναν 12ωρες βάρδιες, χωρίς… διάλειμμα, ώστε να ικανοποιούν τη μεγάλη ζήτηση ναρκωτικών που υπήρχε από τους τοξικομανείς!</p>
      <p>«Η εντολέας μου ενεπλάκη σε μια υπόθεση για την οποία δεν είχε την παραμικρή ιδέα, αφού η μόνη σύνδεσή της ήταν η προσωπική της σχέση με τον σύντροφό της. Είναι ένας άνθρωπος που ουδέποτε έδωσε δικαίωμα στις Αρχές, έχοντας λευκό ποινικό μητρώο, εργαζόμενη σκληρά επί πολλά έτη για να εξασφαλίσει τα προς το ζην. Ζει στην Ελλάδα από το 2004 και έχει ενταχθεί πλέον απόλυτα στην ελληνική κοινωνία – έχει όλα τα νομιμοποιητικά έγγραφα» ,δήλωσε ο συνήγορος της 32χρονης Κωνσταντίνος Νίκαινας.</p>
      <p>Η 32χρονη αφέθηκε ελεύθερη, καθώς εκτιμάται ότι δεν γνώριζε τις παράνομες δραστηριότητες του συντρόφου της και φερόμενου ως αρχηγού της σπείρας. «Δεν υπήρχαν ούτε καν ενδείξεις εμπλοκής της στη συγκεκριμένη υπόθεση. Αυτό το διέκριναν η κυρία ανακρίτρια και ο εισαγγελέας, και την άφησαν ελεύθερη χωρίς κανέναν περιοριστικό όρο. Τα αδικήματα που ενδεχομένως θα τη βαρύνουν είναι πλημμεληματικού χαρακτήρα, όμως υπάρχει αποδεικτικό υλικό που την απαλλάσσει. Το τέλος είναι προς το παρόν αίσιο για μια αθώα κοπέλα», πρόσθεσε ο δικηγόρος.</p>
      <figure>
        <img src="https://europost.gr/wp-content/uploads/2019/11/%CF%862-5-1-300x225.jpg"/>
      </figure>
      <p>Πληροφορίες<br/>Στη Δίωξη Ναρκωτικών της Ασφάλειας Αττικής είχαν φτάσει πληροφορίες για τον τρόπο δράσης της εγκληματικής οργάνωσης, που δρούσε επί τουλάχιστον δύο μήνες στο κέντρο της Αθήνας και είχε πλημμυρίσει την περιοχή με ναρκωτικά. Τα μέλη της καθοδηγούνταν από τον 28χρονο Αφγανό και είχαν ως ορμητήριο το παράνομο «μαγαζί» στο υπόγειο του εγκαταλειμμένου κτιρίου, στη συμβολή των οδών Αντωνιάδου και 28ης Οκτωβρίου, απέναντι από την ΑΣΟΕΕ. Από την παρακολούθηση διαπιστώθηκε ότι το επισκέπτονταν τοξικομανείς όλο το 24ωρο, ενώ διέθετε και τσιλιαδόρους, οι οποίοι επιτηρούσαν συνεχώς τους γύρω χώρους για τυχόν «ανεπιθύμητους».</p>
      <p>Ωστόσο, κανείς δεν πρόλαβε να αντιδράσει, όταν εξαπολύθηκε η αστυνομική επιχείρηση στις 11 Οκτωβρίου. Στο κτίριο συνελήφθησαν δέκα Αφγανοί και Πακιστανοί, μεταξύ των οποίων ο αρχηγός της οργάνωσης. Η έρευνα που έκαναν οι άνδρες της Δίωξης Ναρκωτικών στις πέντε «καβάντζες» αποθήκευσης ναρκωτικών που διατηρούσε η σπείρα έβγαλε «λαβράκι», καθώς κατασχέθηκαν συνολικά 21,5 κιλά ακατέργαστης κάνναβης, ένα κιλό και 250 γραμμάρια ηρωίνης, 150 γραμμάρια κοκαΐνης και 2.220 χάπια ecstasy!</p>
      <figure>
        <img src="https://europost.gr/wp-content/uploads/2019/11/%CF%863-3-1-300x182.jpg"/>
      </figure>
      <p>Σε βάρος των δέκα συλληφθέντων ασκήθηκε δίωξη για εγκληματική οργάνωση, αγορά, κατοχή, μεταφορά, αποθήκευση και πώληση ναρκωτικών από κοινού, καθώς και για παράνομη κατοχή όπλων. Μετά το πέρας των απολογιών τους, όλοι, εκτός από τη νεαρή Ρουμάνα, κρίθηκαν προσωρινά κρατούμενοι.</p>
    </article>
  </body>
</html>