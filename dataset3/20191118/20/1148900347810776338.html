<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/vrazda-mladistvych-nebo-muceni-zadrzenych-britska-vlada-a-armada-celi-obvineni-z-kryti-valecnych-zlocinu-83082"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T20:15:00+00:00"/>
    <meta property="og:title" content="Vražda mladistvých nebo mučení zadržených. Britská vláda a armáda čelí obvinění z krytí válečných zločinů"/>
    <meta property="og:description" content="Britská vláda a ozbrojené síly zatajují zabíjení civilistů britskými jednotkami v Afghánistánu a Iráku. Tvrdí to novináři z BBC Panorama a The Sunday Times, kteří mluvili s 11 britskými detektivy. „Máme věrohodné důkazy, že došlo k válečným zločinům,“ tvrdí vyšetřovatelé."/>
  </head>
  <body>
    <article>
      <h1>Vražda mladistvých nebo mučení zadržených. Britská vláda a armáda čelí obvinění z krytí válečných zločinů</h1>
      <address><time datetime="2019-11-18T20:15:00+00:00">18 Nov 2019, 20:15</time> by <a rel="author">Adam Ryšánek, Klára Mališová</a></address>
      <p>Britská vláda a ozbrojené síly zatajují zabíjení civilistů britskými jednotkami v Afghánistánu a Iráku. Tvrdí to novináři z BBC Panorama a The Sunday Times, kteří mluvili s 11 britskými detektivy. „Máme věrohodné důkazy, že došlo k válečným zločinům,“ tvrdí vyšetřovatelé.</p>
      <p>Britské ministerstvo obrany uvedlo, že spolupracuje s Mezinárodním trestním soudem (ICC) na objasnění obvinění. V případě zahájení formálního vyšetřování by šlo o první případ, kdy by soud v Haagu podnikl kroky proti britským občanům kvůli válečným zločinům. Nepodložené tvrzení o tom, že se měla záležitost ututlat, ale ministerstvo odmítlo.</p>
      <p>Uniklé dokumenty údajně obsahují důkazy o účasti vojáků na zabíjení dětí a mučení civilistů či o maření vyšetřování. Podle deníku The Independent mělo jít i o úmrtí ve věznicích, týrání a sexuální zneužívání zadržených skotským regimentem Black Watch.</p>
      <p>Ministr zahraničí Dominic Raab pro BBC řekl, že „všechna důvěryhodná obvinění byla prozkoumána“. Nalezli podle něj správnou rovnováhu nad tím, zda údajné válečné zločiny vyšetřovat.</p>
      <related>
        <a href="https://www.seznamzpravy.cz/clanek/teroristicke-utoky-podvody-a-obvinovani-to-je-afghanistan-po-volbach-80157"/>
      </related>
      <p>Nové důkazy podle BBC objevili vyšetřovatelé z týmu šetřícího starší obvinění ze zločinů spáchaných britskými jednotkami (IHAT) během mise v Iráku a Afghánistánu.</p>
      <p>Vláda se rozhodla ukončit projekt IHAT poté, co byl propuštěn právník Phil Shiner, který s týmem IHAT projednával více než 1 000 potenciálních zločinů. Propustili ho na základě obvinění, že v Iráku platil informátorům, kteří mu měli pomáhat hledat klienty.</p>
      <p>Bývalí detektivové z IHAT ale uvedli, že Shinerovo jednání bylo zneužito jako výmluva k uzavření vyšetřování. Žádný z případů vyšetřovaných IHAT nevedl ke stíhání potenciálních zločinců.</p>
      <p>„Ministerstvo obrany nemělo v úmyslu stíhat žádného vojáka, pokud to nebylo absolutně nutné a pokud se z toho nemohli vykroutit,“ řekl jeden z detektivů z týmu IHAT.</p>
      <h3>Případ z roku 2003</h3>
      <p>BBC Panorama znovu prověřila důkazy v řadě případů údajných válečných zločinů. Jedním z takových případů, které vyšetřoval IHAT, bylo zastřelení iráckého policisty britským vojákem při hlídce v Basře v roce 2003.</p>
      <p>Iráckého člena policejního sboru Raida al-Mosawiho tehdy britský voják zastřelil v uličce poblíž svého domova. Později na následky zranění zemřel. Incident v té době vyšetřoval velící důstojník britského vojáka Christopher Suss-Francksen. Ten do 24 hodin dospěl k závěru, že střílet bylo v pořádku, protože irácký policista vystřelil jako první, a voják tak jednal v sebeobraně. Podle jeho zprávy střelbu viděl další britský voják, který potvrdil, že Iráčan vystřelil jako první.</p>
      <p>Detektivové z týmu IHAT strávili vyšetřováním případu dva roky a hovořili s více než 80 britskými vojáky, i včetně údajného svědka střelby. Ten detektivům řekl, že se v uličce, kde ke střelbě došlo, nepohyboval. V prohlášení pro IHAT tedy byly tyto informace v přímém rozporu se zprávou Suss-Francksena. „Tato zpráva je nepřesná a vyvolává dojem, že jsem byl očitým svědkem. To není pravda,“ dodal svědek.</p>
      <related>
        <a href="https://www.seznamzpravy.cz/clanek/v-iraku-pri-protivladnich-protestech-zemrelo-uz-pres-300-lidi-vojaci-pali-do-lidi-ostrymi-82489"/>
        <a href="https://www.seznamzpravy.cz/clanek/americka-vojska-se-po-smrti-bagdadiho-vraci-z-iraku-a-rozmistuji-se-v-oblasti-syrskych-ropnych-poli-81826"/>
      </related>
      <p>Voják prohlásil, že slyšel pouze jeden výstřel. To naznačuje, že irácký policista vůbec nestřílel jako první. Ostatní svědci týmu IHAT tuto verzi potvrdili.</p>
      <p>Detektivové došli k závěru, že vojáka, který al-Mosawiho zastřelil, by měla policie stíhat a Suss-Francksena by měla obvinit z pokusu o utajení toho, co se stalo. Žalobci však před soud nikoho nepřivedli.</p>
      <p>„Můj klient neviděl materiál týmu IHAT a nedokáže se proto vyjádřit ke kvalitě ani spolehlivosti důkazů shromážděných vyšetřovateli,“ prohlásil Suss-Francksenův právník.</p>
      <p>Dalším prověřovaným případem byl incident ve vesnici Loj Bagh z roku 2012. Člen britské speciální vojenské jednotky SAS tehdy v rodinném domě zastřelil čtyři mladíky ve věku od dvanácti do dvaceti let. Voják podle svého tvrzení jednal v sebeobraně, jeden z chlapců na něj prý mířil zbraní. Rodiny obětí ale uvedly, že všichni čtyři chlapci seděli v době vraždy na zemi a popíjeli čaj a že je voják zastřelil z těsné blízkosti. Na fotografiích vyšetřovatelů je vidět, že díry ve zdi od kulek se nachází zhruba půl metru nad zemí, tedy zhruba ve výšce, která podporuje verzi rodin obětí.</p>
      <h3>Vyšetřování je nezávislé</h3>
      <p>Britské ministerstvo obrany deníku The Independent sdělilo, že obvinění ze zásahů do vyšetřování činnosti britských speciálních jednotek v Iráku a Afghánistánu nejsou pravdivá. „Rozhodování vyšetřovatelů a žalobců bylo nezávislé a zahrnovalo vnější dohled a právní poradenství,” uvedlo ministerstvo v prohlášení.</p>
      <p>„Naši vojáci sloužili v Iráku a Afghánistánu s velkou mírou odvahy a profesionality a očekáváme od nich jen to nejlepší. Uskutečňování vojenských operací probíhá v souladu se zákony o ozbrojených konfliktech. Případná obvinění se podrobují vyšetřování,” prohlásil mluvčí ministerstva obrany.</p>
    </article>
  </body>
</html>