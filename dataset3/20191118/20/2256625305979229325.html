<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158794_1013.html"/>
    <meta property="og:site_name" content="Novsport"/>
    <meta property="article:published_time" content="2019-11-18T20:15:00+00:00"/>
    <meta property="og:title" content="Гришо събира отбора за ATP Cup в Австралия"/>
    <meta property="og:description" content="Надпреварата започва на 3 януари"/>
  </head>
  <body>
    <article>
      <h1>Гришо събира отбора за ATP Cup в Австралия</h1>
      <address><time datetime="2019-11-18T20:15:00+00:00">18 Nov 2019, 20:15</time> by <a rel="author">Пламен Димитров</a></address>
      <p>Григор Димитров е поканил отбора на България за ATP Cup да се събере по-рано в Австралия. Това разкри мениджърът му - Георги Стоименов. Той определи тежките времена в живота на тенисиста като преломен момент, след който всеки играч си дава сметка, че трябва да играе не заради резултати, а заради самата игра.<br/> <br/>„Освен с контузията, Григор Димитров имаше и тежки времена и с това, че си промени ракетата, с която играеше в края на миналата година, което продължи като преходен период досега. Промяната в ракетата е концептуална“, каза Стоименов.<br/> <br/>Той припомни и че към тежките моменти, които Димитров е преживял, трябва да се прибави и раздялата с Дани Валверду:<br/> <br/>„Само един играч знае къде му е дъното. Трябва да премине един преломен момент, след който да си каже: „Майната му, играя заради играта. Не ме интересуват резултатите, не ме интересува възможността. Защото възможностите понякога ти свиват перките от психологическа гледна точка. Григор не може да подходи „чисто професионално“ към треньорите и да се разграничи от качествата (б.а на специалистите), които са чисто личностни“.<br/> <br/>Първото голямо предизвикателство за Григор Димитров е ATP Cup. Надпреварата започва на 3 януари, като България участва благодарение на Григор и играе с Великобритания в първия си дуел. В отбора са още Димитър Кузманов, Александър Лазаров, Александър Донски и Адриан Андреев.<br/> <br/>„ATP Cup е един практически добър ход. ATP, като всяка една друга организация в спорта, се опитва да подкрепи младите, които имат талант. Гласува им доверие, че могат да направят хубави неща, което е добре за тура. Но сложиха цялото това нещо и със създаването на Next Gen, на професионална основа. И си казаха: „Добре, вместо само да ви ласкаем медийно, покажете какво можете.”<br/> <br/>„ATP Cup е създаден, защото имаше пазарно място за такъв турнир. Купа „Дейвис“ отказаха да се променят с годините – турнирът е „собственост“ на ITF, която се оказа по закостеняла институция по отношение на приемането на някои истини. Аз много уважавам стъпката от страна на АТР и инициативата им с купа „Дейвис“ да направят едно състезание, но Международната федерация по тенис са отказали. Аз съм сигурен, че лека полека ще се стигне до ситуация, при която двата турнира ще се обединят. Каква е ситуацията сега – ATP Cup има финансова подкрепа, Купа „Дейвис“ също има. Всеки спонсор иска индивидуално представяне – къде е краят на цялото това нещо? Не може всяка голяма компания, решила да инвестира в тениса, да има собствен турнир, собствен формат, собствено нещо. Играчите са едни. Всичко това трябва да се регулира“.<br/> <br/>Георги Стоименов коментира още и нововъведенията в тениса:<br/> <br/>„Тура печели толкова пари, колкото никога не е печелил. Всичко изглежда финансово стабилно, пазарно подкрепено и няма причина да се търсят някакви допълнителни лостове, за да се предизвиква допълнителен интерес. Всички стадиони на големите турнири са пълни. На по-малките турнири е по-трудно, разбира се, но форматът до четири гейма няма да промени нещата“.<br/> <br/>В тениса предстои интересен нов сезон, в който ще има още по-голямо съперничество между поколенията. Това между Голямата тройка обаче си остава водещо.<br/> </p>
      <p>„Това, което ние изпускаме, е, че Роджър Федерер е изиграл 400-500 мача повече от Новак Джокович и Рафаел Надал. Става дума за 3-4 години мачове. В крайна сметка е изключително добре приет навсякъде, където и да отиде по света. Така че докато чувства удовлетворение от това, което прави, ще играе според мен“ </p>
    </article>
  </body>
</html>