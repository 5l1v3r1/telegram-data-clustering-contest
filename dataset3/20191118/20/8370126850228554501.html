<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/saglik/134953/bebeginizin-kalp-sagligi-icin-bunlara-dikkat-edin"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-18T20:30:00+00:00"/>
    <meta property="og:title" content="Bebeğinizin kalp sağlığı için bunlara dikkat edin"/>
    <meta property="og:description" content="Prof. Dr. Rukiye Nurten Eker Ömeroğlu, bebeklerdeki kalp problemleri hakkında bilgi verdi."/>
  </head>
  <body>
    <article>
      <h1>Bebeğinizin kalp sağlığı için bunlara dikkat edin</h1>
      <h2>Prof. Dr. Rukiye Nurten Eker Ömeroğlu, bebeklerdeki kalp problemleri hakkında bilgi verdi.</h2>
      <address>
        <time datetime="2019-11-18T20:30:00+00:00">18 Nov 2019, 20:30</time>
      </address>
      <p>Anne karnındaki bebeğin kalp gelişimi gebeliğin ilk 45 gününde gerçekleşiyor. Bebeğin kalp gelişiminde yaşanabilecek olası problemlerde genetik faktörler listenin en başında yer alsa da, gebeliğin ilk ayında geçirilen çok basit bir grip enfeksiyonu da bebeğin kalbine zarar verebiliyor.</p>
      <p>Türkiye’de her yıl 10 binin üzerinde bebek kalp hastası olarak dünyaya geliyor. Genetik faktörlerin etkin rol oynadığı doğuştan kalp hastalıklarına virüs enfeksiyonları, annenin kullandığı ilaçlar, anne adayının radyasyona maruz kalması ve diğer çevresel faktörler de neden olabiliyor.</p>
      <p>Özellikle anne adayında diyabet ve diğer metabolik hastalıkların olması, yapısal kalp hastalıklarına neden olabiliyor. Annenin romatizmal hastalıkları kalbin iletim sistemini etkileyebiliyor.</p>
      <p>Memorial Şişli/Bahçelievler Hastaneleri Çocuk Kardiyoloji ve Romatoloji Uzmanı Prof. Dr. Rukiye Nurten Eker Ömeroğlu, bebeklerdeki kalp problemleri hakkında bilgi verdi.</p>
      <h3> Bebeğiniz anne sütü alırken, çocuğunuz oynarken yoruluyorsa dikkat edin</h3>
      <p>Bebeklerin kalbinde kulakçıklar ya da karıncıklar arası bölmede delik olabilmektedir. Kalpte delik vakaları kalp hastası doğan bebeklerin neredeyse yarısını oluşturmaktadır. Büyük atardamar, aort damar ve akciğer atardamarı çıkışlarında kapaklarda darlık görülebilir.</p>
      <p>Bazen de tüm bunların bir arada olduğu çok daha kompleks durumlar olabilir. Örneğin; kulakçık-karıncık arasındaki kapakların yokluğu, damarların ters yerden çıkması ya da akciğer atar damarının hiç olmaması gibi durumlara rastlanabilir. Bebeğin kalbindeki anormallik anne karnında rahatlıkla teşhis edilebilmektedir. Hatta 9 haftalık bebeklerde dahi vajinal ultrasonla kalp problemleri yakalanabilmektedir.</p>
      <p>Anne karnındaki dolaşımın farklı olması nedeniyle kalpteki sorunların önemli bir kısmı gebelik döneminde bebekte herhangi bir soruna yol açmaz. Ancak anne karnında kompanse edilen delik ve darlık doğum sonrası sıkıntı yaşatmaya başlamaktadır. Bu nedenle de bebeklerin bir kısmı anne karnında, bir kısmı doğum sonrası hemen ya da doğumdan bir süre sonra müdahale edilmektedir.</p>
      <p>
        <b>Bebekte kalp hastalığını işaret eden belirtiler şöyle sıralanmaktadır:</b>
      </p>
      <p>Bebeklerde;</p>
      <p>Sık nefes alıp verme</p>
      <p>Emmek istemesine rağmen çabuk yorulma ve 5 dakika emmeyi sürdürememe</p>
      <p>Kilo almada sorunlar</p>
      <p>Göz kapaklarında ödem</p>
      <p>Aşırı terleme</p>
      <p>Deride solukluk</p>
      <p>Morarma</p>
      <h3>Çocuklarda;</h3>
      <p>Oyun oynarken hemen yorulma</p>
      <p>Göğüs ağrısı şikayeti</p>
      <p>Bayılır gibi olma</p>
      <h3>Tanı için ekokardiyografi yapılıyor</h3>
      <p>Kalpteki sorunların teşhisi için EKG, göğüs röntgeni ve ekokardiyografi yapılmaktadır. Ekokardiyografide çocuğa hiçbir şekilde radyasyon verilmemektedir.</p>
      <p>Yaklaşık 10 dakika süren ekokardiyografi sayesinde kalbin bütün yapısı; damar anomalileri, kalpten çıktıktan sonra aort damarın dallanmaları ya da kalbe dönen toplardamarların anomalileri görülebilir. Bu sayede kısa sürede teşhis konulup, tedavi planlanabilmektedir.</p>
    </article>
  </body>
</html>