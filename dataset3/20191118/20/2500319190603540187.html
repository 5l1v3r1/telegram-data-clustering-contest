<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574116/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-18T20:00:06+00:00"/>
    <meta property="og:title" content="בשורה היסטורית להתיישבות: ארה&quot;ב: &quot;ההתנחלויות ביהודה ושומרון חוקיות&quot;"/>
    <meta property="og:description" content="שר החוץ האמריקני מייק פומפאו הכריז הערב, כי הממשל האמריקני בראשות הנשיא דונלד טראמפ רואה בהתנחלויות היהודיות ביהודה ושומרון התיישבות חוקיות לפי הדין הבינלאומי | ההכרזה למעשה נותנת אור ירוק להחלת הריבונות על יהודה ושומרון | שר החוץ: &quot;מענה הולם להחלטת בית הדין האירופאי נגד ההתיישבות היהודית&quot;"/>
  </head>
  <body>
    <article>
      <h1>בשורה היסטורית להתיישבות: ארה"ב: "ההתנחלויות ביהודה ושומרון חוקיות"</h1>
      <address><time datetime="2019-11-18T20:00:06+00:00">18 Nov 2019, 20:00</time> by <a rel="author">איתי גדסי</a></address>
      <figure>
        <img src="http://www.93fm.co.il/wp-content/uploads/2019/11/F170523YS043.jpg"/>
        <figcaption>ידידות אמיצה שהביאה להישגים. טראמפ ונתניהו<cite>צילום: פלאש 90</cite></figcaption>
      </figure>
      <p>הממשל הטוב בותר לישראל: ארה"ב במהלך דרמטי הערב (שני) מצהירה כי ההתיישבות היהודית ביהודה ושומרון חוקית ואינה מנוגדת לחוק הבינלאומי. ההודעה הרשמית האמריקנית מסמלת שינוי עמוק בהתייחסות של ארה"ב להתיישבות ונותנת למעשה אור ירוק להחלת הריבונות על שטחי יהודה ושומרון.</p>
      <p>‏שר החוץ האמריקני מייק פומפאו אמר בעת ההכרזה: "ממשל טראמפ הופך את ההחלטה כי ההתנחלויות ביהודה ושומרון נוגדות את החוק הבין-לאומי. אחרי שלמדנו את כל הצדדים בסכסוך – אנו מודיעים כי ההתנחלויות בגדה המערבית לא בהכרח נוגדות את החוק הבין-לאומי".</p>
      <p>פומפאו הוסיף, כי הוחלט לשנות את עמדת ממשל אובמה לגבי ההתנחלויות. על פי ההכרזה, ממשל טראמפ סבור ששאלות משפטיות בעניין ההתנחלויות הן עניין של בתי המשפט בישראל.</p>
      <p>שר החוץ ישראל כ"ץ בירך על ההחלטה ההיסטורית ואמר: "אני מקבל בברכה את הודעת מזכיר המדינה האמריקאי בדבר חוקיות התישבות היהודית ביהודה ושומרון. אין עוררין על זכותו של עם ישראל בארץ ישראל. אני רוצה להודות על תמיכתו העקבית והאיתנה של ממשל טראמפ בישראל ואת מחויבותו להמשך קידום היחסים בין העמים וליצירת מזרח תיכון של שגשוג ויציבות. הודעה חשובה זו היא מענה הולם להחלטת בית הדין האירופאי נגד ההתיישבות היהודית וניסיונות החרם נגד מדינת ישראל".</p>
      <p>מועצת יש"ע הגיבה להודעת הממשל האמריקאי: "אנחנו מברכים את ממשל טראמפ על חשיפת האמת בנוגע למעמדם של היישובים הישראלים ביהודה, שומרון ובקעת הירדן. כבר מעל ל-50 שנה אנו טוענים כי יש למדינת ישראל זכות היסטורית וחוקית על האזור, והגיע הזמן שבעולם כולו ידעו ויבינו כי זה שלנו.</p>
      <p>זוהי החלטה דרמטית, ואנו מברכים את כל העוסקים במלאכה. עכשיו זה ברור לכולם – יהודה, שומרון ובקעת הירדן הם חלק בלתי נפרד ממדינת ישראל. לאחר ההכרה האמריקאית עלינו להתקדם לשלב הבא – החלת הריבונות על ההתיישבות הישראלית".</p>
      <p>יו"ר "כחול לבן", בני גנץ בירך גם הוא על ההכרזה אך התייחס גם להסדרים העתידיים: "אני מברך את הממשל האמריקאי על ההצהרה החשובה, המצביעה שוב על עמידתו האיתנה לצד ישראל ומחויבותו לביטחון ועתיד המזרח התיכון כולו. גורלם של היישובים והתושבים ביהודה ושומרון צריך להיקבע בהסדרים העומדים בדרישות הביטחון ושיוכלו לקדם את השלום. הסדרים שישרתו את שני הצדדים, וישקפו גם את המציאות בשטח".</p>
      <p>ראש המועצה האזורית גוש עציון שלמה נאמן מברך על ההחלטה ואומר: "העולם החופשי החליט בזמנו כי אל למדינה כובשת ליישב אוכלוסיה אזרחית על אדמות אותם כבשה במהלך מלחמה. נוהג זה הפך, לכאורה, את הישוב היהודי בחברון, את כפר עציון, את בית אל ומעלה אדומים, יחד עם כלל הישובים שלנו ביהודה ושומרון למפרי חוק. הייתה זו קביעה הזויה ומקוממת שהרי לא כבשנו אדמות מדינה שכנה, אלא החזרנו את ארצנו שלנו לשליטת העם. וכעת ארצות הברית עושה צעד נוסף לכיוון האמת והצדק ומקרבת אותנו למציאות בה מדינת ישראל לא רק תשלוט ביהודה ושומרון, אלא גם תהיה הבעלים היחידים של ארץ ישראל על ידי החלת הריבונות המלאה. אשרינו ואשרי ממשלת ישראל בראשות בנימין נתניהו, שבעת שהשמאל נמצא בהיסטריה היא ממשיכה לעשות הסטוריה".</p>
      <p>ראש מועצת קרני שומרון יגאל להב הגיב לשינוי עמדתה של ארה"ב כלפי יו"ש ואמר: "אני מברך על ההצהרה וההכרה בישובי יו"ש כמו בישובי רמת הגולן. מקווה כי האמירה תתורגם בדחיפות להחלת הריבונות הישראלית הפוגעת בציבור, על הממשלה להשקיע כעת בתשתיות כמו בכל הארץ על מנת לתרגם בטווח קצר את האמירה למעשים ולקבוע כיעד 2 מיליון תושבים ביו"ש".</p>
      <related>
        <a href="http://www.93fm.co.il/radio/574151/"/>
        <a href="http://www.93fm.co.il/radio/574128/"/>
        <a href="http://www.93fm.co.il/radio/551822/"/>
      </related>
    </article>
  </body>
</html>