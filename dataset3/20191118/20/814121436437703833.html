<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10271081/slawomir-nowak-skomentowal-decyzje-donalda-tuska-padly-tez-slowa-o-andrzeju-dudzie.html"/>
    <meta property="og:site_name" content="Wprost"/>
    <meta property="article:published_time" content="2019-11-18T20:31:00+00:00"/>
    <meta property="og:title" content="Sławomir Nowak skomentował decyzję Donalda Tuska. Padły też słowa o Andrzeju Dudzie"/>
    <meta property="og:description" content="Na antenie TVN24 Sławomir Nowak ocenił decyzję Donalda Tuska, aby nie startować w wyborach prezydenckich. Były polityk PO mówił również o Andrzeju Dudzie i szansach opozycji na zwycięstwo w wyborach prezydenckich."/>
  </head>
  <body>
    <article>
      <h1>Sławomir Nowak skomentował decyzję Donalda Tuska. Padły też słowa o Andrzeju Dudzie</h1>
      <address>
        <time datetime="2019-11-18T20:31:00+00:00">18 Nov 2019, 20:31</time>
      </address>
      <p>
        <b>Na antenie TVN24 Sławomir Nowak ocenił decyzję Donalda Tuska, aby nie startować w wyborach prezydenckich. Były polityk PO mówił również o Andrzeju Dudzie i szansach opozycji na zwycięstwo w wyborach prezydenckich.</b>
      </p>
      <p>– Na pewno nie można nie doceniać tego, co robi Andrzej Duda. Natomiast myślę, że on jest dużo lepszym kandydatem niż prezydentem. On się lepiej sprawdza w kampaniach, pewnie jest pracowity. Tym gorzej dla konkurencji, natomiast prezydentem jest fatalnym – powiedział Sławomir Nowak w TVN24.</p>
      <p>Pytany o szanse kandydata Koalicji Obywatelskiej w wyborach prezydenckich, były szef gabinetu politycznego Donalda Tuska ocenił, że największe szanse na nominację partyjną ma Małgorzata <a href="https://www.wprost.pl/tematy/10247726/malgorzata-kidawa-blonska.html">Kidawa-Błońska</a>. – I sondaże też pokazują, nawet ostatni sondaż, najważniejszy czyli wybory parlamentarne pokazują, że to osoba z grona Platformy, która może wygrywać. To osoba, która z jednej strony nie hamletyzuje i powiedziała jako pierwsza: chcę kandydować. Po drugie, to osoba która chce wygrać i chce pracować w tej kampanii – stwierdził.</p>
      <p>Sławomir Nowak dodał również, że nigdy nie ukrywał swojego zdania na temat startu Donalda Tuska w wyborach prezydenckich. – Nigdy nie ukrywałem tego poglądu. Uważam że Donald Tusk nie powinien startować w tych wyborach prezydenckich, gdyż naraziłby i swój autorytet i swój dorobek na bardzo brutalną, brudną kampanię wyborczą, nieuczciwą wobec niego i jego dorobku – wyjaśnił.</p>
      <h3>„Platforma musi przemyśleć swoje funkcjonowanie”</h3>
      <p>– Na pewno Platforma musi przemyśleć swoje funkcjonowanie, dlatego że znajduje się w bardzo trudnej sytuacji od wielu, wielu lat. Powstaje bardzo silna konkurencja na lewicy, niezależnie od tego, jakie są tam pęknięcia wewnętrzne i jak ten tercet jest egzotyczny w postaci lewicy, to jest to konkurencja, na którą nie można nie zwracać uwagi – stwierdził Sławomir Nowak.</p>
      <footer>Źródło: <a href="http://www.tvn24.pl/">TVN24</a></footer>
    </article>
  </body>
</html>