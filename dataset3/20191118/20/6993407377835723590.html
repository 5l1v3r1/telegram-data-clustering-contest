<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/misto-kief-u-pivnichniy-dakoti/30278990.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T20:45:52+00:00"/>
    <meta property="og:title" content="Місто Kief у Північній Дакоті: як живе поселення, засноване українцями понад 100 років тому"/>
    <meta property="og:description" content="Наприкінці 19-го століття кілька родин українських протестантів продали своє майно в Україні і вирушили у далеку подорож"/>
  </head>
  <body>
    <article>
      <h1>Місто Kief у Північній Дакоті: як живе поселення, засноване українцями понад 100 років тому</h1>
      <address><time datetime="2019-11-18T20:45:52+00:00">18 Nov 2019, 20:45</time> by <a rel="author" href="https://www.radiosvoboda.org/author/%D0%B3%D0%BE%D0%BB%D0%BE%D1%81-%D0%B0%D0%BC%D0%B5%D1%80%D0%B8%D0%BA%D0%B8/v_u_qq" target="_blank">Голос Америки</a></address>
      <p>Емігрувати до Північної Америки багатьох українців спонукало бажання господарювати на власній землі, яку уряди США і Канади свого часу роздавали безплатно. Інші шукали за кордоном можливості вільно сповідувати свою релігію. Наприкінці 19-го століття кілька родин українських протестантів продали своє майно в Україні і вирушили у далеку подорож, тікаючи від переслідувань у Російській імперії. Дорога привела їх до Північної Дакоти, де вони заснували поселення і назвали його на честь рідного міста Києва – Kief. Свого часу це було крихітне, але доволі квітуче село. Який вигляд містечко має зараз і чи справедливо його називають містом-привидом, дізнавалися наші журналісти.</p>
      <p>На півночі американського штату Північна Дакота посеред прерій і безкінечних фермерських угідь видніє позначка із назвою Kief.</p>
      <figure>
        <img src="https://gdb.rferl.org/2EB83C09-82EE-4FA4-93D9-4CA562A6DE0F_r1.jpg"/>
      </figure>
      <p>Півстоліття тому тут жила бабуся американця Дівайна Гендріксона. Чоловік згадує, як проводив у містечку літні канікули: «Це було маленьке містечко, де всі знали один одного, і всі всім допомагали. Тут не розмовляли англійською, і я намагався зрозуміти, про що вони говорять».</p>
      <p>Дівайн розповів, що Кієф був заснований у 1908 році і отримав свою назву на честь української столиці – Києва, звідки емігрували засновники містечка Антон і Христина Бокові.</p>
      <figure>
        <img src="https://gdb.rferl.org/C138F847-5D29-4227-BE1C-05FF5D35BB65_r1.jpg"/>
      </figure>
      <p>Подружжя сповідувало протестантизм, а Київ на початку 20-го століття перебував у складі Російської імперії, де домінувала Російська православна церква, і прихильників інших релігій переслідували.</p>
      <p>Втікаючи від переслідувань наприкінці 1880-х, років киянин Антон Боковий і його соратники шукали місце, де можна вільно молитися і обробляти землю. Такою країною для них стали Сполучені Штати. І Північна Дакота якраз у цей час роздавала землю усім, хто готовий був тут оселитися і створити громаду. Таким чином кілька родин із Києва створили тут свій власний «Київ». Тут вони могли молитися українською мовою і стати вільними фермерами.</p>
      <p>Кієф справляє враження доглянутого, але малолюдного містечка. У пошуках живої душі потрапляємо у будинок Одрі Волошенко. Попри українське звучання її прізвища, жінка мало знає про своє походження. «Моя мама німкеня, а тато – росіянин. Чи, може, українець. Яка різниця?» – каже вона.</p>
      <p>Жінка перелічує прізвища сусідів, чиї будинки пустують навколо її дому: Іщенко, Енн Шевченко, Карпенко, Волошенко, Джекі Миколенко… Свого часу тут жило 300 людей, сьогодні населення складає семеро осіб.</p>
      <p>Енні і Річард Гелми вважають себе німцями, хоча дідусь Річарда емігрував до США з Російської імперії. Чоловік припускає, що його пращури бути німецькими місіонерами, які пропагували лютеранство у Російській імперії.</p>
      <figure>
        <img src="https://gdb.rferl.org/2E890FD2-2E36-450D-9CF4-858F617A8D89_r1.jpg"/>
      </figure>
      <p>«Мій дідусь приїхав сюди з Одеси в 1902 році і отримав землю через закон Homestead Act, – каже Річард Гелм. – У Північній Дакоті ще лишалась земля, решту уряд уже роздав. Вони прожили тут 5 років і отримали право власності».</p>
      <p>Ні Гелми, ні пані Волошенко особливо не дотримуються традицій своїх предків.</p>
      <p>«Я не знаю про якісь особливі традиції тут. Крім Великодня, коли ми збираємось у церкві, накриваємо великий стіл, кожен щось приносить. Не знаю, як це було раніше», – розповідає Енні.</p>
      <p>Натомість місцеві добре пам’ятають, як Кієф був квітучим містечком: тут займались фермерством, бізнесом, було кілька церков і дві школи. «Тут було досить багато бізнесів – три продуктові магазини, банк, меблевий магазин, завод для переробки молочних продуктів, заправка, бар, товари «все для дому», пошта – тут все було», - каже Річард.</p>
      <p>Життєздатність міста підтримувала залізниця. Хоча Кієф розташований далеко він інших населених пунктів, тут зупинялись парові потяги для заправки.</p>
      <p>«Тут зупинявся поїзд, який доставляв товар у місто. На цій зупинці парові потяги дозаправлялись водою. Люди поселялись тут, бо звідси можна було подорожувати поїздами. Переважно це були теслярі, будівельники», – пояснює Річард.</p>
      <p>Усе змінилось, коли паротягам на заміну прийшли тепловози й електропотяги. Тоді зникла потреба заправлятись водою.</p>
      <p>Тривожним сигналом стало і закриття школи, де, окрім англійської, викладали російську й німецьку мови. «Коли школа закрилась у 1959 році, з того часу населення почало скорочуватись», – каже Енні.</p>
      <p>Молодь переїхала у більші міста, і поступово припинили роботу майже всі підприємства і громадські об’єкти, залишилася лише церква. «Лише церква. Баптистська. І це все», – каже Одрі.</p>
      <p>Місцевим мешканцям найбільше бракує супермаркетів. Щоб купити хліба чи молока, доводиться їхати понад 80 кілометрів. «Продуктового магазину не вистачає. Ніхто не хоче цим займатись», – пояснює Одрі. «Коли його закрили, тоді ми задумались: де нам купувати харчі?» – каже Річард.</p>
      <figure>
        <img src="https://gdb.rferl.org/D9D3B398-D0DB-45F4-A3A4-630AE69C6085_r1.jpg"/>
      </figure>
      <p>Нині Кієф нерідко називають містом-привидом, та місцеві з цим не погоджуються.</p>
      <p>«Причина, чому вони називають його «місто-привид», – тому що тут немає ресторану, заправки, бару, немає бізнесу. Та тут досі живуть люди», – каже нам Енні. «А от головна вулиця є привидом, – каже Річард, – бо тут немає бізнесу». «Але в місті є люди», – додає Енні.</p>
      <p>Одрі Волошенко теж не вважає місто привидом. «Думаю, воно живе, якщо захотіти зробити його живим», – каже вона.</p>
      <figure>
        <img src="https://gdb.rferl.org/239554F1-121C-4C70-91BA-A38C519ECBE2_r1.jpg"/>
      </figure>
      <p>Єдиною згадкою про українських засновників містечка лишається старенька церква, яка відкриває двері раз на тиждень.</p>
    </article>
  </body>
</html>