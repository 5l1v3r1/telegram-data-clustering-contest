<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/zycie/10271078/southampton-zawodniczka-mma-zmarla-po-walce.html"/>
    <meta property="og:site_name" content="Wprost"/>
    <meta property="article:published_time" content="2019-11-18T20:06:00+00:00"/>
    <meta property="og:title" content="Southampton. Zawodniczka MMA zmarła po walce"/>
    <meta property="og:description" content="26-letnia Sai Aletaha zmarła po otrzymaniu śmiertelnego ciosu w trakcie walki w ramach amatorskiej gali MMA „Fast and Furious”. Pojedynek odbywał się w Wielkiej Brytanii, wydarzenie było zabezpieczane przez lekarzy."/>
  </head>
  <body>
    <article>
      <h1>Southampton. Zawodniczka MMA zmarła po walce</h1>
      <address>
        <time datetime="2019-11-18T20:06:00+00:00">18 Nov 2019, 20:06</time>
      </address>
      <p>
        <b>26-letnia Sai Aletaha zmarła po otrzymaniu śmiertelnego ciosu w trakcie walki w ramach amatorskiej gali MMA „Fast and Furious”. Pojedynek odbywał się w Wielkiej Brytanii, wydarzenie było zabezpieczane przez lekarzy.</b>
      </p>
      <p>Posiadająca obywatelstwo Iranu i Wielkiej Brytanii Saeideh „Sai” Aletaha w sobotę 16 listopada brała udział w amatorskich zawodach w Central Hall w Southampton. Podczas swojej walki otrzymała cios, po którym musiała zostać przetransportowana do Szpitala Głównego w Southampton. Trafiła tam już w stanie krytycznym i lekarzom niestety nie udało się jej odratować. Zmarła w niedzielę 17 listopada.</p>
      <p>Aletaha studiowała wzornictwo przemysłowe i technologię na Uniwersytecie w Loughborough. Przez znajomych określana była jako „piękna dusza”. Jej koleżanki i koledzy z ringu za pośrednictwem mediów społecznościowych podkreślają, że zawodniczka poświęcała się dla sportu w 110 proc. i aby tylko dostać się na treningi, pokonywała wielkie odległości z małego Wiltshire, gdzie mieszkała na co dzień.</p>
      <p>W pożegnalnych wpisach dodawano, że wiadomość o śmierci „Sai” była wielkim ciosem dla całej społeczności. Zapewniano też o modlitwie w intencji rodziny zawodniczki i oferowano pomoc psychologów. Własny komunikat wydała też policja hrabstwa Hampshire. Jej rzecznik potwierdził, że trwa śledztwo sprawdzające dokładnie okoliczności tej śmierci. Zapewnił, iż o wszystkim poinformowano rodzinę zmarłej.</p>
      <p>O problemie Fame MMA pisaliśmy w tygodniku „Wprost”:</p>
      <related>
        <h4>Czytaj także:</h4>
        <a href="https://www.wprost.pl/tylko-u-nas/10270275/co-dalej-z-fame-mma-osoby-ktore-zyja-z-patologii-sa-wznoszone-na-piedestal.html"/>
      </related>
      <related>
        <h4>Czytaj także:</h4>
        <a href="https://www.wprost.pl/tylko-u-nas/10266758/fame-mma-seks-krew-i-miliony-zysku-na-walkach-patocelebrytow.html"/>
      </related>
      <footer>Źródło: <a href="http://www.dailymail.co.uk/">Daily Mail</a></footer>
    </article>
  </body>
</html>