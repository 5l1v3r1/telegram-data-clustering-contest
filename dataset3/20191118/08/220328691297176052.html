<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/skulptura-na-banksi-se-prodava-nezakonno-407012.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T08:02:43+00:00"/>
    <meta property="og:title" content="Скулптура на Банкси се продава незаконно"/>
    <meta property="og:description" content="Статуята е поставена на малък площад на Шафтесбъри авеню в Лондон през 2004 г."/>
  </head>
  <body>
    <article>
      <h1>Скулптура на Банкси се продава незаконно</h1>
      <address>
        <time datetime="2019-11-18T08:02:43+00:00">18 Nov 2019, 08:02</time>
      </address>
      <p>Британският художник Анди Линк твърди, че скулптурата на Банкси „Пияницата“, която е била представена на търг на съвременно изкуство на аукционната къща Сотбис, се продава незаконно, съобщава Guardian.</p>
      <p>Статуята е поставена на малък площад на Шафтесбъри авеню в Лондон през 2004 г. без разрешение, като почти всички произведения на известния уличен художник. Линк я „отвлякъл“, регистрирал „находката“ в полицията и се свързал с Банкси относно откупа. Но анонимният художник му предложил туба с бензин, за да изгори произведението, така че Анди го оставил в градината си.</p>
      <p>Три години по-късно скулптурата е открадната, докато Линк не е вкъщи, за което той съобщава в полицията.</p>
      <p>Тази есен статуята се появи в каталога на аукционната къща Сотбис. Прогнозната й стойност е между 970 хиляди долара и 1.3 милиона долара, като това е най-скъпият артикул на търга, който ще се проведе на 19 ноември.</p>
      <p>Сотбис твърдят, че са получили гаранции от продавача за законността на продажбата на произведението и предполагат, че кражбата е извършена или от самия Банкси, или от някой негов близък. Представители на уличния артист все още не са коментирали ситуацията.</p>
      <p>Линк обаче смята, че работата му принадлежи, тъй като тя била изхвърлена на улицата, той регистрирал „Пияницата” в полицията и Банкси не е поискал да му бъде върната.</p>
      <p>"Не разбирам как Сотбис могат да я продадат, когато имам такива доказателства", Guardian цитира думите на Линк.</p>
    </article>
  </body>
</html>