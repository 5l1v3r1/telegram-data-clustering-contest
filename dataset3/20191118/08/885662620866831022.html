<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125478/se-diaboyleysi-me-toys-thesmoys-forologiko-nomoshedio-ta-simeia-diafonias"/>
    <meta property="og:site_name" content="Insider"/>
    <meta property="article:published_time" content="2019-11-18T08:00:00+00:00"/>
    <meta property="og:title" content="Σε διαβούλευση με τους θεσμούς το φορολογικό νομοσχέδιο – Τα σημεία διαφωνίας"/>
    <meta property="og:description" content="Μια περίπτωση που οι δύο πλευρές διαφωνούν έχει να κάνει με τις ρυθμίσεις οφειλών."/>
  </head>
  <body>
    <article>
      <h1>Σε διαβούλευση με τους θεσμούς το φορολογικό νομοσχέδιο – Τα σημεία διαφωνίας</h1>
      <h2>Μια περίπτωση που οι δύο πλευρές διαφωνούν έχει να κάνει με τις ρυθμίσεις οφειλών.</h2>
      <address><time datetime="2019-11-18T08:00:00+00:00">18 Nov 2019, 08:00</time> by <a rel="author">Θανάσης Κουκάκης</a></address>
      <p>Τις θέσεις των θεσμών για το <b>φορολογικό νομοσχέδιο</b> θα περιμένει η κυβέρνηση πριν το καταθέσει στη Βουλή.</p>
      <p>Σύμφωνα με πληροφορίες, αμέσως μετά την ολοκλήρωση της<b> δημόσιας διαβούλευσης</b>, την παρελθούσα Παρασκευή, ο υπουργός Οικονομικών <b>Χρήστος Σταϊκούρας</b> έστειλε το σχέδιο νόμου για τη φορολογική μεταρρύθμιση στους θεσμούς, ώστε να γνωμοδοτήσουν για το περιεχόμενο του.</p>
      <p>Δεδομένου ότι την παρούσα περίοδο η Ευρωπαϊκή Επιτροπή καταρτίζει την έκθεση προόδου για την τέταρτη μεταμνημονιακή αξιολόγηση της Ελλάδος η κυβέρνηση δεν θέλει να αιφνιδιάσει τους θεσμούς και θέλει τη γνώμη τους για τις παρεμβάσεις που σχεδιάζει, ώστε στο Eurogroup της 4ης Δεκεμβρίου, να αναγνωριστεί η συνεργασία της με την Κομισιόν, τον ESM και την ΕΚΤ.</p>
      <p>Σε κάθε περίπτωση, το γεγονός πως η ελληνική κυβέρνηση ενημερώνει τους θεσμούς δεν σημαίνει πως υιοθετεί και όσα αυτοί προτείνουν. Διαφωνίες υπάρχουν σε αρκετά θέματα, ωστόσο η κυβέρνηση με επιχειρήματα και διάλογο προωθεί τις δικές της θέσεις.</p>
      <p>Μια περίπτωση που οι δύο πλευρές διαφωνούν έχει να κάνει με τις ρυθμίσεις οφειλών. Οι θεσμοί θεωρούν πως η νέα πάγια ρύθμιση, αλλά και η ρύθμιση των 120 δόσεων που έφερε η ΝΔ δεν βοηθούν στο να αναπτυχθεί κουλτούρα πληρωμών στην Ελλάδα. Μάλιστα, το ΔΝΤ δημοσιοποίησε την Παρασκευή στοιχεία που δείχνουν πως αν και από το 2001 έως και σήμερα έχουν εφαρμοστεί πάνω από 50 ρυθμίσεις χρεών προς την εφορία και τα ασφαλιστικά ταμεία, αυτές δεν τελεσφόρησαν, με το ποσοστό εγκατάλειψης των ρυθμίσεων να κινείται μεταξύ 50-80%, ήδη από τον πρώτο χρόνο.</p>
      <p>Από την πλευρά της η κυβέρνηση προωθεί σήμερα μια ολιστική λύση για τη ρύθμιση των οφειλών νοικοκυριών και επιχειρήσεων, μέσα από μια ενιαία πλατφόρμα ρύθμισης οφειλών, ώστε να ξεκαθαριστεί ποια χρέη μπορούν να εισπραχθούν και ποια όχι.</p>
      <p>Πέραν από τη ρύθμιση οφειλών θεσμοί και κυβέρνηση έχουν διαφορετικές απόψεις και στο θέμα των εκπτώσεων φόρου. Με το νέο φορολογικό νομοσχέδιο όσοι πολίτες προβούν σε δαπάνες για τη λειτουργική αναβάθμιση κατοικιών θα δικαιούνται έκπτωση φόρου έως 40%. Κατά πληροφορίες οι θεσμοί ήθελαν η σχετική έκπτωση να διαμορφωθεί πολύ χαμηλότερα, ήτοι στο 10%, ωστόσο η κυβέρνηση δεν υιοθετεί τις προτάσεις τους.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125548/tsakiris-eidiko-tameio-gia-ti-stirixi-ton-neofyon-epiheiriseon"/>
        <a href="https://www.insider.gr/eidiseis/oikonomia/125540/broytsis-erhetai-i-ergani-ii"/>
        <a href="https://www.insider.gr/eidiseis/oikonomia/125539/meionontai-oi-akalyptes-epitages"/>
      </related>
    </article>
  </body>
</html>