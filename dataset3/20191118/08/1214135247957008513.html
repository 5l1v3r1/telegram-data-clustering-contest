<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30121"/>
    <meta property="og:site_name" content="ערים"/>
    <meta property="article:published_time" content="2019-11-18T08:17:33+00:00"/>
    <meta property="og:title" content="בלי הסחות דעת: עיריית רחובות מציינת את שבוע הבטיחות בדרכים 2019"/>
    <meta property="og:description" content="שבוע הבטיחות בדרכים נפתח בסימן מניעת היסח דעת בעת הנהיגה. ההורים והילדים מוזמנים היום ומחר אחרי הצהריים לפעילות בקניון רחובות בנושא, בנוסף לפעילויות במרחב הציבורי ובמערכת החינוך"/>
  </head>
  <body>
    <article>
      <h1>בלי הסחות דעת: עיריית רחובות מציינת את שבוע הבטיחות בדרכים 2019</h1>
      <h2>שבוע הבטיחות בדרכים נפתח בסימן מניעת היסח דעת בעת הנהיגה. ההורים והילדים מוזמנים היום ומחר אחרי הצהריים לפעילות בקניון רחובות בנושא, בנוסף לפעילויות במרחב הציבורי ובמערכת החינוך</h2>
      <address><time datetime="2019-11-18T08:17:33+00:00">18 Nov 2019, 08:17</time> by <a rel="author">ארז שרווינטר</a></address>
      <p>שבוע הבטיחות בדרכים מצוין השנה בכל הארץ בסימן מניעת היסח הדעת בעת הנהיגה, ומטרתו להעלות את המודעות הציבורית לנושא הבטיחות בדרכים במדינת ישראל, הגדלת האחריות האישית והשותפות הפעילה במאבק בתאונות הדרכים, שינוי תרבות הנהיגה בישראל והעמקת מחויבותם של מקבלי ההחלטות והציבור לבטיחות ולסובלנות בדרך.</p>
      <p>היום (שני) התקיים בלובי עיריית רחובות טקס חתימה על אמנה בנושא על ידי ראש העיר רחמים מלול, ממלא מקומו זהר בלום, מחזיק תיק התחבורה אבי קינד, מנכ"ל העירייה דורון מילברג, מנהל האגף אליצור זרחי ומנהל המחלקה אייל לוי, עובדים ומנהלים. גם הציבור הרחב מוזמן למקום לחתום על האמנה.</p>
      <figure>
        <img src="https://www.arimnews.co.il/wp-content/uploads/2019/11/7e571b06e4f3263e16165dc5b8d14dc3.jpg"/>
        <figcaption>חתימה על אמנת בטיחות בדרכים</figcaption>
      </figure>
      <p>בעיריית רחובות פועל באופן קבוע המטה העירוני לבטיחות בדרכים, שמנהל אייל לוי במסגרת אגף ביטחון, חירום, בטיחות, רכש ומוקד עירוני. הקמפיין העירוני לציון השבוע שנועד להעלות מודעות כדי להציל חיים מתבטא במגוון דרכים:</p>
      <p>במוסדות החינוך רכז/ות הזהירות בדרכים יעבירו שיעורים ופעילויות יזומות בנושא הבטיחות בדרכים בקרב התלמידים תוך מתן דגש על כללי התנהגות להולכי רגל, רוכבי אופניים / קורקינט ועוד.</p>
      <p>במרחב הציבורי יתקיים מגוון רחב של פעילויות: אתמול (ראשון) קיימו בקניון רחובות הסברה בנושא "היסח הדעת" לבאי המקום באמצעות דיילים. היום (שני) בין השעות 08:00-12:00 תתקיים בלובי העירייה תצוגה אקטיבית ודיילים יקיימו הסברה לעובדים ולתושבים באי העירייה.</p>
      <p>עוד היום ומחר יתקיים בקניון רחובות בין השעות 15:00-19:00 הפנינג הפעלות ושולחנות יצירה, חלוקת בלונים ושי צנוע לילדים ולכלל המשתתפים, כולל צילום מגנטים ממותגים וכן הרכבה של פאזל צבעוני ממותג – הכל כדי להעלות מודעות לנושא הבטיחות בדרכים.</p>
      <p>מחר (שלישי) בין השעות 16:00-20:00 תתקיים פעילות הסברה בנושא "היסח דעת " וחלוקת מסרים ע"י דיילים ברחוב הרצל לתושבים ולילדים.</p>
      <p>ראש העיר רחמים מלול: "עיריית רחובות מקדישה משאבים על מנת להעלות את המודעות לנושא הבטיחות בדרכים, הן באמצעות פעילות במערכת החינוך והן באמצעות פעילות בקרב הציבור הרחב. אני קורא לתושבות ולתושבים, אנא אל תעסקו בכל פעילות אחרת בזמן נהיגה. מוטב לאבד רגע בחיים מאשר חיים ברגע".</p>
      <p>חבר המועצה אבי קינד, מחזיק תיק תחבורה: "נמשיך להדגיש בכל דרך אפשרית את חשיבות השמירה על הבטיחות בדרכים והעלאת המודעות לכללי הזהירות. אנו פועלים בקרב כל שכבות האוכלוסייה כדי להעביר את המסרים המשמעותיים שיביאו להפחתת היקף התאונות".</p>
      <p>אייל לוי, מנהל המטה העירוני לבטיחות בדרכים באגף הביטחון והבטיחות בעיריית רחובות: "אנו פועלים במשך כל ימות השנה על מנת להעלות את המודעות לנושא הפעילות בדרכים וזו פעילות השיא שלנו. אני מזמין את הציבור לקחת בה חלק. אנו מקווים כי שבוע הבטיחות בדרכים יגרום לכולנו להיזהר יותר ובכך ימנעו תאונות עתידיות".</p>
    </article>
  </body>
</html>