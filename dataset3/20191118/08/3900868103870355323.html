<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562039/bolibia-diafaneis-ekloges-yposchetai-i-anies-megales-elleipseis-sti-chwra"/>
    <meta property="og:site_name" content="NOOZ."/>
    <meta property="article:published_time" content="2019-11-18T08:11:00+00:00"/>
    <meta property="og:title" content="Βολιβία: Διαφανείς εκλογές υπόσχεται η Άνιες, μεγάλες ελλείψεις στη χώρα"/>
    <meta property="og:description" content="Για διοργάνωση «διαφανών εκλογών μέσα σε σύντομο χρονικό διάστημα» έκανε λόγο η  μεταβατική πρόεδρος της Βολιβίας Τζανίνε Άνιες, την ίδια ώρα που η κατάσταση παραμένει εξαιρετικά τεταμένη στη Βολιβία, παρότι η νέα κυβέρνηση κάνει λόγο περί αποκλιμάκωσης."/>
  </head>
  <body>
    <article>
      <h1>Βολιβία: Διαφανείς εκλογές υπόσχεται η Άνιες, μεγάλες ελλείψεις στη χώρα</h1>
      <address>
        <time datetime="2019-11-18T08:11:00+00:00">18 Nov 2019, 08:11</time>
      </address>
      <p>
        <b>Για διοργάνωση «διαφανών εκλογών μέσα σε σύντομο χρονικό διάστημα» έκανε λόγο η  μεταβατική πρόεδρος της Βολιβίας Τζανίνε Άνιες, την ίδια ώρα που η κατάσταση παραμένει εξαιρετικά τεταμένη στη Βολιβία, παρότι η νέα κυβέρνηση κάνει λόγο περί αποκλιμάκωσης.</b>
      </p>
      <p>Για διοργάνωση «διαφανών εκλογών μέσα σε σύντομο χρονικό διάστημα» έκανε λόγο η  μεταβατική πρόεδρος της Βολιβίας Τζανίνε Άνιες, την ίδια ώρα που η κατάσταση παραμένει εξαιρετικά τεταμένη στη Βολιβία, παρότι η νέα κυβέρνηση κάνει λόγο περί αποκλιμάκωσης, με τον πρώην πρόεδρο Έβο Μοράλες να καταγγέλλει πως διαπράττονται «εγκλήματα κατά της ανθρωπότητας».</p>
      <p>«Θα ανακοινώσουμε πολύ σύντομα νέα όσον αφορά τη βασική εντολή μας: την προκήρυξη διαφανών εκλογών», υποσχέθηκε η 52χρονη Άνιες, ως την περασμένη εβδομάδα γερουσιάστρια της δεξιάς, κατά τη διάρκεια ομιλίας της στην έδρα της κυβέρνησης στη Λα Πας.</p>
      <p>Δεν θέλησε να υπεισέλθει σε περισσότερες λεπτομέρειες, πάντως διαβεβαίωσε ότι επιδιώκει την «ανάκτηση της αξιοπιστίας της δημοκρατίας στη χώρα μας».</p>
      <p>Η Άνιες, ως την περασμένη Τρίτη δεύτερη αντιπρόεδρος της Γερουσίας, αυτοανακηρύχθηκε μεταβατική πρόεδρος, μετά την παραίτηση του Μοράλες, του αντιπροέδρου του Άλβαρο Γκαρσία Λινέρα και των άλλων αιρετών που μπορούσαν να τον διαδεχθούν βάσει του Συντάγματος.</p>
      <p>Ο Έβο Μοράλες, που αναδείχθηκε στην εξουσία το 2006, παραιτήθηκε την περασμένη Κυριακή, αφού το απαίτησε ο στρατός. Έχει καταφύγει στο Μεξικό, που του προσέφερε πολιτικό άσυλο. Ο σοσιαλιστής ηγέτης βρέθηκε αντιμέτωπος με διαδηλώσεις της αντιπολίτευσης για τρεις εβδομάδες, μετά τις προεδρικές εκλογές της 20ής Οκτωβρίου. Ο Μοράλες ανακηρύχθηκε νικητής από τον πρώτο γύρο, αλλά η αντιπολίτευση κατήγγειλε νοθεία.</p>
      <p>Η κατάσταση παραμένει εξαιρετικά τεταμένη στη Βολιβία. Από τα τέλη του Οκτωβρίου και την έναρξη της κρίσης στη χώρα της Λατινικής Αμερικής έχουν σκοτωθεί τουλάχιστον 23 άνθρωποι στα βίαια επεισόδια, σύμφωνα με τη Διαμερικανική Επιτροπή Ανθρωπίνων Δικαιωμάτων (ΔΕΑΔ).</p>
      <p>Επίκεντρο της βίας είναι πλέον η Κοτσαμπάμπα (κεντρικά), οχυρό του Έβο Μοράλες. Την Παρασκευή, εννιά κοκαλέρος, καλλιεργητές κόκας, υποστηρικτές του αυτόχθονα πολιτικού, σκοτώθηκαν σε συγκρούσεις με τις δυνάμεις του στρατού και της αστυνομίας στη Σακάβα, κοντά στην Κοτσαμπάμπα, ανέφερε η ΔΕΑΔ το Σάββατο.</p>
      <p>Ο Μοράλες προέτρεψε μέσω Twitter την «de facto κυβέρνηση» να εντοπίσει τους «ηθικούς και τους φυσικούς αυτουργούς αυτών των 24 νεκρών μέσα σε 5 ημέρες αστυνομικής και στρατιωτικής καταστολής», δίνοντας διαφορετικό απολογισμό. «Καταγγέλλω ενώπιον της διεθνούς κοινότητας αυτά τα εγκλήματα κατά της ανθρωπότητας, τα οποία δεν πρέπει να μείνουν ατιμώρητα», πρόσθεσε από την εξορία, το Μεξικό.</p>
      <p>Από τη δική της πλευρά, η κυβέρνηση της μεταβατικής προέδρου Άνιες έκανε λόγο για 5 νεκρούς.</p>
      <p>Χθες ο νέος αρχηγός της αστυνομίας της Βολιβίας, ο Ροδόλφο Μοντέρο, σημείωσε ότι συνεχίζουν να καταγράφονται «κάποια επεισόδια» στην Κοτσαμπάμπα αλλά «η έντασή τους» βαίνει να «μειωθεί».</p>
      <p>«Ο αριθμός των εστιών των συγκρούσεων μειώθηκε κατά το ήμισυ» σε σύγκριση με τις αρχές της περασμένης εβδομάδας, υπερθεμάτισε ο μεταβατικός υπουργός Εσωτερικών, ως πριν από μερικές ημέρες γερουσιαστής της δεξιάς, Αρτούρο Μουρίγιο.</p>
      <p>Ο πρώην γερουσιαστής της δεξιάς μάλιστα υποστήριξε ότι κοκαλέρος συγκρούονται μεταξύ τους για να αυξήσουν τον αριθμό των θυμάτων κάνοντας λόγο για έναν νεκρό με «μια σφαίρα στον σβέρκο».</p>
      <h3>Ελλείψεις...</h3>
      <p>Από την Τρίτη, οι υποστηρικτές του πρώην προέδρου διαδηλώνουν καθημερινά, ειδικά στη Λα Πας. Οι αποκλεισμοί δρόμων που συνδέουν την πρωτεύουσα με το κεντρικό και το ανατολικό τμήμα της χώρας — όπου παράγεται το μεγαλύτερο μέρος της αγροτικής παραγωγής της χώρας — έχει προκαλέσει μεγάλες ελλείψεις.</p>
      <p>Για να ανακουφιστεί η Λα Πας η κυβέρνηση έστειλε αεροπορικώς 35 τόνους κρέατος από την κεντρική Βολιβία. Ο γενικός γραμματέας της βολιβιανής προεδρίας Χέρχες Χουστινιάνο υποσχέθηκε χθες ότι θα φθάσει επίσης ποσότητα κοτόπουλου 25 τόνων μέσα στις επόμενες ημέρες.</p>
      <p>Καταγράφονται επίσης έλλειψη καυσίμων εξαιτίας του αποκλεισμού του διυλιστηρίου Σανκέτα, κοντά στο Ελ Άλτο, που προμηθεύει όλη την περιφέρεια της Λα Πας με καύσιμα και με αέριο.</p>
      <p>Έξι συνδικαλιστικές ενώσεις καλλιεργητών κόκας στην περιοχή Τσαπαρέ, οχυρό του Μοράλες, απαίτησαν το Σάββατο την παραίτηση της Άνιες «εντός 48 ωρών».</p>
      <p>Οι κοκαλέρος αναμένεται να κλιμακώσουν τα μπλόκα από σήμερα, έγραψε στο χθεσινό της φύλλο η εφημερίδα El Deber.</p>
    </article>
  </body>
</html>