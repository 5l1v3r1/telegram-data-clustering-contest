<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cultura/2019/11/18/rivoluzione-harley-davidson-pn_20191118_00047/"/>
    <meta property="og:site_name" content="Askanews"/>
    <meta property="article:published_time" content="2019-11-18T08:30:49+00:00"/>
    <meta property="og:title" content="Rivoluzione Harley Davidson"/>
    <meta property="og:description" content="Roma, 18 nov. (askanews) – (fonte https://www.lautomobile.aci.it) Fedele al piano commerciale denominato “More roads to Harley-Davidson”, lo storico marchio americano allarga i propri orizzonti e dedica la sua produzione a nuove clientele. Se una svolta decisa è già arrivata con la LiveWire – moto completamente elettrificata già in vendita anche se con numeri inferiori alle attese, […]"/>
  </head>
  <body>
    <article>
      <h1>Rivoluzione Harley Davidson</h1>
      <address>
        <time datetime="2019-11-18T08:30:49+00:00">18 Nov 2019, 08:30</time>
      </address>
      <figure>
        <img src="http://www.askanews.it/wp-content/uploads/2019/11/20191118_093041_5098B421.jpg"/>
      </figure>
      <p>Roma, 18 nov. (askanews) – (fonte <a href="https://www.lautomobile.aci.it/">https://www.lautomobile.aci.it</a>) Fedele al piano commerciale denominato “More roads to Harley-Davidson”, lo storico marchio americano allarga i propri orizzonti e dedica la sua produzione a nuove clientele. Se una svolta decisa è già arrivata con la LiveWire – moto completamente elettrificata già in vendita anche se con numeri inferiori alle attese, complice anche il prezzo piuttosto elevato – ulteriori conferme arrivano con le ultime novità. Si tratta delle versioni quasi definitive della Pan America e della Bronx, modelli destinati a entrare in gamma da fine 2020.</p>
      <p>
        <b>Nuovo motore</b>
      </p>
      <p>La prima ha i tratti di una “adventure”: guida eretta e busto protetto da appendici aerodinamiche, serbatoio capiente, paramani al manubrio, forcella a steli rovesciati e ruote a raggi con coperture tassellate, anteriore di diametro 19 pollici dietro 17. Ci si potrà, perciò, viaggiare anche a lungo, anche perché la Pan America adotta il nuovo motore Harley-Davidson chiamato “Revolution Max”, bicilindrico a V di 60° raffreddato a liquido, 1.250 centimetri cubici totali in grado di fornire 145 cavalli di potenza e 94 newton/metri di coppia.</p>
      <p>Il motore della Bronx è uguale nella struttura e nelle caratteristiche accessorie, quindi anch’esso è un “Revolution Max”, ma con una cilindrata di 975 centimetri cubici e 115 cavalli di potenza massima. Quantità buone a spingere una “streetfigher”, ciclistica agile e spunto brillante, ruote in lega di 17″. Entrambe le moto potrebbero essere equipaggiate con freni Brembo e pneumatici Michelin.</p>
    </article>
  </body>
</html>