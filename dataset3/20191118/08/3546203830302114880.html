<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_913093552_5-minuten_newscast_Da_ili_Ne_za_bebeto_Yoda_ot_The_Mandalorian"/>
    <meta property="og:site_name" content="webcafé"/>
    <meta property="article:published_time" content="2019-11-18T08:13:00+00:00"/>
    <meta property="og:title" content="5-минутен newscast: &quot;Да&quot; или &quot;Не&quot; за бебето Йода от &quot;The Mandalorian&quot;?"/>
    <meta property="og:description" content="И как Крисчън Бейл спечели обожанието на феновете"/>
  </head>
  <body>
    <article>
      <h1>5-минутен newscast: "Да" или "Не" за бебето Йода от "The Mandalorian"?</h1>
      <address><time datetime="2019-11-18T08:13:00+00:00">18 Nov 2019, 08:13</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/18/babyyoda/1170x490.jpg"/>
        <figcaption>И как Крисчън Бейл спечели обожанието на феновете за пореден път<cite>Снимка: © IMDB</cite></figcaption>
      </figure>
      <p>Феновете на "Междузвездни войни" очакваха с нетърпение премиерата на "The Mandalorian" по новата стрийминг платформа на Disney, но трябва да признаем, че Йода като бебе беше един от моментите, който всички чакаха със затаен дъх.</p>
      <p>
        <b>Е, дебютът на бебе Йода в сериала от Star Wars вселената вече е факт и публиката за пореден път е с крайно противоречиви мнения.</b>
      </p>
      <p>Този път трябва да се признае, че повечето от почитателите на космическата сага обожават образа на малкия мъдрец, който се мерна още в трейлъра на "The Mandalorian".</p>
      <p>Развълнувани зрители споделят в социалните мрежи, че за първи път в живота си изпитват симпатии към малко бебе, а други се шегуват, че биха поели куршум с тялото си в името на зеления мъник (въпреки че той най-вероятно може да използва Силата, за да го спре).</p>
      <p>Трети потребител се бъзика, че ако половинката ви не намира бебето за очарователно сладко - време е да се разделите с него/ нея.</p>
      <p>Разбира се, не всички са толкова екзалтирани от появата на това CGI чудо.</p>
      <p>Те бързат да припомнят, че "бебето" всъщност е на 50 години и че това не е истинският Йода, който умря на достолепната възраст от 900 години в "Завръщането на джедаите". Тоест бебето в "The Mandalorian" не е Йода, а просто друго същество от неговия вид.</p>
      <p>Техническите подробности обаче вълнуват твърде малко от феновете на поредицата, които не спират да въздишат по симпатичното мъниче...</p>
      <figure>
        <iframe data-src="https://twitter.com/spicypanda_/status/1195990932627316736?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Феновете на Крисчън Бейл също имат повод да са приятно развълнувани в последната седмица.</p>
      <p>Последният филмов хит с негово участие - "Пълно ускорение" (още познат като "Форд срещу Ферари") - събра положителните отзиви на критиците и на аудиторията и се представя завидно добре в световния боксофис.</p>
      <p>
        <b>Но почитателите на Бейл имат още един повод да са радостни - най-накрая техният любимец използва истинския си глас във филма.</b>
      </p>
      <p>Актьорът е роден в Уелс и има очарователен британски акцент, който обаче рядко стига до големия екран. Така че когато се сетим за Бейл, обикновено смятаме, че той е американец или поне говори като такъв.</p>
      <p>Тук обаче той е Кен Майлс - ветеран от Втората световна война, който е роден в Сътън Колдфийлд във Великобритания. Затова във филма на режисьора Джеймс Манголд Майлс говори с тежък британски акцент, точно както говори и Бейл в реалния живот.</p>
      <p>Това дава допълнителна доза надежда на почитателите на Бейл, че този път наградата "Оскар" за главна мъжка роля ще отиде в неговите ръце. Припомняме, че актьорът има златна статуетка за поддържаща мъжка роля в "Боецът" и три номинации за главно кино изпълнение.</p>
      <p>Дали акцентът му този път ще му донесе така желаното отличие - ще разберем през февруари догодина.</p>
      <figure>
        <img src="https://images.webcafe.bg/2019/09/17/fordvsferrari/618x412.jpg"/>
      </figure>
      <p>А нова ера настъпва не само във вселената на "Междузвездни войни", но и в кариерата на Кание Уест.</p>
      <p>Той започна кариерата си с рап и хип-хоп, впоследствие се отдаде на политически активизъм и дори заяви амбициите си някой ден да седне в Овалния кабинет и то като президент.</p>
      <p>
        <b>Сега господин Уест иска да превземе още едно поприще - операта.</b>
      </p>
      <p>Както в много от начинанията си напоследък, и тук Кание черпи вдъхновение не откъде да е, а от вярата си в Бога и от Библията. В своя профил в Twitter той вече публикува поканата за "<i>Небучаднезар: Опера от Кание Уест".</i></p>
      <p>Премиерата, както се разбира от самия пост, ще бъде на 24 ноември, а билетите вече са в продажба.</p>
      <p>За тези, които не са толкова набожни, колкото Уест, уточняваме, че Небучаднезар е крал на Вавилон, който носи голяма прослава на митичния град. По негово време се провежда невиждано строителство на смайващи палати, храмове и защитни стени, а най-забележителни са Вавилонските градини, които той създава.</p>
      <p>С присъщата си нескромност рапърът обяви, че сега най-великият артист, който Господ някога е създавал, вече работи за него. Ето и доказателството:</p>
      <figure>
        <iframe data-src="https://twitter.com/kanyewest/status/1196204600090513408?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>