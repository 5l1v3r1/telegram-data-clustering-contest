<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742273"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T08:03:00+00:00"/>
    <meta property="og:title" content="'ธรรมนัส'ไม่สนสั่งกรมป่าไม้ รื้อที่ดินฟาร์มไก่'ปารีณา'แล้ว"/>
    <meta property="og:description" content="'ธรรมนัส'ปิดประตู'ปารีณา'คุณสมบัติไม่เข้าข่ายเช่าที่ดินส.ป.ก. สั่งด่วนเลขาฯส.ป.ก.-อธิบดีกรมป่าไม้ รื้อฟาร์มไก่-ติดป้ายหน้าพื้นที่เป็นที่ของปฏิรูปที่ดิน คนภายนอกห้ามเข้า"/>
  </head>
  <body>
    <article>
      <h1>'ธรรมนัส'ไม่สนสั่งกรมป่าไม้ รื้อที่ดินฟาร์มไก่'ปารีณา'แล้ว</h1>
      <address>
        <time datetime="2019-11-18T08:03:00+00:00">18 Nov 2019, 08:03</time>
      </address>
      <p>
        <b>'ธรรมนัส'ปิดประตู'ปารีณา'คุณสมบัติไม่เข้าข่ายเช่าที่ดินส.ป.ก. สั่งด่วนเลขาฯส.ป.ก.-อธิบดีกรมป่าไม้ รื้อฟาร์มไก่-ติดป้ายหน้าพื้นที่เป็นที่ของปฏิรูปที่ดิน คนภายนอกห้ามเข้า</b>
      </p>
      <p>เมื่อวันที่ 18 พ.ย. ร.อ.ธรรมนัส พรหมเผ่า รมช.เกษตรและสหกรณ์ เปิดเผยความคืบหน้าการตรวจสอบข้อเท็จจริงกรณีฟาร์มไก่ เขาสนฟาร์ม ของน.ส.ปารีณา ไกรคุปต์ ส.ส.ราชบุรี พรรคพลังประชารัฐ กว่า1.7พันไร่ อยู่ในที่ส.ป.ก.และป่าสงวนแห่งชาติจ.ราชบุรี ว่านายวิณะโรจน์ ทรัพย์ส่งสุข เลขาธิการสำนักงานปฏิรูปที่ดินเพื่อเกษตรกรรม(ส.ป.ก.) รายงานว่าได้ให้ปฏิรูปที่ดินจ.ราชบุรี ไปติดป้ายหน้าพื้นที่ฟาร์มไก่ ว่า เป็นพื้นที่ของส.ป.ก.คนภายนอกห้ามเข้าเพื่อตรวจสอบโดยด่วน ส่วนที่ดินส.ป.ก.ฝั่งอ.สวนผึ้งกว่า 600ไร่ ที่มีกระแสข่าวว่าเป็นของครอบครัวน.ส.ปารีณา ได้สั่งตรวจสอบทุกแปลงให้เวลาทำงานเร็วที่สุด เพราะตนสั่งให้ทำงานเรื่องนี้เร่งด่วน ทั้งนี้เมื่อช่วงเช้าวันนี้ทราบว่าน.ส.ปารีณา มาเข้าพบนายวิณะโรจน์ ดังนั้นสั่งการไปแล้วให้เลขาธิการส.ป.ก.แถลงให้เกิดความชัดเจนกับสังคม ว่าการดำเนินการตรวจสอบนักการเมือง แม้จะอยู่พรรคเดียวกันไม่ได้ล่าช้า แต่อย่างใด ตนสั่งเป็นนโยบายไปแล้วทุกคนทำตามกฎหมายในมาตรฐานเดียวกัน รวมทั้งอธิบดีกรมป่าไม้ จะมาประชุมร่วมกับเลขาธิการส.ป.ก.เพื่อวางแนวทางทำงานร่วมกันอย่างละเอียด โดยจะมีการรื้อฟาร์มไก่เพื่อตรวจสอบใหม่ทั้งหมดอย่างเร่งด่วน<br/><br/>รมช.เกษตรฯกล่าวว่าถึงกรณีน.ส.ปารีณา อาจจะขอเช่าพื้นที่ส.ป.ก.แปลงละไม่เกิน50ไร่ ตนยังไม่ทราบ แต่ไม่น่าจะเช่าได้ เพราะไม่มีข้อกฎหมายให้ทำอย่างนั้น ในเรื่องเช่าที่ดิน คือวัถตุประสงค์กฎหมายส.ป.ก.มีความชัดเจนว่าต้องพิจารณาเรื่องแรกการให้ที่ส.ป.ก.เป็นผู้ไร้ที่อยู่อาศัย ไร้ที่ทำกิน ไปดูตรงนี้ และต้องใช้เวลาส่วนใหญ่ทำการเกษตร แต่ว่าในรายละเอียดให้ ส.ป.ก.ชี้แจง สำหรับการสแกนพื้นที่ส.ป.ก.ที่น.ส.ปารีณาและครอบครัวถือครอง ยังไม่เสร็จว่ามีจำนวนกี่ไร่แน่ เพราะพื้นที่นี้ยังมีปัญหากับพื้นที่ป่าไม้ด้วย และบ่ายวันนี้อธิบดีกรมป่าไม้ มาชี้แจงให้ทำงานร่วมกันกับส.ป.ก. โดยตนกำหนดนโยบายไปแล้วต้องตรวจสอบแถลงข่าวร่วมกัน และน.ส.ปารีณา อ้างเสียภาษีบำรุงท้องที่หรือภบท.5 ก็ไม่เกี่ยวกัน<br/><br/>ร.อ.ธรรมนัส กล่าวถึงกระแสข่าวนักการเมืองมีการถือครองพื้นที่ส.ป.ก.ว่าตนยังไม่ทราบ ได้สั่งเลขาฯส.ป.ก.ให้ตรวจสอบทั้งหมดโดยวันนี้ประชุมคอนเฟอร์เรนท์ไปทั่วประเทศ ให้รายงานขึ้นมาว่าจัดสรรเกษตรกร เท่าไหร่ แปลงใหญ่ แปลงเล็ก จะต้องเริ่มนับหนึ่งใหม่แล้ว เราจะทำงานอย่างละเอียดเรื่องนี้ ไม่ละเอียดไม่ได้ เรื่องนี้เรื่องใหญ่.<br/><br/><br/><br/> </p>
    </article>
  </body>
</html>