<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/prens-andrew-cinsel-iliski-skandali-hakkinda-konustu-haber-fotograf-2220110"/>
    <meta property="og:site_name" content="Posta"/>
    <meta property="article:published_time" content="2019-11-18T08:02:50+00:00"/>
    <meta property="og:title" content="Prens Andrew cinsel ilişki skandalı hakkında konuştu"/>
    <meta property="og:description" content="Milyarder sapık Jeffrey Epsteinın kurbanları arasında yer alan Virginia Giuffre, henüz 17 yaşındayken Prens Andrew ile ilişkiye zorlandığını açıklamıştı. Genç kadının cinsel ilişkiye girdim dediği Prens Andrewun BBCye verdiği röportaj, depreme yol açtı. Gazeteler Prens Andrewü yerden yere vuran manşetlerle çıktı. Prens Andrew, cinsel ilişki skandalı hakkında, Cinsel ilişkiye giremezdim, çünkü pizzacıdaydım diyerek vücudunun ter üretmediğini, elini genç kadının beline attığı fotoğrafın ise montaj olduğunu söyledi."/>
  </head>
  <body>
    <article>
      <h1>Prens Andrew cinsel ilişki skandalı hakkında konuştu</h1>
      <address>
        <time datetime="2019-11-18T08:02:50+00:00">18 Nov 2019, 08:02</time>
      </address>
      <h3><a href="https://www.posta.com.tr/haberler/milyarder-sapik">Milyarder sapık</a> <a href="https://www.posta.com.tr/haberler/jeffrey-epstein">Jeffrey Epstein</a>'ın kurbanları arasında yer alan Virginia Giuffre, henüz 17 yaşındayken <a href="https://www.posta.com.tr/haberler/prens-andrew">Prens Andrew</a> ile ilişkiye zorlandığını açıklamıştı. Genç kadının 'cinsel ilişkiye girdim' dediği Prens Andrew'un BBC'ye verdiği röportaj, depreme yol açtı. Gazeteler Prens Andrew'ü yerden yere vuran manşetlerle çıktı. Prens Andrew, <a href="https://www.posta.com.tr/haberler/cinsel-iliski-skandali">cinsel ilişki skandalı</a> hakkında, 'Cinsel ilişkiye giremezdim, çünkü pizzacıdaydım' diyerek vücudunun ter üretmediğini, elini genç kadının beline attığı fotoğrafın ise montaj olduğunu söyledi.</h3>
      <figure>
        <img src="https://i.pstimaj.com/img/78/700x0/5dd24e6e66a97c782d8dce9e"/>
      </figure>
      <p>Milyarder sapık Epstein'ın kurbanlarından Virginia Giuffre, 17 yaşında olduğu 2001 yılında, daha sonra 2002 yılında New York'ta, Londra'da ve Epstein'ın ABD Virjin Adaları'ndaki özel mülkünde Prens Andrew'la cinsel ilişkiye zorlandığını söyledi. BBC Newsnight programından Emily Maitlis'in sorularını yanıtlayan Prens Andrew "Böyle bir şey olmadı. Kesinlikle böyle bir şey olmadığını size söyleyebilirim. Bu hanımefendiyle görüştüğümü hatırlamıyorum, kesinlikle öyle bir şey yok" dedi.</p>
      <p>İddiaların sahibi Giuffre, olaya ilişkin verdiği ayrıntılı ifadelerde, '2001 yılında cinsel ilişkiye girdikleri gece dans etmeye gittiklerinde Prens Andrew'un çok terlediğini' söylemişti. Prens ise bu iddianın kesinlikle doğru olmadığını, tıbbi olarak terlemesinin mümkün olmadığını ifade etti. Prens, 'helikopter pilotu olarak görev aldığı Falkland Savaşı sırasında aşırı dozda adrenalin sonucu yaşadığı travmayla artık terlemediğini' anlattı.</p>
      <figure>
        <img src="https://i.pstimaj.com/img/78/700x0/5dd24e3566a97c772b6804a7"/>
      </figure>
      <p>İddialara kanıt niteliğinde olduğu belirtilen bir fotoğraf da gündeme gelmişti. 2001 tarihli Londra'da çekilen fotoğrafta, Prens Andrew, Epstein'ın kız arkadaşının evinde elini Giuffre'nin beline dolarken görülüyor. Prens Andrew bu fotoğraf sorulduğunda "Bizim yaptığımız incelemeler sonucu, fotoğrafın sahte olup olmadığını kanıtlayamadık, çünkü bir fotoğrafın fotoğrafının fotoğrafı" dedi.</p>
      <p>Fotoğrafta görülen evin üst katına çıktığını hatırlamadığını belirten Prens Andrew, normalde gece dışarı çıktığında ceket ve kravat taktığını, yalnızca gömleğiyle görülen fotoğrafın gerçeği yansıtmıyor olabileceğini söyledi ve Giuffre'nin beline dolanan el için de "O elin benim elim olup olmadığından da emin olamıyoruz. Bu fotoğrafla ilgili ne söyleyebileceğimi bilemiyorum" dedi.</p>
      <figure>
        <img src="https://i.pstimaj.com/img/78/700x0/5dd24e6e66a97c772b6804a9"/>
      </figure>
      <p>Giuffre, Prens Andrew'la ilk olarak 10 Mart 2001'de cinsel ilişkiye girdiğini söylemişti. Prens ise o tarihte kızı Beatrice'i Pizza Express adlı pizza restoranına götürdüğünü sonra da geceyi evde geçirdiğini ifade etti. O tarihte pizzacıya gittiğini nasıl hatırladığı sorulduğunda da Prens "Woking'de Pizza Express'e gitmek benim için çok olağandışı bir durum, çok tuhaf bir şekilde hatırlıyorum" yanıtını verdi.</p>
      <p>Prens Andrew, ABD'de olmasına rağmen bahsi geçen bir diğer tarihte Giuffre ile New York'ta cinsel ilişkiye girdiği iddialarını da yalanladı. Epstein'ın özel adasında yedi, sekiz genç kadınla aynı anda cinsel ilişkiye girdiği iddiaları için de "Kesinlikle doğru değil" dedi.</p>
      <figure>
        <img src="https://i.pstimaj.com/img/78/700x0/5dd24e6eae298be15156d9e8"/>
      </figure>
      <p>Prens Andrew, Epstein ile ilk olarak kız arkadaşı Ghislaine Maxwell aracılığıyla 1999 yılında tanıştığını söyledi ve Epstein'ın özel adasında, Palm Beach, Florida'da kaldığını, özel uçağıyla seyahatler yaptığını kabul etti. Epstein'ı New York'ta ziyaret etmesinin sebebinin de 'uluslararası iş dünyası hakkında daha fazla bilgilenmek' olduğunu anlattı.</p>
      <p>Prens Andrew, Epstein'ı 2006 yılı Temmuz ayında kızı Beatrice'in 18'inci yaş doğum günü partisine de davet etmişti. Ama Prens, aynı yıl Mayıs ayında Epstein hakkında cinsel taciz suçlamasıyla yakalama kararı çıkarıldığından haberdar olmadığını söyledi. Prens Andrew, o tarihten 2010 yılı sonuna kadar Epstein ile iletişimi kestiğini anlattı. Epstein, 2008 yılında cinsel taciz suçlarından 18 ay hapis cezasına çarptırılmıştı. Prens, 2010 yılı Temmuz ayında cezaevinden çıkan Epstein'ı Aralık'ta New York'taki evinde ziyaret etti.</p>
      <figure>
        <img src="https://i.pstimaj.com/img/78/700x0/5dd24e6e66a97c782d8dce9c"/>
      </figure>
      <p>BBC röportajında 'neden bir cinsel taciz suçlusunu görmeye gittiği' sorulduğunda Prens Andrew'ın yanıtı, "Oraya gitmemin tek sebebi, artık hüküm giydiği için birlikte görülmemizin doğru olmadığını söylemekti" oldu. Evde birkaç gün geçirip bir de partiye katılan Prens Andrew orada kalmanın 'elverişli' olduğunu söyledi ama 'yaptığının doğru olmadığını' dile getirdi. Prens, aynı partiye katılan birinin 'Rus bir kadından ayak masajı aldığı' iddiasını da reddetti.</p>
      <p>Röportajdan sonra Prens Andrew'un Epstein hakkında devam eden FBI soruşturmasında ifade vermesi çağrıları da arttı. Emily Maitlis'in yargı önüne çıkıp çıkmayacağı sorusuna Prens Andrew, 'yasal tavsiyeler doğrultusunda hareket edeceği' cevabını vermişti. Prens Andrew, Kraliyet mensubu olarak diplomatik dokunulmazlığa sahip.</p>
      <figure>
        <img src="https://i.pstimaj.com/img/78/700x0/5dd24f87ae298be15156d9ea"/>
      </figure>
      <h4>Prens Andrew ile Jeffrey Epstein'ın 2011'de çekilmiş bir fotoğrafı</h4>
      <p>Prens Andrew'un sorulara verdiği yanıtları samimi ve dürüst bulmayanlar, röportaj vermenin 'doğru bir karar olmadığı' ve sonuçlarının <b>'halkla ilişkiler felaketi doğurabileceği'</b> yorumlarını yapıyor. Röportaj yayınlandığı sırada sosyal medyada Prens Andrew'un yanıtlarıyla dalga geçen çok sayıda mizah içerikli paylaşım da yapılmıştı. BBC'nin Kraliyet muhabiri Jonny Dymond da bu röportajın Prens'e <b>'çok zarar verdiğini ve adını temize çıkarma fırsatının çok kötü bir şekilde boşa çıktığını' </b>söyledi.</p>
      <p>BBC'nin röportajı İngiltere'de gündemin ilk sırasına yerleşti, gazeteler Prens Andrew'ü yerden yere vurdu. <b>'Seks yapamazdım, çünkü pizzacıdaydım'</b>, '<b>Tek kelime pişmanlık yok'</b>, '<b>Ter de yok pişmanlık da' </b>gibi manşetler atıldı.</p>
      <figure>
        <img src="https://i.pstimaj.com/img/78/700x0/5dd24f87ae298be15156d9ec"/>
      </figure>
      <p>Röportajı bugün de manşetlerine taşıyan İngiliz gazetelerinin birçoğu, seks amaçlı insan kaçakçılığı yapmakla suçlanan cinsel taciz hükümlüsü Jeffrey Epstein'ın kurbanlarının avukatlarının sözlerine yer veriyor. Avukatlar, röportajda kurbanları anmadığı için Prens Andrew'a tepki gösteriyor ve 'kurbanlardan özür dilemesi gerektiğini' söylüyor. Prens Andrew'un Jeffrey Epstein'la ilgili devam eden FBI soruşturmasında da gönüllü olarak ifade vermesi çağrıları da yapılıyor.</p>
      <figure>
        <img src="https://i.pstimaj.com/img/78/90x50/5dc9224666a97cf379703ec0"/>
      </figure>
      <p>SIRADAKİ HABER Pablo Escobar'ın bilinmeyenlerini kitapta anlattılar</p>
    </article>
  </body>
</html>