<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/xiaomi-si-patentovalo-skladaci-telefon-typu-motorola-razr/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-18T08:00:09+00:00"/>
    <meta property="og:title" content="Xiaomi si patentovalo skládací telefon typu Motorola Razr"/>
    <meta property="og:description" content="Sklápěcí telefon Motorola Razr je po několika letech zpět. Kromě toho se design telefonu dočkal velmi moderního kabátku. Telefon, který byl před několika hodinami představen, disponuje flexibilním displejem. V praxi jej tak můžete sklopit, čímž si zařízení zachovává původní konstrukci z roku 2004. Prozatím je Razr první skládací telefon, který nabízí svisle sklopný design. Tuto […]"/>
  </head>
  <body>
    <article>
      <h1>Xiaomi si patentovalo skládací telefon typu Motorola Razr</h1>
      <address><time datetime="2019-11-18T08:00:09+00:00">18 Nov 2019, 08:00</time> by <a rel="author" href="https://dotekomanie.cz/author/zdenekkoutsky/" target="_blank">Zdeněk Koutský</a></address>
      <p>Sklápěcí telefon <a href="https://dotekomanie.cz/2019/11/oficialne-motorola-razr-je-vecko-s-ohebnym-displejem-a-titernou-baterii/">Motorola Razr</a> je po několika letech zpět. Kromě toho se design telefonu dočkal velmi moderního kabátku. Telefon, který byl před několika hodinami představen, disponuje flexibilním displejem. V praxi jej tak můžete sklopit, čímž si zařízení zachovává původní konstrukci z roku 2004. Prozatím je Razr první skládací telefon, který nabízí svisle sklopný design. Tuto nálepku si ale nemusí dlouho udržet. </p>
      <h3>Samsung škádlí veřejnost, Xiaomi koná</h3>
      <p>Samsung minulý měsíc na svém oficiálním účtu lehce poškádlil veřejnost s novým konceptem skládacího zařízení, jehož předností by byl vertikálně sklápěcí displej. Zpočátku se myslelo, že se jedná o upoutávku na nový Samsung W20 5G. Časem se ale přišlo na to, že tomu tak ve skutečnosti není. Oficiální název připravovaného telefonu (konceptu) nebyl doposud zveřejněn. Samsung tak zatím jen škádlí širokou veřejnost. </p>
      <h3>Xiaomi získalo patent na sklápěcí telefon</h3>
      <p>Na druhé straně tu pak je čínské Xiaomi, které místo škádlení veřejnosti koná. Společnost totiž získala patent na svisle skládací telefon. Registrace patentu byla podána v srpnu loňského roku, přičemž potvrzena a zveřejněna byla minulý měsíc. Podle dokumentace se zdá, že zařízení bude disponovat malým horním displejem, který bude funkční po složení konstrukce. Na tomto malém displeji se pravděpodobně budou zobrazovat informace typu čas, ID volajícího a oznámení. </p>
      <slideshow>
        <figure>
          <img src="https://dotekomanie.cz/wp-content/uploads/2019/11/Xiaomi-vertically-folding-phone-728x293x.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/Xiaomi-vertically-folding-phone-b-768x384x.jpg"/>
        </figure>
      </slideshow>
      <p>V dolní polovině telefonu by pak mohly být umístěny dva zadní fotoaparáty. Dle mého názoru se nejedná o úplně ideální řešení, neboť fotoaparáty by uživatel svými prsty zakrýval. Pokud však uživatel bude telefon držet za kraje konstrukce, fotoaparáty budou fungovat bez problému. </p>
      <p>Nicméně, když bude hlavní displej otevřen, půjde o klasický mobilní telefon. Po stranách displeje nejsou k dispozici žádné rámečky, kromě tedy horní části. Nutno podotknout, že jde sice o působivý koncept zařízení, ale je třeba tuto dokumentaci brát s rezervou – jen přeci jde jen o patent.</p>
      <footer>Zdroj: <a href="https://www.gizmochina.com/2019/11/14/xiaomi-patents-motorola-razr-like-foldable-phone/#735b9/">gizmochina.com</a></footer>
    </article>
  </body>
</html>