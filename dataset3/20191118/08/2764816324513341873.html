<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/"/>
    <meta property="og:site_name" content="Cnews.cz"/>
    <meta property="article:published_time" content="2019-11-18T08:00:06+00:00"/>
    <meta property="og:title" content="AMD uvádí Radeon RX 5300M, levné Navi pro notebooky, a 7nm Radeony Pro do Maců"/>
    <meta property="og:description" content="S vydáním Macbooku Pro 16 oznámilo AMD v něm použité Radeony Pro 5500M a 5300M. S nimi ale vydává i levný mobilní 7nm Radeon RX 5300M pro běžné notebooky."/>
  </head>
  <body>
    <article>
      <h1>AMD uvádí Radeon RX 5300M, levné Navi pro notebooky, a 7nm Radeony Pro do Maců</h1>
      <address><time datetime="2019-11-18T08:00:06+00:00">18 Nov 2019, 08:00</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/galerie-179136-1">
            <img src="https://www.cnews.cz/wp-content/uploads/2019/06/AMD-Radeon-Navi-RX-5700-prezentace-01.jpg"/>
          </a>
        </figure>
        <figure>
          <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/galerie-179136-2">
            <img src="https://www.cnews.cz/wp-content/uploads/2019/06/AMD-Radeon-Navi-RX-5700-prezentace-02.jpg"/>
          </a>
        </figure>
        <figure>
          <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/galerie-179136-3">
            <img src="https://www.cnews.cz/wp-content/uploads/2019/06/AMD-Radeon-Navi-RX-5700-prezentace-03.jpg"/>
          </a>
        </figure>
        <figure>
          <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/galerie-179136-4">
            <img src="https://www.cnews.cz/wp-content/uploads/2019/06/AMD-Radeon-Navi-RX-5700-prezentace-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/galerie-179136-1">VŠECHNY FOTOGRAFIE</a>
      </p>
      <p>Minulý týden vydal Apple <a href="https://www.cnews.cz/apple-macbook-pro-16-parametry-cena">nový notebook Macbook Pro s 16palcovou úhlopříčkou</a>. V těchto strojích je jako grafická karta použitý AMD Radeon Pro 5300M nebo Radeon Pro 5500M, což jsou speciální verze čipu Navi 14 vyráběné jen pro Apple. Ovšem ve zbytku tohoto roku se i v noteboocích dalších výrobců objeví běžné verze Radeon RX 5500M a Radeon RX 5300M. Zatímco <a href="https://www.cnews.cz/amd-radeon-rx-5500-a-rx-5500m-7nm-navi-14-pro-desktop-notebooky-odhaleni/">ten první byl oznámen už minulý měsíc</a>, nižší model RX 5300M je novinkou. AMD ho teď oficiálně uvedlo i se specifikacemi, takže si toto zatím nejlevnější 7nm GPU Navi pro notebooky (a tedy také nejlevnější Radeon s novou architekturou RDNA) můžeme představit – i spolu s těmi speciálními jablíčkářskými verzemi.</p>
      <h3>Radeon RX 5500M a Radeon Pro 5500M</h3>
      <p>Pro rekapitulaci, Radeon RX 5500M obsahuje podle specifikací AMD celkem 22 jednotek CU, což dává 1408 shaderů, které mají frekvenci až 1545 MHz v boostu, ovšem typická frekvence ve hrách (game clock) má být okolo 1448 MHz. Teoretický výkon má být až 4,63 TFLOPS ve výpočtech FP32, což je ale asi hodnota pro turbo. GPU obsahuje údajně 32 ROP a má 128bitovou paměťovou sběrnici s pamětí GDDR6 o kapacitě 4 GB. Ta běží na efektivním taktu 14,0 GHz, což dává propustnost 224 GB/s. TDP by mělo zřejmě být 85 W, nicméně pro výrobce je konfigurovatelné (čímž se budou měnit takty).</p>
      <p><b>Radeon Pro 5500M</b>, který osazuje Apple do notebooků, má ovšem parametry poněkud odlišné. První důležitou odchylku představuje, že u tohoto modelu jsou použitá plně aktivní GPU, což je sice stejný čip, ale takto obsahuje plných 1536 stream procesorů/shaderů (24 CU), zatímco běžná verze je ořezaná. Frekvence je nižší, takt boostu by měl být 1300 MHz a game clock neznáme. AMD uvádí teoretický výkon 4,0 TFLOPS. Také frekvence pamětí GDDR6 je nižší, jen 12,0 GHz efektivně, což dává při 128bitové sběrnici propustnost 192 GB/s. Ovšem zase má tato mobilní grafika až 8 GB kapacity. AMD pro Apple snížilo TDP na 50 W, což je také důvod pro nižší takty a výkon.</p>
      <figure>
        <img src="https://www.cnews.cz/wp-content/uploads/2019/11/apple-macbook-pro-16-2019-1600.jpg"/>
        <figcaption>Apple MacBook Pro 16 (2019)</figcaption>
      </figure>
      <h3>Radeon RX 5300M a Radeon Pro 5500M</h3>
      <p>O nově oznámené grafice <b>Radeon RX 5300M</b> se dá jednoduše říct, že jde vlastně o takový pomalejší a ořezaný Radeon RX 5500M. Toto je docela zajímavé, protože nedávno to vypadalo, že <a href="https://www.cnews.cz/hp-unik-amd-radeon-rx-5300xt-cipset-b550a">čip Navi přijde nakonec ještě třetí</a> (Navi 12) a lowend by tedy mohl být tvořený opět dalším separátním GPU. Ovšem nakonec je model RX 5300M tvořen úplně stejným Navi 14.</p>
      <p>RX 5300M má podle specifikací na webu AMD dokonce úplně stejný počet stream procesorů, tedy 1408 (22 CU). Takt je však nižší, jen 1445 MHz pro boost a typická herní frekvence je už jenom 1181 MHz. Toto by teoreticky mohlo umožňovat nižší spotřebu, ale TDP bohužel nikde sdělené není. Teoretický výkon má údajně být 4,07 TFLOPS, což platí pro boost.</p>
      <p>Kde bude toto GPU kromě frekvence ještě ořezáno, jsou paměti. Zůstala sice GDDR6, ale kapacita je zmenšená na jen 3 GB – takže se nakonec vyplnil <a href="https://www.cnews.cz/amd-radeon-rx-5600-navi-14-verze-4gb-8gb-3gb-pameti/">tento únik, jenž na možnost 3GB modelu ukazoval</a>. Toto znamená, že grafika bude levnější (jsou použité jen tři čipy místo čtyř), ale sběrnice je tím jen 96bitová a tím pádem dosahuje propustnost jen 168 GB/s (frekvence zůstala 14,0 GHz efektivně). Technologická výbava a funkce by osekané být neměly.</p>
      <figure>
        <img src="https://www.cnews.cz/wp-content/uploads/2019/10/Vizualizace-GPU-AMD-Navi-14-Radeon-RX-5500.jpg"/>
        <figcaption>Vizualizace GPU AMD Navi 14</figcaption>
      </figure>
      <p>Verze <b>Radeon Pro 5300M</b> v noteboocích Applu bude ovšem dost odlišná, jde vzdor stejnému „číslu“ o něco úplně jiného. Výpočetních jednotek je méně, GPU má jen 20 CU (1280 stream procesorů) s taktem 1250 MHz v boostu – opět není uvedená herní frekvence. Teoretický výkon je jenom 3,2 TFLOPS, přičemž tomuto opět odpovídá TDP snížené na 50 W (RX 5300M má tedy asi vyšší, možná 65–75 W). Zatímco běžná verze RX 5300M nese jen 3 GB paměti na 96bitové sběrnici, jablečná verze si mohla ponechat plnou 128bitovou sběrnici a má stejnou propustnost 192 GB/s jako model Radeon Pro 5500M (frekvence je opět 12,0 GHz efektivně). Jen kapacita byla proti Pro 5500M snížena na 4 GB. Applí model má tedy lepší paměťový subsystém, ale nižší hrubý výkon.</p>
      <h4>První notebooky by se měly začít prodávat brzy</h4>
      <p>Ceny těchto grafik sděleny nebyly, jak je už obvyklé u mobilních GPU, která se prodávají jen spolu s celými počítači. V noteboocích mimo zmiňované Macbooky by se verze Radeon RX 5500M a 5300M měly začít prodávat ještě do konce tohoto roku, takže by se nějaké modely s těmito GPU měly objevit ještě teď, nebo v prosinci.</p>
      <h4>Galerie: Prezentace GPU architektury RDNA (Navi) a Radeonů RX 5700 na E3 2019</h4>
      <slideshow>
        <figure>
          <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/galerie-179136-1">
            <img src="https://www.cnews.cz/wp-content/uploads/2019/06/AMD-Radeon-Navi-RX-5700-prezentace-01.jpg"/>
          </a>
        </figure>
        <figure>
          <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/galerie-179136-2">
            <img src="https://www.cnews.cz/wp-content/uploads/2019/06/AMD-Radeon-Navi-RX-5700-prezentace-02.jpg"/>
          </a>
        </figure>
        <figure>
          <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/galerie-179136-3">
            <img src="https://www.cnews.cz/wp-content/uploads/2019/06/AMD-Radeon-Navi-RX-5700-prezentace-03.jpg"/>
          </a>
        </figure>
        <figure>
          <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/galerie-179136-4">
            <img src="https://www.cnews.cz/wp-content/uploads/2019/06/AMD-Radeon-Navi-RX-5700-prezentace-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/galerie-179136-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru"/>
        <a href="https://www.cnews.cz/architekti-cpu-apple-chystaji-vlastni-serverove-arm-procesory-nuvia-startup/"/>
        <a href="https://www.cnews.cz/apple-macbook-pro-16-parametry-cena"/>
        <a href="https://www.cnews.cz/procesor-via-zhaoxin-kx-7000-unik-geekbench-2ghz/"/>
        <a href="https://www.cnews.cz/amd-athlon-3000g-uvedeni-parametry-cena-odemceny-nasobic"/>
      </related>
    </article>
  </body>
</html>