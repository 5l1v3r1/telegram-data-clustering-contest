<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/sajtos-kelt-tekercsek/"/>
    <meta property="og:site_name" content="FEMINA"/>
    <meta property="article:published_time" content="2019-11-18T08:12:16+00:00"/>
    <meta property="og:title" content="Pihe-puha, kelt sajtos tekercsek: ezeknek mindig nagy sikerük van"/>
    <meta property="og:description" content="Ha unod az édes sütiket, és már kipróbáltál rengeteg pogácsát, ideje, hogy újíts a foszlós sajtos tekercsekkel!"/>
  </head>
  <body>
    <article>
      <h1>Pihe-puha, kelt sajtos tekercsek: ezeknek mindig nagy sikerük van</h1>
      <h2>Ha unod az édes sütiket, és már kipróbáltál rengeteg pogácsát, ideje, hogy újíts a foszlós sajtos tekercsekkel!</h2>
      <address><time datetime="2019-11-18T08:12:16+00:00">18 Nov 2019, 08:12</time> by <a rel="author">Papp Cecília</a></address>
      <p>Nem kell tartanod a kelt tészta készítésétől, egy jó recepttel, magas sikértartalmú liszttel biztosra mehetsz. A sós tészták kiválóak főzelékek mellé, vendégvárónak, sőt sörkorcsolyának is. Akár többféle sajtot is használhatsz, a lényeg, hogy az egyik legyen karakteres. Érdemes átszitálni a lisztet, hogy még lágyabb legyen a tészta. Tedd izgalmasabbá a tölteléket zöldfűszerekkel is, a csombor, a petrezselyem, a bazsalikom is jó választás lehet. </p>
      <h3>Sajtos kelt tekercsek</h3>
      <h3>Hozzávalók:</h3>
      <h4>A tésztához</h4>
      <ul>
        <li>50 dkg liszt</li>
        <li>5 dkg vaj</li>
        <li>2.5 dkg élesztő</li>
        <li>2.5 dl tej</li>
        <li>3 evőkanál tejföl</li>
        <li>2 db tojás</li>
        <li>1 teáskanál só</li>
        <li>1 teáskanál cukor</li>
      </ul>
      <hr/>
      <h4>A töltelékhez</h4>
      <ul>
        <li>10 dkg sajt</li>
        <li>5 dkg vaj</li>
        <li>3 evőkanál aprított zöldfűszerek</li>
      </ul>
      <hr/>
      <h4>A tetejére</h4>
      <ul>
        <li>1 db tojás</li>
        <li>10 dkg sajt</li>
      </ul>
      <hr/>
      <ul>
        <li>Előkészítési idő:<b> 35 perc</b></li>
        <li>Elkészítési idő: <b>20 perc</b></li>
      </ul>
      <hr/>
      <h3>Elkészítés:</h3>
      <p>A tejet langyosítsd meg, keverd hozzá a cukrot, és morzsold hozzá az élesztőt. Várd meg, amíg felfut, azaz jól megemelkedik, és habos lesz. A lisztet szitáld egy tálba, rakd hozzá az élesztőt, a tojást, a sót, a tejfölt és a puha vajat. Dolgozd össze a tésztát. A legegyszerűbb, ha beveted a dagasztógépet, de kézzel is tökéletes lesz a végeredmény. Ha nem akar összeállni, vagy túl sűrű, önts hozzá tejet. Fontos, hogy a tészta rugalmas legyen. Takard le, és keleszd a duplájára körülbelül egy óra alatt.<br/> </p>
      <p>Pihentetés után gyúrd át a tésztát, és nyújtsd lisztezett felületen téglalap alakúra. Kend meg puha vajjal, szórd meg 10 deka reszelt sajttal és a zöldfűszerekkel. Tekerd fel jó szorosan, mint a bejglit. Vágd vastagabb szeletekre, és rendezd a csigákat sütőpapírral bélelt tepsibe. Kend meg villával felvert tojással, és előmelegített sütőben süsd meg 180 fokon 30 perc alatt.  <br/>Ha édes kelt tésztára vágysz,<b><a href="https://sobors.hu/receptek/lekvaros-csavart-kifli-recept/"> a lekvárral töltött, csavart kifliket</a></b> is próbáld ki! </p>
    </article>
  </body>
</html>