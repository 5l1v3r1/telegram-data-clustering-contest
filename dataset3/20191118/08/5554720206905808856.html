<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/petrol-prices-rise-for-5th-day/272914/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-18T08:29:33+00:00"/>
    <meta property="og:title" content="लगातार पांचवें दिन बढ़े पेट्रोल के दाम, डीजल के भाव स्थिर, जानें क्या है आज का रेट"/>
    <meta property="og:description" content="पेट्रोल के दाम में लगातार पांचवें दिन सोमवार (18 नवंबर) को बढ़ोतरी का सिलसिला जारी रहा जबकि डीजल के दाम में लगातार छठे दिन कोई बदलाव नहीं हुआ"/>
  </head>
  <body>
    <article>
      <h1>लगातार पांचवें दिन बढ़े पेट्रोल के दाम, डीजल के भाव स्थिर, जानें क्या है आज का रेट</h1>
      <address><time datetime="2019-11-18T08:29:33+00:00">18 Nov 2019, 08:29</time> by <a rel="author">JKR Staff</a></address>
      <p>देश में डीजल और पेट्रोल की कीमतों में एक बार से बढ़ोतरी होने के सिलसिला शुरु हो गया है, जो रुकने का नाम ही नहीं ले रहा है। पेट्रोल के दाम में लगातार पांचवें दिन सोमवार (18 नवंबर) को बढ़ोतरी का सिलसिला जारी रहा जबकि डीजल के दाम में लगातार छठे दिन कोई बदलाव नहीं हुआ। देश की राजधानी दिल्ली में करीब डेढ़ महीने बाद फिर पेट्रोल का भाव 74 रुपये प्रति लीटर को पार कर गया है। दिल्ली में पेट्रोल 74.05 रुपये प्रति लीटर हो गया है। इससे पहले पांच अक्टूबर 2019 को दिल्ली में पेट्रोल 74.04 रुपये प्रति लीटर था।</p>
      <figure>
        <img src="http://www.jantakareporter.com/wp-content/uploads/2016/01/petrol-kRRC-621x414@LiveMint.jpg"/>
        <figcaption>फाइल फोटो</figcaption>
      </figure>
      <p>अंतर्राष्ट्रीय बाजार में विगत दिनों कच्चे तेल के दाम बढ़ने के कारण देश में पेट्रोल के दाम में वृद्धि हुई है। अंतर्राष्ट्रीय बाजार में कच्चे तेल में हालांकि सोमवार को स्थिरता बनी हुई थी लेकिन बेंट्र क्रूड का भाव करीब दो महीने के ऊंचे स्तर पर है। तेल विपणन कंपनियों ने लगातार पांचवें दिन दिल्ली, कोलकाता, मुंबई और चेन्नई में पेट्रोल के दाम में 16 पैसे प्रति लीटर की वृद्धि की, लेकिन डीजल की कीमत में लगातार छठे दिन कोई बदलाव नहीं किया।</p>
      <p>इंडियन ऑयल की वेबसाइट के अनुसार, दिल्ली, कोलकता, मुंबई और चेन्नई में पेट्रोल बढ़कर क्रमश: 74.05 रुपये,76.74 रुपये, 79.71 रुपये और 76.97 रुपये प्रति लीटर हो गए हैं। हालांकि चारों महानगरों में डीजल के दाम पूर्ववत क्रमश: 65.79 रुपये, 68.20 रुपये, 69.01 रुपये और 69.54 रुपये प्रति लीटर बने हुए हैं।</p>
      <p>अंतर्राष्ट्रीय वायदा बाजार इंटरकांटिनेंटल एक्सचेंज पर ब्रेंट क्रूड का जनवरी डिलीवरी अनुबंध सोमवार को 0.05 फीसदी की नरमी के साथ 63.31 डॉलर प्रति बैरल पर बना हुआ था, जोकि 23 सितंबर के बाद का सबसे ऊंचा स्तर है जब ब्रेंट क्रूड का भाव 64.77 डॉलर प्रति बैरल पर बंद हुआ था।</p>
      <p>अमेरिकी लाइट क्रूड वेस्ट टेक्सास इंटरमीडिएट के जनवरी अनुबंध में 0.02 फीसदी की तेजी के साथ 57.84 डॉलर प्रति बैरल पर कारोबार चल रहा था। (इंपुट: आईएएनएस के साथ)</p>
    </article>
  </body>
</html>