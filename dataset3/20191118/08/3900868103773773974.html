<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562049/kinimatografiki-katadiwxi-me-pyrobolismoys-se-2-skafi-me-prosfyges"/>
    <meta property="og:site_name" content="NOOZ."/>
    <meta property="article:published_time" content="2019-11-18T08:56:00+00:00"/>
    <meta property="og:title" content="Κινηματογραφική καταδίωξη με πυροβολισμούς σε 2 σκάφη με πρόσφυγες"/>
    <meta property="og:description" content="Δύο περιστατικά με καταδίωξη και πυροβολισμούς σημειώθηκαν το Σαββατοκύριακο στα νησιά Στρογγύλι και Κω."/>
  </head>
  <body>
    <article>
      <h1>Κινηματογραφική καταδίωξη με πυροβολισμούς σε 2 σκάφη με πρόσφυγες</h1>
      <address>
        <time datetime="2019-11-18T08:56:00+00:00">18 Nov 2019, 08:56</time>
      </address>
      <p>
        <b>Δύο περιστατικά με καταδίωξη και πυροβολισμούς σημειώθηκαν το Σαββατοκύριακο στα νησιά Στρογγύλι και Κω.</b>
      </p>
      <p>Ειδικότερα, περιπολικό σκάφος του Λιμενικού εντόπισε ταχύπλοο σκάφος που μετέφερε 11 μετανάστες και πρόσφυγες στη θαλάσσια περιοχή, βορειοανατολικά της νήσου Στρογγύλης.</p>
      <p>Ο χειριστής του σκάφους αρχικά δεν συμμορφώθηκε στα ηχητικά και οπτικά σήματα του πληρώματος του περιπολικού σκάφους του Λιμενικού και επιχείρησε να διαφύγει, εκτελώντας παράλληλα επικίνδυνους ελιγμούς.</p>
      <p>Ακολούθησε καταδίωξη, ενώ ερρίφθησαν προειδοποιητικές βολές με αποτέλεσμα την ακινητοποίηση του σκάφους και την ασφαλή περισυλλογή και διάσωση των μεταναστών και προσφύγων. Ο 33χρονος αλλοδαπός χειριστής του σκάφους και διακινητής συνελήφθη.</p>
      <p>Παράλληλα, το βράδυ του Σαββάτου το Λιμενικό προχώρησε σε μια ακόμη σύλληψη 22χρονου διακινητή και στον εντοπισμό έξι μεταναστών και προσφύγων.</p>
      <p>Συγκεκριμένα, περιπολικό σκάφος του λιμενικού εντόπισε στη θαλάσσια περιοχή Ψαλίδι της Κω, ταχύπλοο σκάφος να κινείται με μεγάλη ταχύτητα και το οποίο δεν συμμορφωνόταν στα ηχητικά και φωτεινά σήματα του πληρώματος του σκάφους του λιμενικού.</p>
      <p>Σύμφωνα με το Λιμενικό, υπήρξε καταδίωξη με στοχευμένη βολή ακριβείας στον κινητήρα του σκάφους, που είχε ως αποτέλεσμα την ακινητοποίηση του και τη σύλληψη του 22χρονου αλλοδαπού χειριστή - διακινητή.</p>
      <p>Στη συνέχεια, στελέχη της οικείας λιμενικής Αρχής εντόπισαν αλλοδαπούς, οι οποίοι είχαν αποβιβαστεί στην ακτή, ενώ από το Λιμεναρχείο Κω που διενεργεί την προανάκριση, κατασχέθηκε το σκάφος πους τους μετέφερε.</p>
    </article>
  </body>
</html>