<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/politics/antipoliteysi/anastellei-ti-leitourgia-tou-to-potami/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T08:25:45+00:00"/>
    <meta property="og:title" content="Αναστέλλει τη λειτουργία του το Ποτάμι"/>
    <meta property="og:description" content="Αφού συμπληρώθηκαν δύο μήνες επαφών και διαβουλεύσεων με στελέχη και φίλους του Ποταμιού σε όλη τη χώρα, λήφθηκε η απόφαση για την αναστολή λειτουργίας του κόμματος, ενώ το Ποτάμι θα ζητήσει να σταματήσει και η χρηματοδότηση του από τα ταμεία του κράτους."/>
  </head>
  <body>
    <article>
      <h6 class="kicker">Επιστρέφει 500.000 ευρώ</h6>
      <h1>Αναστέλλει τη λειτουργία του το Ποτάμι</h1>
      <h2>Αφού συμπληρώθηκαν δύο μήνες επαφών και διαβουλεύσεων με στελέχη και φίλους του Ποταμιού σε όλη τη χώρα, λήφθηκε η απόφαση για την αναστολή λειτουργίας του κόμματος, ενώ το Ποτάμι θα ζητήσει να σταματήσει και η χρηματοδότηση του από τα ταμεία του κράτους.</h2>
      <address><time datetime="2019-11-18T08:25:45+00:00">18 Nov 2019, 08:25</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Το πολιτικό συμβούλιο του Ποταμιού αποφάσισε την αναστολή της λειτουργίας του κόμματος και την επιστροφή του συνολικού ποσού της ετήσια χρηματοδότησής του από το κράτος.</p>
      <p>Αφού συμπληρώθηκαν δύο μήνες επαφών και διαβουλεύσεων με στελέχη και φίλους του Ποταμιού σε όλη τη χώρα, λήφθηκε η απόφαση για την αναστολή λειτουργίας του κόμματος, ενώ το Ποτάμι θα ζητήσει να σταματήσει και η χρηματοδότηση του από τα ταμεία του κράτους.</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <p>Ως γνωστόν το Ποτάμι έλαβε στις ευρωεκλογές 2019 ποσοστό 1,52%, ποσοστό που του επιτρέπει να χρηματοδοτείται μέχρι τις επόμενες ευρωεκλογές με ένα ποσό της τάξης των 100.000 ευρώ ετησίως (500.000 ευρώ συνολικά) όπως άλλωστε έχει συμβεί στο παρελθόν με όλα τα κόμματα που έχουν πάρει στις εκλογές πάνω από 1,5%.</p>
      <h3>Ο απολογισμός για το Ποτάμι</h3>
      <p>Στην απόφαση του Πολιτικού Συμβουλίου γίνεται ένας συνοπτικός απολογισμός της πεντάχρονης ιστορίας του Ποταμιού και μεταξύ άλλων επισημαίνεται:</p>
      <p>«Αγωνιστήκαμε με σχέδιο και πάθος και ωθήσαμε την κοινωνία να κάνει βήματα μπροστά.</p>
      <p>Πολεμηθήκαμε άγρια από όλους αυτούς που θεωρούν την πολιτική ως κομματικό φέουδο και την χρησιμοποιούν για να έχουν οι ίδιοι και οι παρέες τους μια άκοπη ζωή.<br/>Νικήσαμε σε τρεις εκλογικές αναμετρήσεις χωρίς να μιμηθούμε την ηθική, τον τρόπο οργάνωσης, ψηφοθηρίας και δανειοδότησης των παραδοσιακών σχημάτων».</p>
      <p>Σε ότι αφορά τους λόγους της αναστολής το Πολιτικό Συμβούλιο αναφέρει πως η αμετάκλητη απόφαση του επικεφαλής να παραιτηθεί , σε συνδυασμό με την πολιτική συγκυρία και τα όσα έχουν συμβεί και έχουν πλήξει πολλαπλώς το ΠΟΤΑΜΙ κάνουν δύσκολη τη συνέχιση της λειτουργίας του με τρόπο που να απαντάει στην ιστορία του.</p>
      <p>«Ο κίνδυνος να μετατραπούμε σε ‘’κόμμα σφραγίδα’’ είναι υπαρκτός και ανεξάρτητος από τις δικές μας προθέσεις» σημειώνουν τονίζοντας ότι «αυτή η κατάληξη δεν αξίζει στο ΠΟΤΑΜΙ».</p>
      <p>Η απόφαση του Πολιτικού Συμβουλίου θα τεθεί σε ψήφιση στην συνεδρίαση της ΜΕ.ΣΥ.Α (Μεγάλη Συνάντηση Αντιπροσώπων, που είναι κάτι σαν την Κεντρική Επιτροπή των άλλων κομμάτων) η οποία θα συνεδριάσει το πρωί της Κυριακής 24 Νοεμβρίου στην Αθήνα. Αν κρίνουμε όμως από το γεγονός ότι όλα τα επώνυμα στελέχη του Ποταμιού είναι πλέον υπέρ της αναστολής, η απόφαση πρέπει να θεωρείται ειλημμένη. Ιδιαίτερα η απόφαση που αφορά την δωρεά των χρημάτων στο ΕΚΠΑ έχει μόνο υποστηρικτές στις τάξεις του Ποταμιού οι οποίοι με αναρτήσεις τους στα social media την προβάλουν ως στοιχείο υπεροχής απέναντι στις πρακτικές των άλλων κομμάτων που είτε ζουν με δάνεια, είτε διατηρούν κελύφη κομμάτων μόνο και μόνο για να εισπράττουν την ετήσια χρηματοδότηση.</p>
      <p>Η αναστολή λειτουργίας του Ποταμιού πάντως δεν σημαίνει ότι τα στελέχη του έχουν την πρόθεση να ιδιωτεύσουν ή να συνταξιοδοτηθούν. Όπως τονίζουν στο κείμενο της απόφασης: «Αρκετά στελέχη μας συνεχίζουν και σήμερα να πρωταγωνιστούν σε πολλά πεδία πολιτικής και βέβαια την Τοπική Αυτοδιοίκηση, τις ΜΚΟ, τα κοινωνικά δίκτυα. Και όταν οι συνθήκες αλλάξουν και οι καιροί το απαιτήσουν είναι σίγουρο ότι θα βρούμε ξανά το δρόμο να ενωθούμε και να βοηθήσουμε τη χώρα».</p>
      <p>
        <a href="https://www.tanea.gr/2019/11/17/greece/epeteios-polytexneiou-oi-sygklonistikes-martyries-ton-protagoniston-sto-one-channel/">Eπέτειος Πολυτεχνείου – Οι συγκλονιστικές μαρτυρίες των πρωταγωνιστών στο One Channel</a>
      </p>
    </article>
  </body>
</html>