<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23497229-vietnamez-fost-ucis-bucuresti-suspectul-este-cautat-politisti.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T08:27:00+00:00"/>
    <meta property="og:title" content="Un vietnamez a fost ucis în București. Suspectul este căutat de polițiști"/>
    <meta property="og:description" content="Polițiștii bucureșteni caută un cetățean vietnamez suspectat că și-a înjunghiat mortal un conațional, duminică seară. Cei doi locuiau într-un centru pentru migranți din București."/>
  </head>
  <body>
    <article>
      <h1>Un vietnamez a fost ucis în București. Suspectul este căutat de polițiști</h1>
      <address><time datetime="2019-11-18T08:27:00+00:00">18 Nov 2019, 08:27</time> by <a rel="author">Redactia</a></address>
      <p><b>Polițiștii bucureșteni caută un cetățean vietnamez suspectat că și-a înjunghiat mortal un conațional, duminică seară. Cei doi locuiau într-un centru pentru migranți din București.<br/></b><br/>Potrivit Poliției Capitalei, incidentul a avut loc duminică la ora 18.00, în incinta unui centru de cazare pentru migranți, fiind implicați doi cetățeni vietnamezi.<br/><br/>"Unul dintre ei a fost grav rănit. La fața locului s-au deplasat polițiști din cadrul Secției 21 și echipaje de prim ajutor, dar, în pofida eforturilor medicilor, bărbatul a decedat. Cazul a fost preluat de Parchetul Tribunalului București și Serviciul Omoruri din Poliția Capitalei”, transmit polițiștii, citați de Mediafax.<br/><br/>Cadavrul a fost ridicat și transportat la INML pentru necropsie.<br/><br/>În urma investigațiilor și audierilor făcute de oamenii legii, a fost identificat posibilul agresor, acesta fiind căutat în prezent. Agresorul pare că a fugit din centrul de cazare imediat după incident.</p>
    </article>
  </body>
</html>