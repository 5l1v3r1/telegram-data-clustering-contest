<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/kapitan-po-prizvanie.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T08:59:00+00:00"/>
    <meta property="og:title" content="Капитан по призвание"/>
    <meta property="og:description" content="Ивелин Попов имаше трудни моменти в националния тим, но никога не се отказа"/>
  </head>
  <body>
    <article>
      <h1>Капитан по призвание</h1>
      <h2>Ивелин Попов имаше трудни моменти в националния тим, но никога не се отказа</h2>
      <address><time datetime="2019-11-18T08:59:00+00:00">18 Nov 2019, 08:59</time> by <a rel="author" href="https://btvnovinite.bg/author/?author=2003640" target="_blank">Борислава Стаменова</a></address>
      <p>Големите хора си личат в трудните моменти. Те продължават да се борят, не се отчайват, не се отказват. Големите футболни капитани си личат в загубите. А Ивелин Попов попадна в такава ситуация, в която се доказа като голям - и човек, и лидер на "лъвовете".</p>
      <p>След като 12 години носи националната фланелка, нападателят изигра последния си мач. И беше изпратен по изключително странен начин - от пусти откъм фенове трибуни, но под възгласите на децата, които някой ден се надяват да са на негово място. Точно като ситуацията в родния футбол!</p>
      <p>Ивелин свали националната фланелка след 90 мача, в които вкара 18 гола. Това не го прави безспорен голмайстор. Попов обаче има едно качество, с което винаги изпъква - мъжеството. В трудните времена, в които носи българската фланелка, нападателят никога не се скри, не замълча удобно, не подмина. Винаги беше там, за да поеме отговорност, да каже своето мнение и дори да критикува, когато е нужно.</p>
      <figure>
        <img src="https://img.bg.sof.cmestatic.com/media/images/640x/Nov2019/2112025792.jpg"/>
        <figcaption>Снимка: Lap.bg</figcaption>
      </figure>
      <p>Всеки, проследил кариерата му в националния тим, ще види това израстване. Пред очите на българските фенове, Ивелин Попов се превърна от емоционален хлапак в достоен за уважение капитан, който заслужава доста повече от празни трибуни. </p>
      <p>Попов дебютира за националния отбор на 23 август 2007 г. в приятелски мач срещу Уелс. Първи в редиците на "лъвовете" го вика легендарният Димитър Пенев. Тогава на полувремето той заменя Димитър Телкийски.</p>
      <figure>
        <img src="https://img.bg.sof.cmestatic.com/media/images/640x/Nov2019/2112025790.jpg"/>
        <figcaption>Снимка: Getty Images</figcaption>
      </figure>
      <p>Официалният му дебют е на 8 септември 2007 г. в мача от квалификациите за европейското първенство през 2008 г. срещу Холандия. Младият нападател на "Литекс" заменя Георги Пеев в 62-ата минута. На терена, само на 19 години и 10 месеца, той попада в компанията на Димитър Бербатов и Мартин Петров. </p>
      <p>За първия си гол трябва да изчака повече от година. Той бележи на 11 февруари 2009 г. в приятелския мач срещу Швейцария.</p>
      <figure>
        <img src="https://img.bg.sof.cmestatic.com/media/images/640x/Nov2019/2112025789.jpg"/>
        <figcaption>Снимка: Getty Images</figcaption>
      </figure>
      <p>Докато е все още млад и емоционален, Попов не пропуска да се забърка и в няколко скандала. Заради лошата си дисциплина е изваден от състава на младежкия национален отбор. Чашата прелива, когато удря по главата шофьора на автобуса и едва не предизвиква катастрофа.</p>
      <p>През 2010 г., малко преди мача срещу Англия от квалификациите за Евро 2012 той, заедно с няколко съотборници, напусна лагера в Правец, за да отиде в Ботевград и да отпразнува рождения ден на Валери Божинов. Последва загуба с 0:4. През 2011 г. отново той беше в центъра на импровизиран купон в ранните часове на деня в хотела, в който се предполага, че националите трябва да се готвят и да се фокусират за предстоящите срещи. Селекционерите тогава - Станимир Стоилов и Лотар Матеус, не рискуваха да го изгонят от отбора.</p>
      <p>Може би най-запомнящото се изказване на Попов като футболист на националния тим е след мача с Малта (1:1) през 2014 г. Тогава той пропусна дузпа. Първоначално отказа да излезе пред камерите, а после обясни как е преодолял тази криза. </p>
      <p>"След мача пих пет аулина, бях вкъщи с жена ми и баща ми, отворих една бутилка уиски и така удавих мъката. В 6:30 сутринта тръгнах за летището, дотогава не съм мигнал.", каза Попето, без да му мигне окото. Изказване, което не подхожда на един капитан. За това лентата му е отнета.</p>
      <p>И от тогава като че ли порасна. Може би заслуга за това има и дългата му и стабилна връзка с бившата певица Елена Паришева, която го дари с две деца - Ивелин - младши (на 8 години) и Емма (на 3 години). </p>
      <figure>
        <img src="https://img.bg.sof.cmestatic.com/media/images/640x/Nov2019/2112025793.jpg"/>
        <figcaption>Снимка: Lap.bg</figcaption>
      </figure>
      <p>Промяната в Попов е видима. Той е сдържан, винаги стабилен и категоричен. С това си поведение си издейства отново да сложи капитанската лента през 2017 г. и от тогава да не я махне.</p>
      <p>Дори в последната си година като футболист на националния отбор, когато провалите се нижеха един след друг, Попов не показа капка отчаяние. Винаги беше готов да поеме отговорността и да защити мнението си.</p>
      <p>Той се справи и с тежката ситуация с расистките скандирания по време на мача с Англия, когато прекара цялата почивка между полувремената, разговаряйки с фенове на трибуните.</p>
      <p>От повод за забавление и среща с приятели, за него националният тим се превърна в кауза. И искаше да предаде този дух и на младите. Заяви, че отборът "не е сиропиталище" и си тръгна с високо вдигната глава, без да има за какво да съжалява. Ивелин Попов, който беше призван да бъде капитан.</p>
    </article>
  </body>
</html>