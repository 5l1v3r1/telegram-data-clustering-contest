<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/video/ckandalnu-pisnyu-pro-hatu-gontarevoji-teper-krutyat-prosto-pered-vhodom-do-nacbanku-video-640616.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T08:41:25+00:00"/>
    <meta property="og:title" content="Cкандальну пісню про хату Гонтаревої тепер крутять просто перед входом до Нацбанку (відео)"/>
    <meta property="og:description" content="У протестувальників під НБУ з'явився власний гімн?"/>
  </head>
  <body>
    <article>
      <h1>Cкандальну пісню про хату Гонтаревої тепер крутять просто перед входом до Нацбанку (відео)</h1>
      <address>
        <time datetime="2019-11-18T08:41:25+00:00">18 Nov 2019, 08:41</time>
      </address>
      <h4>У протестувальників під НБУ з'явився власний гімн?</h4>
      <p>Організатори акції протесту, яка проходить під будівлею Національного банку, сьогодні, 18 листопада, вирішили розважати учасників заходу скандальною піснею, яка висміює підпал будинку колишньої голови Національного банки України Валерії Гонтаревої.</p>
      <figure>
        <iframe src="https://www.youtube.com/embed/pY0z2UMbEYM" width="580" height="390" data-service="Youtube" scrolling="no"/>
      </figure>
      <p>Варто зазначити, що акції під НБУ має всі ознаки проплаченої. Зокрема, її учасники під час спілкування з кореспондентом «Главкома» не могли пояснити, що вони роблять під будівлею Національного банку,  чому вийшли на протест та які вимоги вони висувають до керівництва НБУ.</p>
      <p>До слова, очільник НБУ Яків Смолій стверджував, що <a href="https://glavcom.ua/kyiv/news/piketuvalniki-nacbanku-oburilis-na-slova-smoliya-shchodo-proplachenosti-mitingiv--640217.html">він не буде виходити до активістів, оскільки «там навіть немає з ким спілкуватися»</a>.</p>
      <p>Як повідомлялося, у випуску «Вечірнього кварталу» за 19 жовтня на телеканалі «1+1» гумористи разом з хором імені Верьовки <a href="https://glavcom.ua/news/gorila-hata-palala-vechirniy-kvartal-cinichno-vismiyav-pidpal-budinku-gontarevoji-633943.html">висміяли підпал будинку колишньої голови Національного банки України Валерії Гонтаревої</a>.</p>
      <blockquote>
        <b>Відео скандального виступу 95 Кварталу і Хору Верьовки дивіться <a href="https://www.youtube.com/watch?v=04AffaZbiGI&amp;feature=youtu.be">тут</a>.</b>
      </blockquote>
      <p>Український бізнесмен Ігор Коломойський, про якого у пісні теж неопосередковано згадували, прокоментував номер фразою «браво» і зазначив, що найбільше йому сподобалася фраза «Валерія думає на Валерича».</p>
      <p>Зазначимо, що художній керівник Національного хору імені Верьовки Зеновій Корінець <a href="https://glavcom.ua/news/kerivnik-horu-imeni-verovki-zayaviv-pro-pogrozi--634114.html">заявив про цькування та погрози</a> на свою адресу після виконання артистками хору пісні про пожежу в будинку ексголови Гонтаревої на концерті «Кварталу 95». </p>
      <p>Національний заслужений академічний український народний хор України імені Григорія Верьовки заснований майже вісім десятиліть тому і об’єднує в своєму складі близько півтори сотні професійних співаків. Колектив відзначений численними національними та міжнародними нагородами. Його діяльність головним чином фінансується державою.</p>
      <p>Як повідомляв <a href="https://glavcom.ua/publications/stob-za-30-tisyach-griven-hto-pidstaviv-hor-verovki-634089.html">«Главком»</a>, на 2018 рік у хор Верьовки налічував 155 людей, а держпідтримка становила 47 млн 779 грн.</p>
      <related>
        <a href="https://glavcom.ua/columns/viktornebozhenko/kolomoyskiy-robit-za-putina-i-trampa-brudnu-robotu-640576.html"/>
        <a href="https://glavcom.ua/world/observe/u-stolici-kalmikiji-proyshov-pyatiy-masoviy-protest-cherez-mera-z-dnr-640575.html"/>
        <a href="https://glavcom.ua/world/observe/policiya-gonkongu-shturmuvala-universitet-v-yakomu-zabarikaduvalisya-studenti-640567.html"/>
      </related>
    </article>
  </body>
</html>