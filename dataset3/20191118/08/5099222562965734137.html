<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23497221-transport-ilegal-solzi-pangolin-valoare-aproximativ-1-5-milioane-euro-trimis-din-congo-spre-romania.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T08:20:00+00:00"/>
    <meta property="og:title" content="Transport ilegal de solzi de pangolin în valoare de aproximativ 1,5 milioane de euro, trimis din Congo spre România"/>
    <meta property="og:description" content="Responsabili ai serviciului vamal de pe aeroportul din Kinshasa, capitala Congo, au fost interpelaţi vineri în urma unui caz de trafic cu solzi de pangolin, a scris RFI în ediţia sa"/>
  </head>
  <body>
    <article>
      <h1>Transport ilegal de solzi de pangolin în valoare de aproximativ 1,5 milioane de euro, trimis din Congo spre România</h1>
      <address><time datetime="2019-11-18T08:20:00+00:00">18 Nov 2019, 08:20</time> by <a rel="author">Redactia</a></address>
      <p><b>Responsabili ai serviciului vamal de pe aeroportul din Kinshasa, capitala Congo, au fost interpelaţi vineri în urma unui caz de trafic cu solzi de pangolin, a scris RFI în ediţia sa în limba franceză, potrivit Agerpres. Marfa valora aproximativ 1,5 milioane de euro şi urma să ajungă în România via Istanbul.<br/></b><br/>Un transport de peste 1.200 de kilograme de solzi de pangolin, în valoare de circa 1,5 milioane de euro, a fost descoperit de vameşii turci pe aeroportul din Istanbul. Încărcătura plecase din oraşul congolez Goma şi urma să ajungă în România via Istanbul, iar pe aeroportul din Kinshasa a fost îmbarcată în locul unui transport declarat de mobilă.<br/><br/>Potrivit relatării RFI, un bărbat s-a prezentat la biroul vamal de pe aeroportul internaţional din Kinshasa. Acest bărbat, care lucra pentru o agenţie de turism, a pretins că acţionează în numele unui presupus diplomat român aflat la sfârşit de mandat. Lucru straniu, notează RFI, mandatul certificat folosit de pretinsul diplomat român fusese semnat la Luanda, în Angola (România nu are ambasadă în RD Congo şi reprezentarea diplomatică şi consulară a României în RD Congo este asigurată de ambasada României în Angola n.red).<br/><br/>Anchetatorii congolezi au fost sesizaţi de către biroul turc de la Interpol şi au interpelat astfel mai mulţi agenţi din cadrul serviciului vamal de pe aeroportul Kinshasa, vămilor, Oficiului congolez de control şi serviciilor de mediu.<br/><br/>Conform informaţiilor RFI, alţi angajaţi din cadrul aceloraşi servicii au fost arestaţi cu câteva săptămâni în urmă într-un alt caz de trafic cu solzi de pangolin şi colţi de fildeş care aveau ca destinaţie Japonia şi Vietnam.<br/><br/>Pangolinii sunt vânaţi pentru carnea şi solzii lor în Asia şi Africa, traficul fiind alimentat în special de cererea din China şi Vietnam, potrivit organizaţiilor pentru drepturile animalelor. În timp ce carnea de pangolin este considerata o delicatesă, solzii se folosesc în medicina tradiţională chineză pentru tratarea unor afecţiuni, printre care astmul şi artrita.<br/><br/>Pangolinul este declarat animal protejat începând din septembrie 2016, prin Convenţia internaţională privind comerţul cu specii ameninţate cu dispariţia (CITES). El a ''câştigat'' titlul de cel mai traficat mamifer din lume, circa un milion de pangolini fiind capturaţi în ultimii zece ani în pădurile din Asia şi Africa.</p>
    </article>
  </body>
</html>