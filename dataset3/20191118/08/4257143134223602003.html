<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/18/az-orszagos-roma-onkormanyzatnak-meg-mindig-tart-oktober-13"/>
    <meta property="og:site_name" content="infostart"/>
    <meta property="article:published_time" content="2019-11-18T08:50:00+00:00"/>
    <meta property="og:title" content="Az Országos Roma Önkormányzatnak &quot;még mindig tart&quot; október 13."/>
    <meta property="og:description" content="Megtámadták az önkormányzati választási eredményt, így annak eredménye még nem emelkedhet jogerőre."/>
  </head>
  <body>
    <article>
      <h1>Az Országos Roma Önkormányzatnak "még mindig tart" október 13.</h1>
      <address><time datetime="2019-11-18T08:50:00+00:00">18 Nov 2019, 08:50</time> by <a rel="author">Infostart / MTI</a></address>
      <h3>Megtámadták az önkormányzati választási eredményt, így annak eredménye még nem emelkedhet jogerőre.</h3>
      <p>Jogorvoslati kérelem érkezett a roma nemzetiség országos választásának eredménye ellen, így egyelőre nem emelkedhet jogerőre az október 13-ai választás eredménye és nem alakulhat meg az Országos Roma Önkormányzat.</p>
      <p>A Nemzeti Választási Bizottság (NVB) múlt héten csütörtökön állapította meg a roma nemzetiség október 13-ai országos nemzetiségi választásának eredményét, miután a szabálytalanságok miatt november 3-án megismételt sárkeresztúri szavazás eredménye is jogerős lett.</p>
      <p>Az NVB csütörtöki határozatában állapította meg az egyes listák által szerzett mandátumok számát. Eszerint az Országos Roma Önkormányzatban (ORÖ) a Lungo Drom Országos Cigány Érdekvédelmi és Polgári Szövetség 20, a Fiatal Romák Országos Szövetsége 18, a Roma Polgárjogi Mozgalom B.-A.-Z. Megyei Szervezete 5, a Phralipe Független Cigány Szervezet Országos Szervezete - Központi Szervezet 4 mandátumot szerzett. Az eredmények alapján</p>
      <p>
        <mark>a Lungo Drom elveszítette többségét</mark>
      </p>
      <p>a 47 tagú országos önkormányzatban.</p>
      <p>A Nemzeti Választási Iroda tájékoztatása szerint az NVB eredménymegállapító határozata ellen azonban vasárnap jogorvoslati kérelem érkezett, így a választás eredménye nem emelkedhetett jogerőre, így nem alakulhat meg az ORÖ. A felülvizsgálati kérelemről a Kúria legkésőbb csütörtökön dönt.</p>
      <p>A nemzetiségek jogairól szóló törvény szerint az országos nemzetiségi önkormányzat testületének alakuló ülését az NVB elnöke hívja össze a választást követő harminc napon belüli időpontra, ezt azonban, mivel még nem jogerős a választás eredménye, egyelőre nem tudta megtenni.</p>
      <p>A többi nemzetiség országos választásának eredménye már korábban jogerőre emelkedett, a képviselők átvehették megbízólevelüket.</p>
      <p>
        <i>Nyitókép: Kovács Tamás</i>
      </p>
    </article>
  </body>
</html>