<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/formula1/vettel-leclerc-brasile-1.4893377"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-18T08:11:18+00:00"/>
    <meta property="og:title" content="Vettel-Leclerc, perché la rivalità è diventata battaglia"/>
    <meta property="og:description" content="La guerra dei Rossi: caos Ferrari a Interlagos"/>
  </head>
  <body>
    <article>
      <h1>Vettel-Leclerc, perché la rivalità è diventata battaglia</h1>
      <h2>La guerra dei Rossi: caos Ferrari a Interlagos</h2>
      <address><time datetime="2019-11-18T08:11:18+00:00">18 Nov 2019, 08:11</time> by <a rel="author">LEO TURRINI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4893388.1574064678!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Charles Leclerc e Sebastian Vettel in Brasile (LaPresse)</figcaption>
      </figure>
      <p>Interlagos, 18 novembre 2019 - Ma perché si detestano fino a questo punto? Già: che cosa ha spinto<b> Seb Vettel </b>e <b>Charles Leclerc </b>a <a href="https://www.quotidiano.net/sport/formula1/gran-premio-brasile-diretta-1.4891518">sfidarsi sul rettilineo brasiliano</a>, in una gara vagamente assurda a chi è più duro nel duello ruota a ruota?<br/>Ah, è una storia lunga, una storia che viene da lontano. Se avrete la pazienza di seguirmi, tenterò di ricostruirla.<br/>Tutto comincia nell’estate del 2018, quando <b>muore Sergio Marchionne</b>. Il presidente aveva già deciso: nel 2019 il promettente <b>Carletto </b>avrebbe preso il posto del veterano Raikkonen.<br/>A <b>Vettel </b>l’idea non piace. E non lo nasconde. <b>Non si fida</b>. Sa che dietro Leclerc, come manager, c’è <b>il figlio di Jean Todt</b>, il potentissimo presidente della federazione internazionale.<br/>In una conferenza stampa (con Leclerc seduto vicino...) il tedesco dichiara, papale papale<b>: io terrei Kimi</b>, il ragazzo può continuare a fare esperienza in Alfa Romeo...<br/>E il ragazzo se la lega al dito.</p>
      <p>Scintille. L’affare va in porto e <b>Mattia Binotto</b>, fiutando l’aria, cerca di mettere dei <b>paletti</b>. Prima che cominci il campionato, il capo del reparto corse dice:<b> Vettel è il capitano, Leclerc deve apprendere</b> tante cose.<br/>Pronti, via. Già alla prima gara Leclerc in <b>Australia </b>vorrebbe sorpassare...il capitano, ma riceve l’ordine di starsene buono in scia.<br/>Accetta, ma mastica amaro.</p>
      <p>La svolta. Subito, al secondo Gran Premio della stagione. In <b>Bahrain</b>, Carletto domina, fin quando la macchina non lo lascia a piedi. Invece Vettel commette un errore.<br/>Esplode la Leclerc-mania. In Ferrari capiscono che gerarchie preordinate non sono più praticabili.<br/>È la premessa di un disagio senza fine.</p>
      <p>Gli equivoci. In pubblico, i due ferraristi si scambiano sorrisi e pacche sulle spalle. In privato, la rivalità è aspra. E figuriamoci in pista.<br/>Leclerc manda in delirio i tifosi con la <b>doppietta Spa-Monza</b>. Ma nelle qualifiche del <b>Gran Premio d’Italia</b> si dimentica di tirare la scia al compagno, come da accordi. Il tedesco si lamenta e si prende la rivincita vincendo a <b>Singapore</b>, dove è il monegasco a protestare con la squadra per una strategia considerata troppo favorevole a Seb.</p>
      <p>La tensione cresce. <b>Binotto fa da mediatore</b> ma in <b>Russia </b>ci risiamo: al via Leclerc aiuta Vettel, che però rifiuta di restituire la posizione al collega dopo due giri. Altre discussioni, non sanate dalla reciproca promessa di comportarsi lealmente.<br/>Si va avanti così, in un clima che ormai assume i contorni di una<b> guerra di potere</b>. Persino la platonica battaglia per il terzo (o quarto) posto nella classifica del mondiale piloti diventa motivo di agitazione.<br/>A Interlagos, il patatrac. A saper leggere tra le righe di questa storia, era già tutto previsto.</p>
      <p>
        <a href="https://www.quotidiano.net/blog/turrini/vettel-vs-leclerc-si-puo-andare-avanti-cosi-5.6043">
          <b>BLOG Si può andare avanti così?</b>
        </a>
      </p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/sport/formula1/f1-gp-brasile-2019-pagelle-1.4892977"/>
        <a href="https://www.quotidiano.net/sport/formula1/gran-premio-brasile-diretta-1.4891518"/>
      </related>
    </article>
  </body>
</html>