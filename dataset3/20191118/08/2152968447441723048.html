<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/18/bolnichnite-ot-djipitata-do-7-dni-a-ne-14-kakto-e-sega.429954"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T08:30:00+00:00"/>
    <meta property="og:title" content="Болничните от джипитата - до 7 дни, а не 14, както е сега"/>
    <meta property="og:description" content="Бизнесът пести не по-малко от 50 млн. лева, ако не се плаща за първия ден | Dnes.bg"/>
  </head>
  <body>
    <article>
      <h1>Болничните от джипитата - до 7 дни, а не 14, както е сега</h1>
      <h2>Бизнесът пести не по-малко от 50 млн. лева, ако не се плаща за първия ден</h2>
      <address><time datetime="2019-11-18T08:30:00+00:00">18 Nov 2019, 08:30</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Болничните да се издават до 7, а не до 14 дни, както е сега. Тази мярка срещу прекомерния им брой особено по празниците предложи социалният министър Румен Петков по време на посещението си в град Елена и уточни, че става въпрос за тези, които се дават от личните лекари.</p>
      <p>Министерството на труда и социалната политика предлага 15% увеличение на заплатите на работниците в социалния сектор за 2020 г., за да спрат протестите, каза още министър Петков, цитиран от "Монитор".</p>
      <p>Той призна, че в системата има текучества, причината за което били ниските възнаграждения и голямото натоварване. Той каза, че предстои допълнително регламентиране на нормативната база и финансовите продукти, за да не се стига до ситуация държавната пенсия и тази, която ще изплащат частните пенсионни фондове, взети заедно, да бъдат по-малко от една пенсия.</p>
      <p>"Въпросът с болничните е сериозен, определено има проблем с измами. Онези, които вадят фалшиви болнични,<br/>крадат от онези, които плащат своите данъци и осигуровки и се вижда ясно, че болничните се увеличават през дългите уикенди. Има цяла схема с много участници, които ощетява онези български граждани, които си плащат задълженията",  заяви пред БНР депутатът от ГЕРБ Тома Биков.</p>
      <p>Той отчете като положително шумното обсъждане на темата и обществения отзвук.</p>
      <p>Предложението на управляващата коалиция да не се заплаща първият ден от болничния няма да реши въпрос с фалшивите болнични листове. В тази позиция се обединиха по време на дискусия по БНР бившият социален министър и вицепремиер Ивайло Калфин, председателят на „Подкрепа“ Димитър Манолов и заместник- председателят на Българската стопанска камара Димитър Бранков. По изчисления на експерти<br/>незаплащането на първия ден ще спести на бизнеса не по-малко от 50 млн. лева</p>
      <p>От своя страна „Подкрепа“ предупреди, че ще напусне Националния съвет за тристранно сътрудничество и има готовност за национален протест, ако предложението стане факт. Синдикатът е категоричен, че не бива работещите да бъдат оставени без средства точно когато имат най-много нужда от пари.</p>
      <p>В следващите дни предложението на коалицията ще бъде внесено в парламента за гласуване като част от текста към бюджет 2020 година.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/17/sindikatite-negoduvat-zaradi-bolnichnite-svikvat-protest.429937"/>
        <a href="https://www.dnes.bg/obshtestvo/2019/11/17/problemyt-s-falshivite-bolnichni-idval-ot-haosa-v-zdravnata-sistema.429908"/>
        <a href="https://www.dnes.bg/obshtestvo/2019/11/16/ako-vlastta-ne-ottegli-praviloto-za-bolnichnite-stachka.429881"/>
      </related>
    </article>
  </body>
</html>