<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158737_1.html"/>
    <meta property="og:site_name" content="Novsport"/>
    <meta property="article:published_time" content="2019-11-18T08:32:00+00:00"/>
    <meta property="og:title" content="Във Ферари затягат вътрешните правила"/>
    <meta property="og:description" content="Това не може да се повтаря в бъдеще, категоричен бе босът на тима след отпадането на двамата пилоти в Бразилия"/>
  </head>
  <body>
    <article>
      <h1>Във Ферари затягат вътрешните правила</h1>
      <address>
        <time datetime="2019-11-18T08:32:00+00:00">18 Nov 2019, 08:32</time>
      </address>
      <p>Шефът на Ферари Ф1 Матиа Биното обяви, че отборът ще затегне вътрешните правила, след нелепия начин, по който Фетел и Леклер отпаднаха от Гран при на Бразилия.<br/> <br/>В Скудерията били взели решение, че след като второто място при конструкторите е подсигурено, значи могат да оставят пилотите си да се борят свободно на "Интерлагос".<br/> <br/>Няколко обиколки преди края Леклер изпревари Фетел, но при контраатаката на Себ двамата спукаха гуми след контакт и отпаднаха от надпреварата. След състезанието червеният тандем имаше разногласия помежду си кой от двамата е виновен, но Биното ясно заяви, че отговорност носят и двамата.<br/> <br/>"Позволихме им да се надпреварват свободно, защото вече си бяхме осигурили втората позиция при конструкторите, така че да могат сами да се борят за позиция в шампионата при пилотите" каза Биното.<br/> <br/>"Но да се бориш свободно не означава да правиш глупости. Тук не става въпрос кой от двамата е виновен. Важното е всеки да си признае, че е сбъркал. Само по този начин човек може да продължи да се развива. Сега трябва спокойно да анализираме какво точно се случи.<br/> <br/>След "Монца" имахме разговор. От моя гледна точка, двамата напоследък бяха в добри отношения. Това състезание обаче със сигурност няма да им помогне в този аспект. Поне имаме възможността отново да изчистим вътрешните правила, преди да е започнал следващия сезон, така че да не се повтаря в бъдеще. Не може да се повтаря в бъдеще!", допълни босът.</p>
      <p> </p>
    </article>
  </body>
</html>