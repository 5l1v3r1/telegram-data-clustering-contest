<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/hristika/trapezika/125467/app-gia-toys-logariasmoys-olon-ton-trapezon-lansarei-i-ethniki"/>
    <meta property="og:site_name" content="Insider"/>
    <meta property="article:published_time" content="2019-11-18T08:00:00+00:00"/>
    <meta property="og:title" content="Αpp για τους λογαριασμούς όλων των τραπεζών λανσάρει η Εθνική"/>
    <meta property="og:description" content="Η νέα εφαρμογή ονομάζεται «waiz» και είναι η πρώτη του είδους της επί ελληνικού εδάφους."/>
  </head>
  <body>
    <article>
      <h1>Αpp για τους λογαριασμούς όλων των τραπεζών λανσάρει η Εθνική</h1>
      <h2>Η νέα εφαρμογή ονομάζεται «waiz» και είναι η πρώτη του είδους της επί ελληνικού εδάφους.</h2>
      <address><time datetime="2019-11-18T08:00:00+00:00">18 Nov 2019, 08:00</time> by <a rel="author">Βάσω Αγγελέτου</a></address>
      <p>Η <b>Εθνική Τράπεζα</b> αποκτά το προβάδισμα στην κούρσα του open banking, προσφέροντας μια εφαρμογή που συγκεντρώνει όλους τους τραπεζικούς λογαριασμούς σε μία οθόνη.</p>
      <p>Η νέα εφαρμογή ονομάζεται<b> «waiz» </b>και είναι ήδη διαθέσιμη για κινητά <b>Android </b>και <b>iOS</b>. Το μεγάλο της πλεονέκτημα είναι ότι προσφέρει πρόσβαση σε όλες τις τράπεζες όπου τηρεί λογαριασμό ο χρήστης, ο οποίος δεν χρειάζεται να μπαίνει σε κάθε mobile app χωριστά. Μέσα από το app μπορεί να δει κανείς συγκεντρωμένα τα τραπεζικά του υπόλοιπα και να κάνει πληρωμές κάνοντας μόνο ένα login.</p>
      <p>Ουσιαστικά πρόκειται για ένα app οικονομικής διαχείρισης, το οποίο κατηγοριοποιεί τις συναλλαγές και προσφέρει στον χρήστη τη δυνατότητα να θέτει στόχους αποταμίευσης και να βάζει σε «τάξη» τα οικονομικά του. Η νέα έκδοση της εφαρμογής κυκλοφόρησε μόλις πριν μία εβδομάδα και, παρότι ακόμη δεν έχει γίνει σχετική καμπάνια από την τράπεζα, αριθμεί ήδη δεκάδες χρήστες. Πρέπει να τονιστεί ότι απαιτείται η συγκατάθεση του χρήστη για κάθε τραπεζικό λογαριασμό χωριστά προκειμένου να γίνει ενσωμάτωση στο app.</p>
      <p>Θυμίζεται ότι από τα μέσα Σεπτεμβρίου βρίσκεται σε πλήρη εφαρμογή η ευρωπαϊκή οδηγία <b>PSD2</b>, η οποία εκτός από τη ενίσχυση των χαρακτηριστικών ασφαλείας των ηλεκτρονικών συναλλαγών, σηματοδοτεί το άνοιγμα της τραπεζικής με είσοδο και νέων παικτών στον χρηματοοικονομικό κλάδο.</p>
      <p>Συγκεκριμένα, δημιουργούνται δύο νέες κατηγορίες «παικτών»: οι πάροχοι υπηρεσιών εκκίνησης πληρωμών και οι πάροχοι υπηρεσιών πληροφοριών λογαριασμών. Ήδη, από τις 13 Ιανουαρίου 2018, οι τρίτοι πάροχοι, όπως αποκαλούνται οι δύο αυτές κατηγορίες, μπορούν να αιτηθούν άδεια λειτουργίας ως ίδρυμα πληρωμών και να παρέχουν τις υπηρεσίες αυτές στους πελάτες των τραπεζών.</p>
      <p>Εκτός από τις εταιρείες Fintech, όμως, πρωταγωνιστικό ρόλο στις νέες υπηρεσίες φιλοδοξούν να διαδραματίσουν και οι «παραδοσιακοί» παίκτες, όπως είναι οι τράπεζες. Φυσικά, για την κούρσα της χρηματοοικονομικής τεχνολογίας προετοιμάζονται πυρετωδώς και οι κολοσσοί τεχνολογίας, όπως έχουν αποδείξει οι πρόσφατες πρωτοβουλίες από Facebook, Apple και Google -αν και προς το παρόν δεν έχουν κάνει «απόβαση» στη χώρα μας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/tehnologia/125257/trapezikoys-logariasmoys-anoigei-i-google"/>
        <a href="https://www.insider.gr/epiheiriseis/tehnologia/124700/santander-ependyei-400-ekat-eyro-stin-ebury"/>
        <a href="https://www.insider.gr/epiheiriseis/tehnologia/121372/hrimatodotisi-mamoyth-apo-ti-viva-wallet"/>
      </related>
    </article>
  </body>
</html>