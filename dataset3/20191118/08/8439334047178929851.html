<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/kleista-apo-simera-gia-mia-ebdomada-ta-exoterika-iatreia-tou-nosokomeiou-rethumnou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-18T08:38:00+00:00"/>
    <meta property="og:title" content="Κλειστά από σήμερα για μια εβδομάδα τα εξωτερικά ιατρεία του Νοσοκομείου Ρεθύμνου"/>
    <meta property="og:description" content="Kινητοποιήσεις και αποχή των γιατρών με φόντο την υποστελέχωση του νοσηλευτικού ιδρύματος"/>
  </head>
  <body>
    <article>
      <h1>Κλειστά από σήμερα για μια εβδομάδα τα εξωτερικά ιατρεία του Νοσοκομείου Ρεθύμνου</h1>
      <address>
        <time datetime="2019-11-18T08:38:00+00:00">18 Nov 2019, 08:38</time>
      </address>
      <p>
        <b>Kινητοποιήσεις και αποχή των γιατρών με φόντο την υποστελέχωση του νοσηλευτικού ιδρύματος</b>
      </p>
      <p>Κλειστά για μια εβδομάδα από την ερχόμενη Δευτέρα θα παραμείνουν τα εξωτερικά ιατρεία του Νοσοκομείου Ρεθύμνου , μετά την απόφαση των γιατρών του ΕΣΥ να απέχουν από τα καθήκοντα τους με αιχμή τα ζητήματα υποστελέχωσης και το «πάγωμα» της προκήρυξης για 15 μόνιμες θέσεις ιατρών που θα έδιναν σημαντική ανάσα στο νοσηλευτικό ίδρυμα.<br/>Οι γιατροί προχωρούν σε κινητοποιήσεις και όπως εξηγούν η λειτουργία του Νοσοκομείου είναι πλέον οριακή, ζητώντας άμεσα μέτρα και στελέχωση με το απαραίτητο προσωπικό.</p>
      <p><b>Αναλυτικά, σε ανακοίνωσή τους οι γιατροί του ΕΣΥ στο Ρέθυμνο επισημαίνουν:</b><br/>«Το Νοσοκομείο Ρεθύμνου δουλεύει οριακά το τελευταίο εξάμηνο μετά την συνταξιοδότηση γιατρών του ΕΣΥ τον τελευταίο χρόνο και τη μη αναπλήρωση της θέσης τους, την παραίτηση ειδικευμένων γιατρών και την απογύμνωση από ειδικευόμενους. Η προκήρυξη των 12 μόνιμων θέσεων και των 3 άγονων του Ιουνίου ήταν κομβικές για την επιβίωση του νοσοκομείου μας. Με την αναστολή της προκήρηξης, την απίστευτη καθηστερηση των τελευταίων μηνών στους διορισμούς, τον περιορισμό του κονδυλίου για την πρόσληψη επικουρικού προσωπικού, τις πρόσφατες παραιτήσεις και την έλλειψη ειδικευόμενων, το Νοσοκομείο Ρεθύμνου έχει ήδη περιορίσει μεγάλο μέρος των πρωινών λειτουργειών του (εξωτερικά ιατρεία, τακτικά χειρουργεία) έχει αναστείλει εκπαίδευση και άδειες και φτάνει πλέον στα όρια της εφημεριακής κατάρρευσης.<br/>Σας γνωστοποιούμε ότι από Δευτέρα 18 Νοεμβρίου πραγματοποιούμε αποχή από τα εξωτερικά ιατρεία για μια εβδομάδα. Η κινητοποίηση αυτή που αποφασίστηκε από τη γενική συνέλευση της Ένωσης των ιατρών και στηρίζεται και από το Σωματείο των εργαζομένων στο νοσοκομείο έχει ως σκοπό:</p>
      <ul>
        <li>Τη γνωστοποίηση στους πολίτες του Ρεθύμνου των προβλημάτων που σχετίζονται με την υποστελέχωση πολλών τμημάτων του νοσοκομείου και</li>
        <li>Την πίεση προς το Υπουργείο Υγείας και την Υγειονομική περιφέρεια για ανεύρεση άμεσης λύσης στα προβλήματα που αντιμετωπίζουμε.</li>
      </ul>
      <p>Ζητάμε:</p>
      <ul>
        <li>Την άμεση και κατά προτεραιότητα προκήρυξη των 15 μόνιμων οργανικών θέσεων γιατρών που είναι κομβικές για τη λειτουργία πολλών τμημάτων.</li>
        <li>Την άμεση εφαρμογή μέτρων στήριξης του νοσοκομείου με προσωρινό προσωπικό.</li>
        <li>Την εξασφάλιση των κονδυλίων που είναι απαραίτητα για την πρόσληψη επικουρικού προσωπικού.</li>
      </ul>
      <p>Ελπίζουμε να σταθείτε δίπλα μας στις διεκδικήσεις μας που έχουν κύριο στόχο τη βελτίωση της παρεχόμενης υγείας προς τον κόσμο».</p>
    </article>
  </body>
</html>