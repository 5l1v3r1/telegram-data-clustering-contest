<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125482/ikanopoiisi-stin-kybernisi-doylepse-o-shediasmos-tis-elas-gia-tin-imera"/>
    <meta property="og:site_name" content="Insider"/>
    <meta property="article:published_time" content="2019-11-18T08:00:00+00:00"/>
    <meta property="og:title" content="Ικανοποίηση στην κυβέρνηση - Δούλεψε ο σχεδιασμός της ΕΛ.ΑΣ. για την ημέρα επετείου του Πολυτεχνείου"/>
    <meta property="og:description" content="Ήταν σαφές ότι εικόνες ακραίας έντασης που θα οδηγούσαν και σε αυξημένη καταστολή από τις δυνάμεις ασφαλείας θα «έγραφαν» αρνητικά."/>
  </head>
  <body>
    <article>
      <h1>Ικανοποίηση στην κυβέρνηση - Δούλεψε ο σχεδιασμός της ΕΛ.ΑΣ. για την ημέρα επετείου του Πολυτεχνείου</h1>
      <h2>Ήταν σαφές ότι εικόνες ακραίας έντασης που θα οδηγούσαν και σε αυξημένη καταστολή από τις δυνάμεις ασφαλείας θα «έγραφαν» αρνητικά.</h2>
      <address>
        <time datetime="2019-11-18T08:00:00+00:00">18 Nov 2019, 08:00</time>
      </address>
      <p>Ικανοποίηση στο κυβερνητικό επιτελείο από την «αναίμακτη» διαχείριση της <b>επετείου του Πολυτεχνείου</b> από την ΕΛ.ΑΣ., η οποία είδε το δόγμα της να φέρνει αποτελέσματα.</p>
      <p>Με δεδομένη την ένταση των τελευταίων ημερών, μετά και τα γεγονότα στην<b> ΑΣΟΕΕ</b> στις αρχές της περασμένης εβδομάδας, το ενδιαφέρον είχε μετατοπιστεί στο τι θα συμβεί και κατά τη διάρκεια της πορείας για το Πολυτεχνείο όσο και μετά από αυτή, στα Εξάρχεια. Και μπορεί η πορεία να ήταν μαζική, τα…μεθεόρτια, όμως, ήταν ανεπαίσθητα. Και αυτό γιατί, κατά τα φαινόμενα, το δόγμα που εφάρμοσε η ηγεσία της ΕΛ.ΑΣ. υπό την εποπτεία του υπουργείου Προστασίας του Πολίτη στέφθηκε από επιτυχία.</p>
      <p>Δεν είναι μυστικό ότι στα κυβερνητικά κλιμάκια είχαν το βλέμμα τους στραμμένο στα Εξάρχεια το βράδυ της Κυριακής<b>. Ήταν σαφές ότι εικόνες ακραίας έντασης που θα οδηγούσαν και σε αυξημένη καταστολή από τις δυνάμεις ασφαλείας θα «έγραφαν» αρνητικά. </b>Αντίθετα, όμως, το σχέδιο που είχε καταστρωθεί φαίνεται ότι λειτούργησε, ενώ καταλυτικό ρόλο έπαιξε το βάρος που απέδωσε η ΕΛ.ΑΣ. στις προληπτικές ενέργειες. Μάλιστα, η Αστυνομία ήταν παρούσα με ισχυρές δυνάμεις και στο «αβατο» της πλατείας Εξαρχείων, όπου μάλιστα πραγματοποιήθηκε και η πλειονότητα των συλλήψεων για επιθέσεις εις βάρος των αστυνομικών δυνάμεων.</p>
      <p>Για παράδειγμα, αίσθηση προκάλεσαν οι επιχειρήσεις σε πολυκατοικίες, όπου εντοπίστηκαν «πολεμοφόδια» σε διάφορες ταράτσες της περιοχής των Εξαρχείων. Κρίσιμος ήταν και ο ρόλος των εναέριων μέσων της Αστυνομίας, ήτοι των ελικοπτέρων, αλλά και των dronesπου χρησιμοποιήθηκαν, προκειμένου η περιοχή να σαρώνεται από ψηλά. Την ίδια ώρα, στο έδαφος, οι δυνάμεις της Αστυνομίας ήταν πυκνές, ακόμα και στην καρδιά των Εξαρχείων, ενώ αντέδρασαν θετικά και σε περιπτώσεις που έγινε προσπάθεια διάσπασής τους από αντιεξουσιαστές μετά και το πέρα της πορείας. Δοθείσης της πυκνής παρουσίας της ΕΛ.ΑΣ., όμως, και της καταστολής ενεργειών εν τη γεννέσει τους, η δράση των αντιεξουσιαστών προσομοίασε περισσότερο με «κλεφτοπόλεμο» παρά με οργανωμένο σχέδιο.</p>
      <p>Βεβαίως, η πυκνή αστυνομική παρουσία σε όλα τα μπλοκ των διαδηλωτών και η φύλαξη στόχων-κλειδιά, όπως το κτίριο της ΓΑΔΑ, απέτρεψαν επεισόδια και κατά τη διάρκεια της πορείας, ιδίως από το λεγόμενο «μαύρο μπλοκ», στο οποίο εντοπίζονται αντιεξουσιαστές και συχνά παρεισφρέουν «μπαχαλάκηδες». Υπήρξαν, σαφώς, και παραφωνίες, όπως η επίθεση που καταγγέλλει δημοσιογράφος που κάλυπτε τα γεγονότα, αλλά και ο τραυματισμός μιας 20χρονης, η οποία χρειάστηκε να μεταφερθεί στο νοσοκομείο. Την ίδια ώρα και δύο αστυνομικοί τραυματίστηκαν</p>
      <p>Η πρόθεση τόσο του υπουργείου Προστασίας του Πολίτη όσο και της ΕΛ.ΑΣ., πάντως, ήταν να καταδειχθεί ότι, εφόσον υπάρχει το απαιτούμενο επιχειρησιακό σχέδιο, τότε η νομιμότητα μπορεί να εφαρμοστεί και να μην λάβουν χώρα γενικευμένα επεισόδια. Υπό αυτό το πρίσμα και αξιολογώντας την πορεία της νύχτας, σε σύγκριση δε και με τις «προσδοκίες» που είχαν διαμορφωθεί λόγω του πολεμικού κλίματος της προηγούμενης εβδομάδας, το crash test κρίνεται επιτυχημένο.</p>
      <p>Εξ ου και σε κυβερνητικούς κύκλους υπάρχει ικανοποίηση για το ότι ο αστυνομικός σχεδιασμός υπηρετήθηκε κατά το δυνατόν «αναίμακτα» και χωρίς να υπάρξει εικόνα ανοιχτής σύγκρουσης, με οδοφράγματα και μάχες σώμα με σώμα. Άλλωστε, ο κ. Μητσοτάκης έχει διαμηνύσει σε όλους τους τόνους ότι μέλημα της κυβέρνησής του είναι να αποκαταστήσει το αίσθημα ασφάλειας των πολιτών, ενώ στο Μέγαρο Μαξίμου γνωρίζουν ότι τόσο η κατάργηση του ασύλου στα πανεπιστήμια με τη μορφή που είχε, όσο και οι αστυνομικές παρεμβάσεις, όπου χρειάζεται, τυγχάνουν της ευρείας αποδοχής της κοινής γνώμης, με βάση τα διαθέσιμα δημοσκοπικά στοιχεία.</p>
      <p>Πηγή: <a href="https://www.reader.gr/news/politiki/311872/ikanopoiisi-stin-kyvernisi-apo-kerdismeno-stoihima-toy-polytehneioy-doylepse-o">Reader.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125490/stin-teliki-eytheia-i-syntagmatiki-anatheorisi-poies-einai-oi-krisimes"/>
        <a href="https://www.insider.gr/eidiseis/politiki/125486/thetiki-antapokrisi-sto-kalesma-toy-syriza-gia-ti-megalyteri-poreia-ton"/>
        <a href="https://www.insider.gr/eidiseis/politiki/125479/syriza-den-mporei-na-mila-gia-toyrismo-o-k-mitsotakis-poy-kanei-long"/>
      </related>
    </article>
  </body>
</html>