<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/trimestrali_aziende_banche_piazza_affari-6568210/news/2019-11-18/"/>
    <meta property="og:site_name" content="Agi"/>
    <meta property="article:published_time" content="2019-11-18T08:22:00+00:00"/>
    <meta property="og:title" content="Quali segnali sull'economia italiana dalle trimestrali?"/>
    <meta property="og:description" content="I conti dei primi nove mesi delle società quotate a Piazza Affari mostrano un quadro a due velocità per l'industria, laddove le banche hanno mostrato numeri solidi, complice la discesa dello spread"/>
  </head>
  <body>
    <article>
      <h1>Quali segnali sull'economia italiana dalle trimestrali?</h1>
      <h2>I conti dei primi nove mesi delle società quotate a Piazza Affari mostrano un quadro a due velocità per l'industria, laddove le banche hanno mostrato numeri solidi, complice la discesa dello spread</h2>
      <address><time datetime="2019-11-18T08:22:00+00:00">18 Nov 2019, 08:22</time> by <a rel="author" href="https://www.agi.it/authors/matteo-buffolo/" target="_blank">Matteo Buffolo</a></address>
      <p>I conti dei primi nove mesi del 2018 delle società quotate a Piazza Affari restituiscono uno spaccato dello stato dell'economia italiana. Gli istituti di credito hanno generalmente mostrato numeri solidi, complice la discesa dello spread rispetto all'anno precedente; l'industria ha invece registrato andamenti a due velocità, con il settore dell'auto frenato dalle incertezze del ciclo economico, dai dazi e dal momento difficile per il comparto.</p>
      <h3>La finanza</h3>
      <p>Nonostante l'ulteriore<b> taglio dei tassi d'interesse</b> da parte della Bce, che ne mette sotto pressione il margine d'interesse, il mondo del credito italiano ha generalmente stupito per i passi avanti sulla pulizia dell'attivo e per la capacità di registrare utili e redditività in crescita. A fare da apripista sono state entrambe le big del comparto: <b>Intesa Sanpaolo</b> ha visto il risultato netto al 30 settembre salire a 3,31 miliardi, in rialzo del 9,9%, confermando la volontà di destinarne una buona fetta agli azionisti; <b>Unicredit</b>, che si sta preparando al nuovo piano strategico che sarà svelato il 3 dicembre, arriverà all'appuntamento con un utile rettificato a 3,3 miliardi e l'obiettivo dell'ad Jean Pierre Mustier è di far crescere nei prossimi anni il payout.</p>
      <p>Allargando lo sguardo alle altre principali banche italiane, a fronte di ricavi stagnanti schiacciati dalla politica monetaria, gli utili aggregati segnano +38,5% grazie ai miglioramenti sul fronte della qualità del credito, che fa scendere le rettifiche e l'incidenza dei crediti deteriorati netti. Chi nelle ultime settimane, fra conti record e nuove iniziative di business, sta vivendo un periodo d'oro a Piazza Affari è <b>Azimut</b>: il titolo è schizzato verso l'alto dopo che il gruppo ha presentato un utile balzato del 120% e iniziato a mettere a terra la propria strategia sul fronte degli investimenti alternativi.</p>
      <h3>L'industria</h3>
      <p>Che<b> il settore dell'auto</b> non stia vivendo un momento florido non è una novità per nessuno. Dopo anni di ripresa anche sul fronte dei conti, i numeri dei 9 mesi di <b>Fca</b> hanno segnato una leggera frenata sia sul fronte dei ricavi che su quello dell'utile, ma l'attenzione sul titolo resta alta grazie alle aspettative sul <b>matrimonio con Peugeot</b> che hanno portato a un trend rialzista nelle ultime settimane. Chi ha pagato caro in Borsa l'andamento del business al 30 settembre e le prospettive future è stata <b>Pirelli</b>: dopo la presentazione dei risultati dei 9 mesi, con ricavi e utile in crescita ma marginalità in contrazione, il gruppo specializzato in pneumatici ha registrato uno scivolone in doppia cifra a Piazza Affari. Il mercato non ha gradito il rinvio della presentazione del nuovo piano industriale e il taglio delle stime sull'Ebitda dell'intero esercizio.</p>
      <p>Anche <b>Cnh</b> - ricavi in calo e utile crescita per il gruppo - ha tagliato le stime sull'anno in corso. Restando nel comparto industriale ma uscendo dal settore auto, <b>Prysmian</b>, nonostante un utile in crescita, è stata punita dalle vendite complice la delusione di alcuni analisti per le prospettive dei prossimi mesi.</p>
      <h3>Le grandi aziende di Stato</h3>
      <p><b>Eni</b>, <b>Enel</b>, <b>Leonardo</b> e <b>Fincantieri</b> sono fra i principali gruppi italiani e hanno in comune l'avere lo Stato come azionista di riferimento. Il gruppo petrolifero ha visto l'utile calare ma ha presentato in linea con le stime degli analisti; Enel invece ha registrato risultati al 30 settembre sopra le attese e ha rialzato le stime per l'Ebitda a fine anno.</p>
      <h3>Le altre società</h3>
      <p>Non è più quotata in Italia, ma <b>EssilorLuxottica</b> mantiene nel Paese una parte significativa delle attività e soprattutto il principale azionista: il gruppo dell'occhialeria ha registrato vendite in linea con gli obiettivi e i conti sono stati bene accolti dal mercato, che ora si aspetta ulteriori passi avanti sull'integrazione. Chi continua a stupire è <b>Amplifon</b>: ricavi, margini e utile sono saluti tutti in doppia cifra.</p>
    </article>
  </body>
</html>