<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2820171-masstabna-dtp-pid-pereaslavom-zitknulisa-avto-policii-pozeznikiv-i-se-tri-masini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T08:57:00+00:00"/>
    <meta property="og:title" content="Масштабна ДТП під Переяславом: зіткнулися авто поліції, пожежників і ще три машини"/>
    <meta property="og:description" content="У Переяслав-Хмельницькому районі, що на Київщині, внаслідок займання вантажівки сталося ДТП за участю автомобілів патрульної поліції та ДСНС — всього зазнали ушкоджень п’ять автомобілів."/>
  </head>
  <body>
    <article>
      <h1>Масштабна ДТП під Переяславом: зіткнулися авто поліції, пожежників і ще три машини</h1>
      <h2>У Переяслав-Хмельницькому районі, що на Київщині, внаслідок займання вантажівки сталося ДТП за участю автомобілів патрульної поліції та ДСНС — всього зазнали ушкоджень п’ять автомобілів.</h2>
      <address>
        <time datetime="2019-11-18T08:57:00+00:00">18 Nov 2019, 08:57</time>
      </address>
      <p>Про це повідомляє <a href="https://kv.npu.gov.ua/news/dtp/u-dtp-vnaslidok-zajmannya-vantazhivki-postrazhdali-5-avto/">відділ комунікації поліції Київської області</a>.</p>
      <p>«Вчора ввечері на спецлінію «102» звернувся водій фури Reno і повідомив про загоряння автомобіля. На виклик невідкладно виїхали працівники поліції та ДСНС. Слідчо-оперативна група поліції встановила, що водій заїхав на стоянку автотранспорту, пізніше, знаходячись на вулиці, він помітив, що поблизу кабіни виникла <a href="https://www.ukrinform.ua/tag-pozeza">пожежа</a>, яка згодом перекинулася на причіп. Імовірна причина загоряння – несправність автопічки», - йдеться у повідомленні.</p>
      <figure>
        <img src="https://static.ukrinform.com/photos/2019_11/1574070213-812.jpg"/>
      </figure>
      <p>Водночас, на цій самій ділянці дороги 25-річний водій вантажівки Mercedes зачепив легковик, що рухався у попутному напрямку. Попередньо, він не помітив авто через задимлення. А далі вантажівка знесла фішки, що стояли попереду, та в’їхала в службовий автомобіль патрульної поліції, який у подальшому скоїв зіткнення з автомобілем «ЗІЛ-130» працівників ДСНС, що стояв попереду.</p>
      <figure>
        <img src="https://static.ukrinform.com/photos/2019_11/1574070214-698.jpg"/>
      </figure>
      <p>Зазначається, що близько 23-ї години вогнеборці пожежу локалізували, а вже за годину повністю ліквідували.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819853-na-mikolaivsini-goriv-poizd-z-pasazirami.html">На Миколаївщині горів поїзд з пасажирами</a>
      </blockquote>
      <p>На щастя, у цій автопригоді минулося без потерпілих. Усі авто учасників отримали механічні пошкодження. Наразі правоохоронці вирішують питання щодо правової кваліфікації події.</p>
    </article>
  </body>
</html>