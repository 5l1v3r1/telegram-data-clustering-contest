<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/amd-rdna2-gpu-ces-2020/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-18T08:00:00+00:00"/>
    <meta property="og:title" content="AMD parlerà delle schede video con GPU RDNA 2 già al CES 2020? | Tom's Hardware"/>
    <meta property="og:description" content="AMD potrebbe iniziare a parlare dell'architettura RDNA 2 delle future schede video già al CES 2020 di inizio gennaio."/>
  </head>
  <body>
    <article>
      <h1>AMD parlerà delle schede video con GPU RDNA 2 già al CES 2020? | Tom's Hardware</h1>
      <address>
        <time datetime="2019-11-18T08:00:00+00:00">18 Nov 2019, 08:00</time>
      </address>
      <p>Le <b>GPU AMD Navi</b> di prossima generazione basate su architettura <b>RDNA</b> <b>2</b> potrebbero fare una <b>prima apparizione al CES 2020</b>. A dirlo è il leaker cinese <a href="https://www.chiphell.com/forum.php?mod=viewthread&amp;tid=2155442&amp;extra=page%3D1%26filter%3Dtypeid%26typeid%3D223">Wjm47196</a> sul forum di Chiphell, che in passato aveva anticipato l’arrivo della GPU Polaris 30 (Radeon RX 590) a fine 2018, la Radeon VII nel Q1 2019 e il debutto delle GPU Navi a 7 nm di fascia mainstream prima delle varianti di fascia alta.</p>
      <p>Secondo il leaker, AMD ha intenzione di offrire <b>un’anteprima di ciò che riserveranno le GPU Navi basate su architettura RDNA 2 già al CES 2020 di inizio gennaio.</b> Non è chiaro cosa e quanto mostrerà la casa di Sunnyvale, ma il CES rappresenta un palcoscenico di primo piano su cui esporre le novità per l’anno a venire, quindi potrebbero emergere informazioni interessanti anche sul fronte delle CPU.</p>
      <figure>
        <img src="https://www.tomshw.it/images/images/2019/09/amd-rdna-2-ray-tracing-52854.768x432.jpg"/>
      </figure>
      <p><b>AMD ha già confermato da tempo che l’architettura grafica RDNA 2 è in progettazione e il suo debutto è previsto per il 2020</b>. Sono note anche alcune caratteristiche, con l’uso della seconda generazione del processo produttivo a 7 nanometri (7 nanometri “+”), il supporto hardware al ray tracing e l’arrivo di proposte di fascia più alta rispetto alle attuali Radeon RX 5700.</p>
      <p>È lecito aspettarsi anche un miglioramento dell’efficienza energetica e <a href="http://www.tomshw.it/hardware/gpu-amd-rdna-2-nel-2020-ray-tracing-e-memoria-hbm2e/">probabilmente</a> l’uso di memorie HBM2 (forse <a href="http://www.tomshw.it/hardware/sk-hynix-annuncia-la-sua-memoria-hbm2e-460-gb-s-e-16-gb-per-stack/">le più recenti HBM2E</a>), ma su questo AMD non ha mai dato conferme. Staremo a vedere.</p>
      <p>Ciò che è certo è che le schede di fascia andranno a competere il prossimo anno con una nuova tornata di schede GeForce RTX, probabilmente la serie 3000 basata su architettura Ampere. Dei piani di Nvidia <a href="https://www.tomshw.it/hardware/nvidia-geforce-rtx-3000-ampere/">si è discusso nelle scorse settimane</a>, e <a href="https://www.tomshw.it/hardware/nvidia-ampere-marzo-gtc-gaming-computex/">sembra che l’azienda sia intenzionata</a> a introdurre la nuova offerta gaming al Computex del prossimo giugno.</p>
      <p>Secondo il leaker cinese, AMD starebbe inoltre lavorando a <b>una terza scheda video desktop basata su GPU Navi 10:</b> si tratterebbe di una <b>versione minore della RX 5700</b>, pensata per una fascia di prezzo di 250/300 dollari e per competere meglio con la gamma GeForce GTX 16.</p>
      <figure>
        <img src="https://www.tomshw.it/images/images/2019/09/amd-rdna-2-ray-tracing-52855.768x432.jpg"/>
      </figure>
    </article>
  </body>
</html>