<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Bil-Geits-se-zavurna-na-liderskoto-myasto-pri-bogatite-914547"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T08:35:00+00:00"/>
    <meta property="og:title" content="Бил Гейтс се завърна на лидерското място при богатите"/>
    <meta property="og:description" content="Бил Гейтс отново е най-богатият човек в света. Неговото състояние достигна 110 млрд. долара, с което..."/>
  </head>
  <body>
    <article>
      <h1>Бил Гейтс се завърна на лидерското място при богатите</h1>
      <address>
        <time datetime="2019-11-18T08:35:00+00:00">18 Nov 2019, 08:35</time>
      </address>
      <p>Бил Гейтс отново е най-богатият човек в света. Неговото състояние достигна 110 млрд. долара, с което той изпревари досегашния лидер Джеф Безос.</p>
      <p>Причина за голямото богатство на Гейтс са на-вече много акции, които той продължава да притежава в Microsoft. От време на време той продава част от тях, за да финансира благотворителната си фондация, но дори и това не е достатъчно, за да намали активите му. Това се дължи най-вече на успехите, които Microsoft записва под ръководството на сегашния изпълнителен директор Сатя Надела.</p>
      <p>Компанията записва ръст на приходите, развитие на облачните си услуги и др. Наскоро спечели и договор за облачни услуги за 10 млрд. долара с Пентагона. Всичко това повишава акциите на Microsoft и съответно – активите на тези, които ги притежават.</p>
      <p>Междувременно, Джеф Безос има трудна година. Представянето на Amazon за последните месеци не успя да отговори на очакванията на инвеститори и анализатори. Това понижи акциите на компанията и съответно състоянието на Безос. Той плати и 35 млрд. долара на вече бившата си съпруга, след като с нея се разведоха тази година, съобщава Bloomberg</p>
      <p>Въпреки всичко това Безос има 109 млрд. долара, така че дори малка промяна в акциите на Amazon или Microsoft, може бързо да го върне на първата позиция. Самият Гейтс многократно е бил изпреварван през годините, но въпреки това е човекът, който най-дълго време е в челните редици. Той е обявен за най-богатият в света за пръв път още през 1995 г. Тогава състоянието му е оценено на скромните спрямо сегашните му мащаби 12,9 млрд. долара.</p>
    </article>
  </body>
</html>