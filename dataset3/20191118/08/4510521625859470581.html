<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/eveniment/sentinta-revoltatoare-instanta-iarta-incompetenta-cfr-cauza-careia-femeie-ramas-mana-amenda-penala-redusa-derizoriu-1_5dd2540d5163ec427122f410/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-18T08:44:22+00:00"/>
    <meta property="og:title" content="Sentinţă revoltătoare: instanţa iartă incompetenţa CFR SA din cauza căreia o femeie a rămas fără o mână. Amendă penală, redusă la derizoriu"/>
    <meta property="og:description" content="Curtea de Apel Alba Iulia a redus la 75.000 de lei amenda penală pentru CFR SA, găsită vinovată pentru vătămare corporală din culpă în cazul femeii care şi-a pierdut un braţ după ce a fost prinsă între două trenuri, în staţia Subcetate, din Hunedoara. Amenda iniţială fusese de 1.200.000 de lei şi, în plus, CFR SA fusese obligată să afişeze hotărârea de condamnare în toate gările din ţară."/>
  </head>
  <body>
    <article>
      <h1>Sentinţă revoltătoare: instanţa iartă incompetenţa CFR SA din cauza căreia o femeie a rămas fără o mână. Amendă penală, redusă la derizoriu</h1>
      <address><time datetime="2019-11-18T08:44:22+00:00">18 Nov 2019, 08:44</time> by <a rel="author">Laurenţiu Sirbu</a></address>
      <h4>Curtea de Apel Alba Iulia a redus la 75.000 de lei amenda penală pentru CFR SA, găsită vinovată pentru vătămare corporală din culpă în cazul femeii care şi-a pierdut un braţ după ce a fost prinsă între două trenuri, în staţia Subcetate, din Hunedoara. Amenda iniţială fusese de 1.200.000 de lei şi, în plus, CFR SA fusese obligată să afişeze hotărârea de condamnare în toate gările din ţară.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/vaslui/ce-reprezinta-cele-trei-simboluri-justitiei-roba-balanta-ciocanelul-diferentiaza-tinutele-magistratilor-1_5dd0f8535163ec42711a1c9e/index.html"/>
      </related>
      <p>Curtea de Apel Alba Iulia a admis apelul Companiei Naţionale Căi Ferate CFR SA mpotriva sentinţei penale nr. 21/04.03.2019 a Judecătoriei Haţeg, instanţa de apel dispunând reducerea pedepsei de la 1.200.000 lei amendă penală la 75.000 lei amendă penală înlăturarea pedepsei complementare prev. de art. 136 alin. 3 lit. f Cod penal, cu menţinerea restului dispoziţiilor sentinţei apelate.</p>
      <p>Judecătoria din Haţeg condamnase CFR SA pentru săvârşirea infracţiunii de vătămare corporală din culpă la 1.200.000 lei amendă (5.000 lei x 240 de zile amendă). De asemenea, instanţa a aplicat inculpatei pedeapsa complementară a afişării în extras a hotărârii definitive de condamnare, respective a dispozitivului acesteia, în toate staţiile C.F.R. de pe teritoriul ţării, pentru o perioadă de trei luni.</p>
      <p>Compania Naţională de Căi Ferate „C.F.R." S.A. a fost trimisă în judecată prin rechizitoriul procurorilor Secţiei de urmărire penală şi criminalistică din cadrul Parchetului de pe lângă Înalta Curte de Casaţie şi Justiţie, în care au reţinut ca situaţie de fapt că, la data de 14 septembrie 2014, în staţia de cale ferată Subcetate, din judeţul Hunedoara, a avut loc un accident de trafic feroviar, în urma căruia unei persoane i-a fost amputat membrul superior stâng.</p>
      <p>Procurorii au stabilit că în accidentul care a avut loc pe data de 14 septembrie 2014, la circa o jumătate de oră după miezul nopţii, victima, împreună cu alţi şase călători, s-au deplasat spre linia de cale ferată la care urma să sosească trenul pe care îl aşteptau în gara Subcetate. </p>
      <p>Din cauza lipsei indicatoarelor, grupul nu a văzut platforma la care trebuiau să ajungă şi s-a oprit între două linii de cale ferată. La un moment dat, cei şapte au fost surprinşi de trecerea simultană a trenului de călători pe care îl aşteptau şi a unui tren de marfă care venea pe linia cealaltă. Femeia s-a dezechilibrat din cauza curenţilor de aer şi a căzut la pământ, cu braţul stâng pe un fir al liniei de cale ferată, astfel că roţile trenului i l-au amputat. </p>
      <p>"Din probatoriul administrat în dosar a reieşit că accidentul s-a produs ca urmare a faptei inculpatei Compania Naţională de Căi ferate 'C.F.R.' S.A. de a nu realiza în staţia de cale ferată Subcetate indicatoare de orientare a călătorilor, astfel încât aceştia să poată identifica peroanele şi platformele corespunzătoare fiecărei linii de cale ferată, aşa cum compania era obligată. Precizăm că, potrivit art. 20 al Regulamentului privind transporturile pe căile ferate din România, informarea călătorilor despre posibilitatea de orientare în staţie, despre trenul care îi interesează, precum şi despre alte condiţii de călătorie se face cu ajutorul indicatoarelor tablourilor de sosire şi de plecare a trenurilor, avizelor scrise, anunţurilor prin staţia de amplificare sau verbal", se arată într-un comunicat al PÎCCJ emis la data trimiterii în judecată a CFR SA. </p>
      <p>Totodată, procurorii au arătat că din probe a rezultat şi faptul că staţia de cale ferată Subcetate nu deţinea autorizaţie de funcţionare şi nu a luat măsuri specifice suplimentare de prevenire a producerii unor evenimente feroviare, "funcţionând ilegal".</p>
      <p>Victima a primit daune de 400.000 de euro</p>
      <p>Curtea de Apel Alba a respins ca nefondat şi apelul victimei, Joiţa Nicolae, care s-a constituit parte civilă în acest proces. Astfel a fost menţinută decizia Tribunalului Haţeg prin care femeia a primit daune materiale de 116.064,19 euro şi despăgubiri morale de 300.000 Euro.</p>
      <hr/>
    </article>
  </body>
</html>