<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lifestyle.bg/tendencies/palmovoto-maslo-proizvodstvoto-mu-zashto-e-tolkova-evtino-i-dali-mozhe-da-e-polezno.html"/>
    <meta property="og:site_name" content="Lifestyle.bg"/>
    <meta property="article:published_time" content="2019-11-18T08:02:32+00:00"/>
    <meta property="og:title" content="Палмовото масло, производството му, защо е толкова евтино и дали може да е полезно"/>
    <meta property="og:description" content="Колко е вредно наистина и може ли да бъде полезно"/>
  </head>
  <body>
    <article>
      <h1>Палмовото масло, производството му, защо е толкова евтино и дали може да е полезно</h1>
      <address><time datetime="2019-11-18T08:02:32+00:00">18 Nov 2019, 08:02</time> by <a rel="author" href="https://lifestyle.bg/author/snezhana-mecheva" target="_blank">Снежана Мечева</a></address>
      <p><b>Когато чуем за палмово масло, първата ни асоциация е с нещо вредно.</b> По-евтиният заместител на слънчогледовото масло се използва във веригите за бързо хранене, но и в производството на редица любими продукти, като Nutella например. Ето какво вероятно не знаем за тази мазнина.</p>
      <p>Палмовото масло е продукт, извлечен чрез пресоване от пулпата на плодовете на маслената палма. Те са червеникави на цвят и с големината на маслина. Има приятен аромат, вкус, наподобяващ този на орех, и червено-оранжев цвят.<b> При температура, по-висока от 30 градуса, се разтопява, иначе е в твърдо състояние.</b></p>
      <p>Мазнината се използва както в производството на сапун и козметични продукти, така и най-вече в хранително-вкусовата промишленост, за производство на маргарин и различни сладкарски изделия. Много разпространено е и като мазнина за пържене.</p>
      <figure>
        <img src="https://webnews.bg/uploads/images/48/3048/453048/640x.jpg?_=1573831349"/>
        <figcaption>
          <cite>Източник: iStock</cite>
        </figcaption>
      </figure>
      <p>Най-големите производители и износители на палмово масло са Малайзия и Индонезия. Обезлесяването на джунглите в тези страни се превръща във все по-голям проблем заради производството на тонове палмово масло всяка година. <b>Някои считат за проблем и прекалено ниската му цена.</b></p>
      <p>Един килограм палмова мазнина струва около два долара. Основната причина е, че маслените палми са вечнозелени и многогодишни, което позволява производството на големи количества масло от насаждения на малка площ, пише Business Insider.</p>
      <figure>
        <img src="https://webnews.bg/uploads/images/49/3049/453049/640x.jpg?_=1573831390"/>
        <figcaption>
          <cite>Източник: iStock</cite>
        </figcaption>
      </figure>
      <p>В последните години все повече се говори и за вредата, която палмовото масло нанася на здравето ни. Учени изчисляват, че <b>всяка година приемаме по около шест килограма от него</b>. То има десетки имена, с които се изписва на етикетите на продуктите, така че може дори и да не разберем, че е част от състави им.</p>
      <p>Учените от Харвард правят важното уточнение, че <b>маслото, произведено от месестата част на плодовете на маслената палма, не е толкова вредно за здравето ни, защото е наситено на 50%</b>.</p>
      <p>Има обаче и масло, добито от ядките на тези плодове. При него <b>наситените мазнини достигат до 85%</b> и тук вече говорим за сериозни вреди върху организма, като редуциране на "добрия" холестерол, повишаване на "лошия" и триглицеридите, което си е предпоставка за развитието на сърдечно-съдови заболявания.</p>
      <figure>
        <img src="https://webnews.bg/uploads/images/59/3059/453059/640x.jpg?_=1573831667"/>
        <figcaption>
          <cite>Източник: iStock</cite>
        </figcaption>
      </figure>
      <p>Лесно можем да познаем какъв вид е палмовото масло, защото <b>колкото по-наситено е то на мазнини, толкова по-твърдо е на стайна температура</b>.</p>
      <p>Ако трябва да кажем нещо в полза на палмовото масло, то е, че<b> е богато на антиоксиданти под формата на каротеноиди</b>, на които дължи червеникавия си цвят.</p>
      <related>
        <a href="https://lifestyle.bg/tendencies/kokosovoto-maslo-i-kak-da-go-polzvame-za-kosata-si.html"/>
      </related>
      <p>Те се трансформират във витамин А в организма, като по този начин може да ни предпази от дефицит на това вещество, който често се среща при бременните жени например. <b>Съдържа и витамин Е</b>, който също е антиоксидант и поддържа мозъка здрав и по-млад.</p>
      <related>
        <h4>Още по темата</h4>
        <a href="https://lifestyle.bg/health/palmovoto-maslo-dobivat-mu-i-vredata-varhu-choveshkoto-zdrave.html"/>
        <a href="https://lifestyle.bg/sex-and-health/tlastoto-svinsko-e-polezno.html"/>
        <a href="https://lifestyle.bg/health/simuliraneto-na-orgazam-mozhe-i-da-e-polezno.html"/>
        <a href="https://lifestyle.bg/tendencies/kokosovoto-maslo-i-kak-da-go-polzvame-za-kosata-si.html"/>
        <a href="https://lifestyle.bg/health/skachaneto-na-vazhe-zashto-go-pravyat-boksyorite-i-kolko-e-polezno-za-nas.html"/>
        <a href="https://lifestyle.bg/tendencies/mozhem-li-da-kihnem-s-otvoreni-ochi.html"/>
        <a href="https://lifestyle.bg/ideas/aperol-spritz-i-vredno-li-e-da-go-piem.html"/>
        <a href="https://lifestyle.bg/health/moringa.html"/>
        <a href="https://lifestyle.bg/tendencies/byaloto-meso-chervenoto-meso-i-zashto-pileshkoto-e-vredno-kolkoto-svinskoto.html"/>
      </related>
    </article>
  </body>
</html>