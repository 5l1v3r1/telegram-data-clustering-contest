<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/ukra%d1%97nskim-fermeram-pilgovi-krediti-na-pridbannya-zemli-ne-svityat/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-18T08:30:00+00:00"/>
    <meta property="og:title" content="Пільгові кредити на придбання землі українським фермерам не «світять»"/>
    <meta property="og:description" content="Як вплине вільний ринок землі на фінансову систему країни? Все залежатиме від моделі ринку, яку вибере держава. Якщо ставку буде зроблено на розвиток серед"/>
  </head>
  <body>
    <article>
      <h1>Пільгові кредити на придбання землі українським фермерам не «світять»</h1>
      <address>
        <time datetime="2019-11-18T08:30:00+00:00">18 Nov 2019, 08:30</time>
      </address>
      <figure>
        <img src="https://infoindustria.com.ua/wp-content/uploads/2019/11/IMG_12311.jpg"/>
      </figure>
      <p>
        <b>Як вплине вільний ринок землі на фінансову систему країни? Все залежатиме від моделі ринку, яку вибере держава. Якщо ставку буде зроблено на розвиток середнього класу в аграрній сфері, на сільськогосподарське виробництво із високою доданою вартістю, це матиме позитивний вплив на грошову систему, таку думку висловила кандидат економічних наук, викладач КНЕУ Надія Барида на круглому столі щодо проблем земельної реформи, який відбувся в Інституті економіки НАН України.</b>
      </p>
      <p>Якщо ж буде формуватися клептократична рентна модель, годі й говорити про стабільність у цій сфері. Наприклад, НБУ постійно користується таким інструментами, як облігації внутрішньої та зовнішньої державної позики. Так от, на початок цього року портфель облігацій внутрішньої державної позики(ОВДП)у власності нерезидентів становив 6,3 млрд грн., проте станом на 1 липня – 69,1 млрд грн. Тобто в Україну вже зайшла іноземна валюта в очікуванні ринку землі, яка розбалансувала валютний ринок.</p>
      <p>НБУ частково виходив з валютними інтервенціями, котрі ввели в обіг 35,6 млрд грн. Але викуп валюти –це нічим не забезпечена емісія, розкручування інфляції. Обсяги валюти в Україні, вочевидь, збільшуватимуться, що призведе до ревальвації національної валюти та знищення експортного потенціалу. Для того, щоб проводити розрахунки за землю, слід викуповувати валюту і випускати гривню, якає єдиним платіжним засобом в Україні.</p>
      <p>Дехто радіє, що в проекті Держбюджету-2020 передбачено 4,4 млрд грн для компенсації відсотків за кредити, які видаватимуться на придбання землі. Але треба добре усвідомити, що в цьому випадку ми будемо використовувати таке державне багатство, як гроші, для закупівлі іншого національного багатства– землі у приватну власність. Але це нонсенс, абсолютне безглуздя! Тим паче, якщо такою пільгою скористаються агрохолдинги. Річ у тому, що система ризик-менджменту в банках дуже жорстка, пояснює науковець.</p>
      <p>Вони вже одержали доручення розробити стандартизовані продукти для кредитування під купівлю землі, в тому числі й із частковою компенсацією відсотків. Кредитна історія, фінансовий стан позичальника –це найперше, на що звертається увага при прийнятті рішення про кредит, навіть наявність застави – це вториннаобставина. Тож якщо банк побачить стовідсотковий ризик, повинен на відповідну суму доформувати капітал, а зробити це не так просто. А тому фермерам з площею угідь до 500 га кредити не світять.</p>
      <p>«Я навіть дивуюся, як НБУ може на таке погоджуватися. Якщо продаватимуться великі масиви, це не можна назвати обігом угідь, а всі одержані гроші підуть на обслуговування зовнішніх боргів, тобто Україна залишиться і без землі, і без валюти…», – підсумовує Надія Барида.</p>
      <p>
        <b>Інфоіндустрія</b>
      </p>
    </article>
  </body>
</html>