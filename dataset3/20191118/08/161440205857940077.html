<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/18/nuovo-presidio-davanti-ai-cancelli-dell-ex-ilva-2-954001.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T08:14:59+00:00"/>
    <meta property="og:title" content="Il giudice: &quot;Arcelor Mittal non fermi la produzione&quot;. I sindacati salgono al Colle"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">l'ex ilva</h6>
      <h1>Il giudice: "Arcelor Mittal non fermi la produzione". I sindacati salgono al Colle</h1>
      <h2>Il giudice ha invitato l'azienda a non spegnere gli altoforni di Taranto e a continuare l'attuale produzione dell'ex Ilva</h2>
      <address>
        <time datetime="2019-11-18T08:14:59+00:00">18 Nov 2019, 08:14</time>
      </address>
      <p>Nuovo presidio a partire da questa mattina davanti ai cancelli dell'<a href="https://www.unionesarda.it/articolo/news/italia/2019/11/15/ex-ilva-aperta-un-inchiesta-i-commissari-presentano-ricorso-contr-137-952981.html">ex Ilva</a> di Taranto.</p>
      <p>Diversi mezzi pesanti si sono schierati di fronte alla portineria dello stabilimento siderurgico in segno di protesta per i crediti vantati dalle aziende dell'indotto nei confronti dei gestori di Arcelor Mittal.</p>
      <p>Sul posto anche il presidente della Regione Puglia Michele Emiliano e il presidente della Confindustria Taranto Antonio Marinaro.</p>
      <p>E mentre in serata, come riferiscono fonti sindacali, i tre segretari generali di Cgil, Cisl e Uil saranno ricevuti al Quirinale dal presidente della Repubblica, Sergio Mattarella, per affrontare la questione di Taranto e delle crisi industriali in generale, il giudice di Milano Claudio Marangoni, chiamato a decidere sul ricorso d'urgenza, ha invitato Arcelor Mittal a non spegnere gli altoforni di Taranto e a continuare l'attuale produzione dell'ex Ilva, almeno fino a quando non ci sarà la decisione del giudice.</p>
      <p>In un quadro "di leale collaborazione con l'autorità giudiziaria e per il tempo ritenuto necessario allo sviluppo del contraddittorio tra le parti" arriva l'invito del giudice - non certo un provvedimento - "a non porre in essere ulteriori iniziative e condotte in ipotesi pregiudizievoli per la piena operatività e funzionalità degli impianti, eventualmente differendo lo sviluppo delle operazioni già autonomamente prefigurate per il tempo necessario allo sviluppo del presente procedimento".</p>
      <p><b>LA TRATTATIVA -</b> Il governo, intanto, si prepara a un tentativo in extremis per indurre il colosso franco-indiano a restare a Taranto, promettendo in cambio lo scudo penale, un pacchetto di ammortizzatori sociali per oltre duemila lavoratori, uno sconto sugli affitti e anche la possibilità di un ingresso di Cassa depositi e prestiti nell'azionariato.</p>
      <p>Il premier Giuseppe Conte dovrebbe vedere i vertici di Arcelor Mittal in settimana ma una data ufficiale ancora non c'è.</p>
      <p>Per evitare che gli altiforni vengano spenti e la produzione fermata non si esclude il piano B di una nazionalizzazione ponte delle acciaierie, nell'attesa di trovare un nuovo acquirente. Ma non mancano i rischi di una decisione simile: da un lato la nazionalizzazione, sia pure temporanea, potrebbe portare a una procedura d'infrazione europea. Dall'altro c'è da individuare il management che gestisca la transizione e poi dare tempo alla cordata di formarsi.</p>
      <p>Un ostacolo - denunciano da Confindustria Vincenzo Boccia e da ex ministro Carlo Calenda - resta però lo scudo penale. "Nessuno investe se rischia l'arresto", dice Boccia.</p>
      <p>Il tema, secondo il ministro M5s Stefano Patuanelli, non si pone. Ma il ministro Pd Francesco Boccia al contrario afferma che "lo scudo non è un problema perché è già stato messo sul tavolo dal governo compatto".</p>
      <p>Così non sembra, a sentire fonti M5s: "La nostra posizione non cambia", affermano.</p>
      <p>(Unioneonline/D)</p>
    </article>
  </body>
</html>