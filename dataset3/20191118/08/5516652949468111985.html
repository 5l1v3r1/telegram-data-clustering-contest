<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425999/sta-dikasthria-to-dhmosio-gia-162-stremmata-sthn-arkasa-karpathoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T08:00:01+00:00"/>
    <meta property="og:title" content="Στα δικαστήρια το Δημόσιο για 162 στρέμματα στην Αρκάσα Καρπάθου"/>
    <meta property="og:description" content="Στο Τριμελές Εφετείο Δωδεκανήσου προσέφυγε το Ελληνικό Δημόσιο ζητώντας να ακυρωθεί απόφαση του Πολυμελούς Πρωτοδικείου Ρόδου, με την οποία αναγνωρίζεται σε μία κάτοικο Καρπάθου η ιδιοκτησία έκτασης 162 στρεμμάτων στην περιοχή Αρκάσα!"/>
  </head>
  <body>
    <article>
      <h1>Στα δικαστήρια το Δημόσιο για 162 στρέμματα στην Αρκάσα Καρπάθου</h1>
      <h2>Η αξία του ακινήτου υπολογίζεται σε 10 εκατομμύρια ευρώ</h2>
      <address>
        <time datetime="2019-11-18T08:00:01+00:00">18 Nov 2019, 08:00</time>
      </address>
      <p>
        <b>Στο Τριμελές Εφετείο Δωδεκανήσου προσέφυγε το Ελληνικό Δημόσιο ζητώντας να ακυρωθεί απόφαση του Πολυμελούς Πρωτοδικείου Ρόδου, με την οποία αναγνωρίζεται σε μία κάτοικο Καρπάθου η ιδιοκτησία έκτασης 162 στρεμμάτων στην περιοχή Αρκάσα!</b>
      </p>
      <p>Πρόκειται για μία σημαντικότατη απόφαση του Πολυμελούς Πρωτοδικείου Ρόδου καθώς η αξία του συγκεκριμένου ακινήτου εκτιμάται ότι φθάνει ακόμη και τα 10 εκατομμύρια ευρώ!</p>
      <p>Η απόφαση του δικαστηρίου είχε εκδοθεί το φθινόπωρο του 2018 και άμεσα το Ελληνικό Δημόσιο άσκησε έφεση η οποία εκδικάστηκε στις αρχές Νοεμβρίου 2019 από Τριμελές Εφετείο Δωδεκανήσου. Το δικαστήριο θα αποφανθεί σχετικά, το επόμενο διάστημα.</p>
      <p>Όπως είναι γνωστό η υπόθεση πήρε το δρόμο της δικαιοσύνης όταν ο δικηγόρος της συμπατριώτισσάς μας, κατέθεσε αγωγή στο Πενταμελές Εφετείο Δωδεκανήσου ζητώντας να αναγνωριστεί κυρία έναντι του Ελληνικού Δημοσίου.</p>
      <p>Το αρμόδιο δικαστήριο έκανε δεκτή τη σχετική αίτηση, ανοίγοντας ουσιαστικά τον δρόμο για να καταβληθούν στη συνέχεια ειδικές αποζημιώσεις. Με την ίδια απόφαση, το δικαστήριο αναγνώρισε πραγματικά επί του συνόλου της εκτάσεως, αφού έκρινε ότι το Ελληνικό Δημόσιο ουδέποτε υπήρξε κύριος της εν λόγω εκτάσεως αλλά πάντοτε την εν λόγω έκταση την νέμοντο και την κατείχαν διανοία κυρίου η ενάγουσα και οι προκάτοχοί της.</p>
      <p>Η εν λόγω απόφαση ήταν πολύ σημαντική καθώς είχε προηγηθεί πολύχρονη δικαστική διαμάχη με το Ελληνικό Δημόσιο αλλά και λόγω της αξίας του ακινήτου, η οποία υπολογίζεται στο ποσόν τουλάχιστον των 10.000.000 ευρώ, καθώς το ακίνητο ευρίσκεται σε μία από τις πλέον τουριστικές περιοχές της Καρπάθου, κοντά στη διάσημη παραλία του Αγίου Νικολάου της Αρκάσας. Μάλιστα εξαιτίας αυτού του γεγονότος, η εν λόγω έκταση είχε χαρακτηρισθεί ως ιδιαίτερης αρχαιολογικής αξίας, με πλήθος ευρημάτων, μεταξύ των οποίων τα ερείπια της βυζαντινής βασιλικής της Αγίας Σοφίας, χωρίς ωστόσο η συμπατριώτισσά μας να κατορθώσει ποτέ να αποζημιωθεί από το Ελληνικό Δημόσιο για την αναγκαστική απαλλοτρίωσή του.</p>
      <p>Αξίζει να σημειωθεί, ότι η συγκεκριμένη έκταση ίσως συνιστά τη μοναδική χερσόνησο της Ελλάδας, η οποία ευρίσκεται εξ ολοκλήρου στην κυριότητα ιδιώτη και όχι του Ελληνικού Δημοσίου.</p>
      <p>Επίσης τονίζεται ότι κι από νομικής απόψεως η συγκεκριμένη απόφαση του Πολυμελούς Πρωτοδικείου Ρόδου τυγχάνει ιδιαίτερα σημαντική, καθώς έλαβε θέση, κάνοντας δεκτούς τους ισχυρισμούς του συνηγόρου κ. Κώστα Διακονή, επί ενός ιδιαίτερα σημαντικού νομικού ζητήματος. Συγκεκριμένα έκρινε, ότι στα λοιπά, πλην της Ρόδου και της Κω, Δωδεκάνησα, τα ακίνητα υπήρξαν πάντοτε ιδιωτικής φύσεως, δεν περιήλθαν δηλαδή στο Οθωμανικό και συνεπεία αυτού αργότερα στο Ελληνικό Δημόσιο, με συνέπεια, όταν το Δημόσιο διεκδικεί την κυριότητα ενός από αυτά να οφείλει να αποδείξει, ότι αυτά του ανήκαν.</p>
      <p>Σε κάθε περίπτωση η υπόθεση πλέον βρίσκεται εν αναμονή της έκδοσης του δευτεροβάθμιου δικαστηρίου, δηλαδή του Τριμελούς Εφετείου Δωδεκανήσου.</p>
    </article>
  </body>
</html>