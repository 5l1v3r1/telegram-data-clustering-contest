<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/18/kasler-miklos-bejelentest-tett-a-gyermekek-otthongondozasaval-kapcsolatban"/>
    <meta property="og:site_name" content="infostart"/>
    <meta property="article:published_time" content="2019-11-18T08:34:12+00:00"/>
    <meta property="og:title" content="Kásler Miklós bejelentést tett a gyermekek otthongondozásával kapcsolatban"/>
    <meta property="og:description" content="Mintegy 4000 gyermek él 1-es típusú cukorbetegséggel, szüleik jogosultak lehetnek otthongondozási díjra."/>
  </head>
  <body>
    <article>
      <h1>Kásler Miklós bejelentést tett a gyermekek otthongondozásával kapcsolatban</h1>
      <address><time datetime="2019-11-18T08:34:12+00:00">18 Nov 2019, 08:34</time> by <a rel="author">Infostart / MTI</a></address>
      <h3>Mintegy 4000 gyermek él 1-es típusú cukorbetegséggel, szüleik jogosultak lehetnek otthongondozási díjra.</h3>
      <p>A kormány intézkedéscsomaggal segíti az 1-es típusú cukorbetegséggel élő mintegy 4000 gyermeket, szüleik - indokolt esetben - jogosultak lesznek a gyermekek otthongondozási díjára - közölte az emberi erőforrások minisztere hétfő reggel a köztévében.</p>
      <p>Kásler Miklós fontos intézkedésnek nevezte, hogy a gyerekeknél - január 1-től - a szöveti cukor mérésére alkalmas szenzort befogadja a társadalombiztosítás, és azt is, hogy az inzulinpumpa és kiegészítői egységesen 98 százalékos tb-támogatással lesznek elérhetők.</p>
      <p>Hozzátette, 500 millió forinttal támogatják a diabéteszcentrumokat és 100 millióval a civil szervezeteket.</p>
      <p>Az intézkedés része továbbá, hogy az óvodákban, iskolákban támogatják a beteg gyermekek életminőségének javítását, például</p>
      <p>
        <mark>a konyhai személyzet felkészítésével,</mark>
      </p>
      <p>edzők, sportorvosok képzésével.</p>
      <p>Ismertetése szerint az 1-es típusú cukorbetegség körülbelül 60 ezer embert érint Magyarországon, a 2-es típus pedig mintegy 800 ezret.</p>
      <p>A miniszter elmondta, az 1-es típusú diabétesz azt jelenti, hogy az inzulintermelő hasnyálmirigy sejtjeit egy autoimmun betegség részeként a szervezet felszámolja. A 2-es típusú cukorbetegség esetében az inzulintermelés ugyan folyik, de a sejtek nem reagálnak rá, így a glükóz nem jut be a sejtekbe.</p>
      <p>
        <i>Nyitókép: MTI/Komka Péter</i>
      </p>
    </article>
  </body>
</html>