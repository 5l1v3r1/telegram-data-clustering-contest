<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/tech/1562045/ektypwtis-dimioyrgei-realistika-trisdiastata-egchrwma-ologrammata"/>
    <meta property="og:site_name" content="NOOZ."/>
    <meta property="article:published_time" content="2019-11-18T08:43:00+00:00"/>
    <meta property="og:title" content="Εκτυπωτής δημιουργεί ρεαλιστικά τρισδιάστατα έγχρωμα ολογράμματα"/>
    <meta property="og:description" content="Γάλλοι ερευνητές κατασκεύασαν ένα νέο εκτυπωτή που παράγει ψηφιακά τρισδιάστατα έγχρωμα ολογράμματα με μεγαλύτερη λεπτομέρεια και χρωματικό ρεαλισμό από ό,τι κάθε άλλο μηχάνημα στο παρελθόν."/>
  </head>
  <body>
    <article>
      <h1>Εκτυπωτής δημιουργεί ρεαλιστικά τρισδιάστατα έγχρωμα ολογράμματα</h1>
      <address>
        <time datetime="2019-11-18T08:43:00+00:00">18 Nov 2019, 08:43</time>
      </address>
      <p>
        <b>Γάλλοι ερευνητές κατασκεύασαν ένα νέο εκτυπωτή που παράγει ψηφιακά τρισδιάστατα έγχρωμα ολογράμματα με μεγαλύτερη λεπτομέρεια και χρωματικό ρεαλισμό από ό,τι κάθε άλλο μηχάνημα στο παρελθόν.</b>
      </p>
      <p>Τα προϊόντα του εκτυπωτή μπορούν να χρησιμοποιηθούν ως αναπαραστάσεις αντικειμένων σε μουσεία, ως αρχιτεκτονικά μοντέλα, στη διαφήμιση κ.α. Το πλεονέκτημα τους είναι ότι δεν απαιτούν ειδικά γυαλιά ή άλλα οπτικά βοηθήματα για να γίνουν ορατά.</p>
      <p>Οι ερευνητές, με επικεφαλής τον Ιβ Ζεντέ της εταιρείας Ultimate Holography του Μπορντό, παρουσίασαν τον εκτυπωτή με την ονομασία Chimera, στο περιοδικό "Applied Optics" (Εφαρμοσμένη Οπτική) της Οπτικής Εταιρείας. Ο εκτυπωτής, που χρησιμοποιεί χαμηλής έντασης φως λέιζερ με διάφορα χρώματα (κόκκινο, πράσινο, μπλε) και ένα ειδικό φωτογραφικό υλικό, παράγει ολογράμματα που έχουν προηγουμένως δημιουργηθεί ως τρισδιάστατα μοντέλα σε υπολογιστή ή έχουν προκύψει με σάρωση πραγματικού αντικειμένου με ειδικό scanner.</p>
      <p>Οι προσπάθειες εκτύπωσης ολογραμμάτων έχουν μια ιστορία μερικών ετών αλλά και μια προϊστορία τεχνικών δυσκολιών, που ανάγκασαν ορισμένες κατασκευάστριες εταιρείες να κλείσουν. Η νέα τεχνολογία χρειάζεται περίπου 11 ώρες για να δημιουργήσει ένα ολόγραμμα 30 επί 40 εκατοστών, περίπου το μισό χρόνο σε σχέση με προηγούμενες τεχνολογίες, που επιπλέον ήσαν πιο δαπανηρές. Ο εκτυπωτής Chimera μέχρι στιγμής μπορεί να παράγει έγχρωμα ολογράμματα με διαστάσεις έως 60 επί 80 εκατοστών.</p>
      <p>Οι ερευνητές ανέφεραν ότι καθώς η τεχνολογία βελτιώνεται σταδιακά, ιδίως το τρισδιάστατο λογισμικό της, θα είναι δυνατό να επεκταθεί η χρήση της και σε άλλα πεδία, όπως η παραγωγή ιατρικών ολογραμμάτων.</p>
    </article>
  </body>
</html>