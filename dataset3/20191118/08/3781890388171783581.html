<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742276"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T08:17:00+00:00"/>
    <meta property="og:title" content="'นิชิโนะ'รับญวนพัฒนาเร็ว 'ฮังซอ'ลั่นข้อมูลไทยเพียบ"/>
    <meta property="og:description" content="'นิชิโนะ' ยอมรับ 'เวียดนาม' พัฒนารวดเร็วทุกชุด ส่วนไทยต้องใช้เวลา ขณะที่ 'ปาร์คฮังซอ' ลั่น มีข้อมุลไทยเพียบ มั่นใจ 'คงเฟือง' ยิง"/>
  </head>
  <body>
    <article>
      <h1>'นิชิโนะ'รับญวนพัฒนาเร็ว 'ฮังซอ'ลั่นข้อมูลไทยเพียบ</h1>
      <address>
        <time datetime="2019-11-18T08:17:00+00:00">18 Nov 2019, 08:17</time>
      </address>
      <figure>
        <img src="https://www.dailynews.co.th/admin/upload/20191118/news_FqwMysArYw152259_533.jpg?v=201911181810"/>
      </figure>
      <p>
        <b>"นิชิโนะ" ยอมรับ "เวียดนาม" พัฒนารวดเร็วทุกชุด ส่วนไทยต้องใช้เวลา ขณะที่ "ปาร์คฮังซอ" ลั่น มีข้อมุลไทยเพียบ มั่นใจ "คงเฟือง" ยิง</b>
      </p>
      <p>"ช้างศึก" ทีมฟุตบอลชาติไทย จะบุกเยือน "ดาวทอง" เวียดนาม ที่มีดิงห์ สเตเดียม ประเทศเวียดนาม ในฟุตบอลโลก 2022 รอบคัดเลือก โซนเอเชีย รอบ 2 กลุ่ม G นัดที่ 5 วันที่ 19 พ.ย.นี้เวลาไทย 20.00 น. โดยผลงานล่าสุด ไทยบุกแพ้ มาเลเซีย 1-2 และ ดาวทอง เปิดบ้านชนะ สหรัฐอาหรับเอมิเรตส์(ยูเออี) 1-0<br/><br/>สถานการณ์ในกลุ่มนี้ ผ่าน 4 นัดเท่ากัน เวียดนาม นำจ่าฝูง 10 แต้ม ยังไม่แพ้ใคร ตามด้วยไทย 7 แต้ม, ยูเออี กับ มาเลเซีย 6 แต้ม และ อินโดนีเซีย ไม่มีแต้ม โดยอีกคู่กลุ่มนี้ เตะวันเดียวกัน มาเลเซีย พบ อินโดนีเซีย  <br/><br/>ความเคลื่อนไหวเมื่อ 18 พ.ย. ได้มีการแถลงข่าวก่อนเกม โดย อากิระ นิชิโนะ หัวหน้าโค้ชทีมชาติไทย กล่าวว่า เกมแรกที่เจอกับเวียดนาม ตนมีอารมณ์ร่วมกับหลายๆ อย่าง และด้วยการทำงาน ก็มีความตึงเครียด มีสิ่งที่ทำให้ต้องคิด เป็นครั้งแรกที่มาทำงานด้วย ทำให้ตอนนั้นอาจแสดงออกมากเกินไป จริงๆแล้ว ตนเป็นคนยิ้มเก่ง</p>
      <figure>
        <img src="https://www.dailynews.co.th/admin/upload/20191118/news_HZLTrIXzFv152300_533.jpg?v=201911181810?v=8939"/>
      </figure>
      <p>นิชิโนะ กล่าวต่อไปว่า การเล่นเป็นทีมเยือน ต้องใส่ใจสิ่งต่างๆ ให้มากๆ ไม่ว่าจะเป็นที่พัก อาหารการกิน หรือสนามซ้อม นี่เป็นส่วนหนึ่งที่ตนขอกับทีมงาน เข้าใจดีว่าเวียดนามเตรียมสนามไว้ให้ไทย แต่ด้วยเงื่อนไขที่เรียกร้องไป ทำให้ต้องเปลี่ยนมาใช้สนามที่หาเอง<br/><br/>กุนซือซามูไร กล่าวต่อไปว่า ตั้งแต่ตนอยู่ที่ญี่ปุ่น มีการติดตามข่าวสารของฟุตบอลอาเซียนมาตลอด ได้ยินมาว่าเวียดนามพัฒนาการอย่างรวดเร็ว ซึ่งถือเป็นเรื่องที่น่ายกย่องมาก ตอนตนมารับงานที่ทีมชาติไทย ได้รับรู้ว่านักเตะไทยมีศักยภาพที่สูง สามารถรีดศักยภาพออกมาได้อีกมาก แต่แน่นอนว่าเวียดนามก็เป็นคู่แข่งสำคัญ เช่นเดียวกับชาติอื่นๆ ที่กำลังพัฒนาขึ้นมา<br/><br/>“ผลงานหลายชุดที่ผ่านมาของทีมชาติไทยนั้นไม่ดีนัก แต่เราก็ต้องยอมรับว่ามันไม่มีทางลัดในเรื่องนี้ เราต้องค่อยๆ พัฒนาทีมชาติไปตามขั้นตอนที่ควร”<br/><br/>“ตั้งแต่ผมติดตามฟุตบอลในโซนอาเซียน ก็ได้เห็นว่าเวียดนามมีพัฒนาการมาอย่างต่อเนื่อง ไม่ใช่แค่ทีมชุดใหญ่ แต่เป็นทุกชุด นี่เป็นเรื่องที่น่ายกย่อง และจะช่วยกระตุ้นให้ฟุตบอลในอาเซียนมีพัฒนาการต่อไป”<br/><br/>ส่วน กวินทร์ ธรรมสัจจานันท์ กล่าวถึงการพบกันในวันอังคารนี้ ในฐานะที่เป็นหนึ่งใน 9 ขุนพล ชุดปัจจุบัน ที่เคยพา ทีมชาติไทย บุกมาชนะ ทีมชาติเวียดนาม 3-0 ที่สนามมิดินห์ สเตเดียม ในศึกฟุตบอลโลก รอบคัดเลือก โซนเอเชีย รอบ 2 เมื่อปี 2015 ว่า “ผมชอบอยู่กับสถานการณ์ปัจจุบันมากกว่า ผมพยายามมีสมาธิในการเตรียมตัวกับเกมที่จะถึง ผมว่าทุกคนพร้อมที่จะลงเล่นในเกมวันพรุ่งนี้”<br/><br/>“แน่นอนเรามีการเปลี่ยนแปลงผู้เล่นระหว่างชุดที่ผ่านมากับชุดนี้ แต่ทุกคนมีความพร้อม พร้อมจะทำหน้าที่เพื่อจะมาเล่นทีมชาติ พยายามเล่นเต็มที่ตั้งแต่อยู่กับสโมสรเพื่อจะมาอยู่จุดนี้ ผมคิดว่าผู้เล่นคนอื่นๆ ก็มีความพร้อมในการมาเล่นตรงนี้อยู่แล้ว”<br/><br/>“เกมวันพรุ่งนี้เป็นเกมที่สำคัญ จริงๆ แล้ว การเล่นทุกเกมก็สำคัญ เราต้องการชัยชนะ ต้องการคะแนนให้มากที่สุดเท่าที่เป็นไปได้ในทุกเกม นี่ก็เป็นอีกเกมที่เราต้องการคว้าชัย เรารู้ว่าการมาเยือนเวียดนามไม่ใช่เรื่องง่าย พวกเขาแข็งแกร่ง มีศักยภาพที่ดี แต่ทีมเราเองก็เตรียมความพร้อมอย่างดีที่สุดเพื่อมาเล่นเกมนี้”</p>
      <figure>
        <img src="https://www.dailynews.co.th/admin/upload/20191118/news_wRGzkEhopY152301_533.jpg?v=201911181810?v=4533"/>
      </figure>
      <p>ด้าน ปาร์ค ฮัง ซอ กุนซือของเวียดนาม ตอบคำถามสื่อมวลชน กรณีที่ทีมไทย ไม่ซ้อมในสนามที่เวียดนามเตรียมไว้ให้ว่า เป็นเรื่องปกติที่แต่ละทีม จะเก็บข้อมูลการซ้อมเป็นความลับ ทุกทีมอยากเลือกสิ่งดีที่สุด ทุกทีมต้องการชัยชนะ แต่ เวียดนาม ได้ศึกษาข้อมูล ไทย เป็นอย่างดี พร้อมสำหรับวันพรุ่งนี้ ได้เตรียมรับมือกับทีมไทยทุกตำแหน่ง ไม่ใช่แค่ ธีรศิลป์ แดงดา <br/><br/>เมื่อสื่อเวียดนามถามว่า เหงียน คอง เฟือง มีโอกาสมากน้อยแค่ไหนที่จะยิงไทยปาร์คฮังซอ ตอบสั้นๆ ว่า..."แน่นอน"</p>
    </article>
  </body>
</html>