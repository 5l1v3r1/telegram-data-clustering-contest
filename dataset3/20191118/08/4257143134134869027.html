<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/18/2021-ben-lehet-egyszamjegyu-az-szja"/>
    <meta property="og:site_name" content="infostart"/>
    <meta property="article:published_time" content="2019-11-18T08:18:00+00:00"/>
    <meta property="og:title" content="2021-ben lehet egy számjegyű az szja"/>
    <meta property="og:description" content="Varga Mihály terjedelmes interjút adott a Magyar Nemzetnek."/>
  </head>
  <body>
    <article>
      <h1>2021-ben lehet egy számjegyű az szja</h1>
      <address><time datetime="2019-11-18T08:18:00+00:00">18 Nov 2019, 08:18</time> by <a rel="author">Infostart / MTI</a></address>
      <h3>Varga Mihály terjedelmes interjút adott a Magyar Nemzetnek.</h3>
      <p>Magyarország fejlődik a leggyorsabban az unióban - jelentette ki a pénzügyminiszter a Magyar Nemzetnek. A hétfői lapszámban megjelent interjúban Varga Mihály azt mondta, hogy a kormány már hozzálátott a második gazdaságvédelmi akcióterv kidolgozásához, az új intézkedésekről a jövő év első felében születhet döntés.</p>
      <p>Közölte: nem vetették el az egyszámjegyű személyi jövedelemadót (szja), a 700-800 milliárd forintos adócsökkentés - a költségvetési mozgásteret szem előtt tartva - legkorábban 2021 táján kerülhet napirendre.</p>
      <p>A miniszter úgy fogalmazott:</p>
      <blockquote>"az elmúlt években megszokhattuk, hogy akadnak ellendrukkereink,</blockquote>
      <p>a gazdasági folyamatok alakulását azonban nem kívánságok (...) határozzák meg".</p>
      <p>Az idei harmadik negyedévben az 5 százalékos bővülésével a magyar gazdaság növekedett a legnagyobb mértékben az egész Európai Unióban (EU), tehát nem tekinthető tárgyilagosnak az olyan kijelentés, amely kudarcosnak nevezi a kormány gazdaságpolitikáját - hangoztatta.</p>
      <p>Varga Mihály örömteli ténynek nevezte, hogy a magyar gazdaság fejlődésében érdemi szerepet játszottak a megfelelően felhasznált uniós források. Volt olyan időszak, amikor az EU-tól érkező összegek nagyjából 10 százaléka került csak a gazdaságba. Ők azonban változtattak az arányokon, és úgy határoztak, hogy az uniós támogatások 60 százalékát a gazdaság fejlesztésére fordítják. Ez helyes döntésnek bizonyult - mondta a tárcavezető.</p>
      <p>A német-magyar gazdasági kapcsolatokról úgy vélekedett, hogy a viszony jó, nincs fennakadás.</p>
      <p>Az első gazdaságvédelmi akcióterv intézkedései közül sok már megvalósult, a fennmaradók január elsején indulnak. Közben a kormány hozzálátott a második gazdaságvédelmi akcióterv kialakításához is, a munka több tárca bevonásával zajlik - közölte Varga Mihály.</p>
      <p>Varga Mihály arról is beszélt: a Magyar Kereskedelmi és Iparkamaránál (MKIK) azt tapasztalták, hogy</p>
      <blockquote>bizonyos vállalkozói csoportok visszaélésszerűen alkalmazzák a kisadózó vállalkozások tételes adóját (kata), ugyanis alkalmazottaikat nem munkavállalókként, hanem vállalkozókként foglalkoztatják.</blockquote>
      <p>Az ügyben a kamara összetett javaslatot juttatott el a tárcához. Az MKIK felvetéseit áttekintik, és egyeztetnek más szakmai szervezetekkel, kamarákkal is - közölte a miniszter. A szabályok esetleges módosítása jövőre következhet - olvasható a Magyar Nemzetben.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>