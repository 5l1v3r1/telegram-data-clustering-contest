<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/se-exelixi-epicheirisi-tis-astunomias-sta-exarcheia-33-sullipseis-kai-53-prosagoges-sta-epeisodia-tis-kuriakis.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-18T08:11:00+00:00"/>
    <meta property="og:title" content="Σε εξέλιξη επιχείρηση της αστυνομίας στα Εξάρχεια - 33 συλλήψεις και 53 προσαγωγές στα επεισόδια της Κυριακής"/>
  </head>
  <body>
    <article>
      <h1>Σε εξέλιξη επιχείρηση της αστυνομίας στα Εξάρχεια - 33 συλλήψεις και 53 προσαγωγές στα επεισόδια της Κυριακής</h1>
      <address>
        <time datetime="2019-11-18T08:11:00+00:00">18 Nov 2019, 08:11</time>
      </address>
      <p>Σε εξέλιξη βρίσκεται, από νωρίς το πρωί, νέα επιχείρηση της αστυνομίας στο κτίριο της οδού Στουρνάρη 4 στα Εξάρχεια, όπου αργά χθες το βράδυ συνελήφθησαν δύο άτομα.</p>
      <p>Σύμφωνα με τις πρώτες πληροφορίες από αστυνομικές πηγές, διενεργούνται έρευνες σε χώρους του κτιρίου που εκτιμάται ότι αποτελούσαν «ορμητήρια» για επιθέσεις κατά αστυνομικών δυνάμεων.</p>
      <p>Σημειώνεται ότι στα επεισόδια που σημειώθηκαν το βράδυ της Κυριακής στην περιοχή των Εξαρχείων, μετά την ολοκλήρωση της πορείας για την επέτειο του Πολυτεχνείου, η αστυνομία πραγματοποίησε 33 συλλήψεις, ενώ προχώρησε συνολικά σε 53 προσαγωγές, σύμφωνα με το Αρχηγείο της ΕΛ.ΑΣ. Παράλληλα, κατά την διάρκεια των επεισοδίων τραυματίστηκαν δύο αστυνομικοί.</p>
      <p>Όσον αφορά τις συλλήψεις, οι έξι έγιναν σε δώμα κτιρίου στην οδό Σπύρου Τρικούπη στα Εξάρχεια, όπου βρέθηκαν και κατασχέθηκαν μολότοφ, αντιασφυξιογόνες μάσκες, γάντια, πέτρες και άλλα αντικείμενα, οι δύο στην οδό Στουρνάρη και οι υπόλοιπες στην πλατεία Εξαρχείων, μετά τη λήξη των πορειών, για επιθέσεις σε βάρος των αστυνομικών δυνάμεων.</p>
      <p>Όπως σημειώνει ακόμη το Αρχηγείο της ΕΛ.ΑΣ, «οι προγραμματισμένες εκδηλώσεις για την επέτειο του Πολυτεχνείου σε διάφορες περιοχές της χώρας εξελίχθηκαν στο σύνολό τους ομαλά χωρίς να καταγραφούν ιδιαίτερα προβλήματα, ενώ οι αστυνομικές Αρχές έλαβαν όλα τα ενδεικνυόμενα μέτρα για τη διαφύλαξη και την προστασία των εκδηλώσεων».</p>
      <p>Παράλληλα, σε άλλες πόλεις προσήχθησαν συνολικά 31 άτομα για συμμετοχή σε επεισόδια. Ειδικότερα, 14 άτομα στη Θεσσαλονίκη, δέκα στην Πάτρα και επτά στο Ηράκλειο Κρήτης.</p>
    </article>
  </body>
</html>