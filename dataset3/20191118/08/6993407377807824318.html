<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-unicef-dity/30277834.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T08:50:59+00:00"/>
    <meta property="og:title" content="ЮНІСЕФ: кількість дітей, які помирають у віці до 5 років, знизилася на 60%"/>
    <meta property="og:description" content="Кількість дітей, які помирають у віці до п’яти років, знизилася на близько 60% з 1990-го року, йдеться в дослідженні Дитячого фонду ООН (ЮНІСЕФ). «У 1990-му, через рік після ухвалення Конвенції (про"/>
  </head>
  <body>
    <article>
      <h1>ЮНІСЕФ: кількість дітей, які помирають у віці до 5 років, знизилася на 60%</h1>
      <address>
        <time datetime="2019-11-18T08:50:59+00:00">18 Nov 2019, 08:50</time>
      </address>
      <p>Кількість дітей, які помирають у віці до п’яти років, знизилася на близько 60% з 1990-го року, <a href="https://www.unicef.org/media/61911/file/Convention-rights-child-at-crossroads-2019.pdf">йдеться</a> в дослідженні Дитячого фонду ООН (ЮНІСЕФ).</p>
      <p>«У 1990-му, через рік після ухвалення Конвенції (про права дитини – ред.), понад 12,5 мільйонів дітей померли до свого п’ятого дня народження (здебільшого через причини, які можна було попередити). До 2018-го це число знизилося до п’яти мільйонів, скоротившись майже на 60 відсотків», – розповіли в ЮНІСЕФ.</p>
      <p>За даними Дитячого фонду ООН, найвищий рівень дитячої смертності – у Західній і Центральній Африці. Там на 1 000 дітей припадає 97 смертей. Найнижчі показники у Західній Європі (4 смерті на 1 000 дітей).</p>
      <p>Серед загроз у ЮНІСЕФ називають проблеми з вакцинацією. Станом на 2018 рік 19,4 мільйона немовлят не мають доступу до імунізації DTP-3 – вакцин від дифтерії, правця й коклюша. Більшість із цих дітей – із бідних домогосподарств, вони живуть у громадах, недостатньо забезпечених послугами (віддалених локаціях, районах конфліктів або міських нетрях).</p>
    </article>
  </body>
</html>