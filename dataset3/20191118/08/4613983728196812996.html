<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/kitay-zapochna-da-spasyava-i-golemite-si-banki.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T08:54:16+00:00"/>
    <meta property="og:title" content="Китай започна да спасява и големите си банки"/>
    <meta property="og:description" content="Почти 50% в Harbin Bank са били придобити от правителствени агенции срещу 2,1 млрд. долара"/>
  </head>
  <body>
    <article>
      <h1>Китай започна да спасява и големите си банки</h1>
      <address><time datetime="2019-11-18T08:54:16+00:00">18 Nov 2019, 08:54</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>След като през миналата седмица стана ясно, че съотношението на пазарната капитализация на банките спрямо размера на активите им е спаднало до исторически ниската си стойност от 5,8%, наскоро се оказва, че страната вече е започнала да спасява проблемните си кредитори, предаде Zero Hedge.</p>
      <p>Първата банка, която е получила държавна помощ е Harbin Bank. С активи в размер на 662 млрд. юана (94,4 млрд. долара) тя е кредитор със среден размер, тя оперира от североизточната провинция Хейлонгджанг. Сега обаче тя се превръща в най-голямата финансова институция с държавна подкрепа, след като частните ѝ акционери бяха заменени с правителствени инвеститори, посочва Wall Street Journal.</p>
      <p>Все пак тя не е първата местна банка, която държавата спасява. Преди нея бейлаути получиха Baoshang Bank , Bank of Jinzhou, Heng Feng Bank и Henan Yichuan Rural Commercial Bank. Първата от тях беше спасена отново чрез изкупуване на акциите от страна на властите още през април тази година. Същият е механизмът зад спасяването на Harbin Bank, 48% от която вече ще са собственост на държавата.</p>
      <p>Срещу акциите си, които са били трансферирани, Harbin Bank е получила 15 млрд. юана (2,1 млн. долара). В изявлението на банката, което беше публикувано в петък, не се посочва формалната причина за транзакцията. Формата, под която е извършена, обаче говори за директен бейлаут, тъй като става въпрос за трансфер, а не за свободна продажба на акции на свободния пазар.</p>
      <p>Harbin Bank е свързана с някога мощния олигарх Ксиао Джианхуа, който изчезна през 2017 г., след като прокуратурата започна вълни от акции срещу някои от големите частни инвеститори в страната. След акцията много от техните бизнеси бяха придобити от държавата. Такъв е случаят с Anbang Insurance Group, притежавана от Ву Ксиаохуи например.</p>
      <p>Акциите на Harbin Bank изгубиха 16,5% от стойността си от началото на годината. Както и други банки в страната, в последния си финансов отчет за първото полугодие финансовата институция посочва, че се наблюдава спад на качеството на активите ѝ. Въпреки това и макар че отписа големи количества от лоши кредити, банката регистрира рекордна печалба от 2,18 млрд. юана (311 млн. долара) за първите шест месеца на 2019 г. "Което показва, че финансовите отчети в Китай са също толкова "надеждни", колкото и другите икономически "данни" в страната", посочват от Zero Hedge.</p>
      <p>През пролетта на миналата година Harbin Bank се отказа от извършване на първично публично предлагане, но от банката посочиха, че ще наберат финансиране чрез безпадежни облигации в размер на над 2 млрд. долара. Така тя се превърна в първата банка, която искаше да набере капитал от първо ниво чрез този вид инструменти.</p>
    </article>
  </body>
</html>