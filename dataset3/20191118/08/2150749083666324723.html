<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/rosiya-realizovuye-plan-vidnovlennya-kontrolyu-nad-geopolitichnim-prostorom-parubiy/"/>
    <meta property="og:site_name" content="Прямий"/>
    <meta property="article:published_time" content="2019-11-18T08:51:00+00:00"/>
    <meta property="og:title" content="Росія реалізовує план відновлення контролю над геополітичним простором - Парубій"/>
    <meta property="og:description" content="Російська Федерація реалізує широкомасштабну стратегію, спрямовану на відновлення імперського впливу на колишню територію Радянського Союзу та загалом на"/>
  </head>
  <body>
    <article>
      <h1>Росія реалізовує план відновлення контролю над геополітичним простором - Парубій</h1>
      <address>
        <time datetime="2019-11-18T08:51:00+00:00">18 Nov 2019, 08:51</time>
      </address>
      <p>
        <b>Російська Федерація реалізує широкомасштабну стратегію, спрямовану на відновлення імперського впливу на колишню територію Радянського Союзу та загалом на світову геополітику. Тому розраховувати на будь-які "дива" чи поступки з боку Путіна небезпечно.</b>
      </p>
      <p>Про це заявив народний депутат з фракції "Європейська Солідарність" Андрій Парубій, передає <a href="https://eurosolidarity.org/%D0%B0%D0%BD%D0%B4%D1%80%D1%96%D0%B9-%D0%BF%D0%B0%D1%80%D1%83%D0%B1%D1%96%D0%B9-%D1%80%D0%BE%D1%81%D1%96%D1%8F-%D1%80%D0%B5%D0%B0%D0%BB%D1%96%D0%B7%D0%BE%D0%B2%D1%83%D1%94-%D0%BC%D0%B0%D1%81%D1%88/">пресслужба</a> партії.</p>
      <p>"Той, хто думає, що просто відбудеться якесь чудо і росіяни просто побіжать з України, той глибоко помиляється. Російська Федерація сьогодні реалізовує дуже масштабний план відновлення контролю Кремля над тим геополітичним простором, який колись контролював Радянський Союз. Їхня сфера інтересів сягає і США, і дестабілізації Європи. І тому дуже багато радикальних рухів фінансовані з Росії. Але всі ці плани Путіна є неможливими без контролю над Україною", – наголосив Парубій.</p>
      <p>"Російська імперія не має шансу на існування без контролю над Україною. Державний імперіалізм є ключовою частиною державної політики Росії. Війна – це не тільки танки. Енергетичні атаки, інформаційні атаки, гуманітарні, економічні тривали завжди", – нагадав Парубій.</p>
      <p>Він провів паралелі із подіями столітньої давнини, коли українці втратили шанс на незалежність і поплатились за це мільйонами жертв Голодомору і розстріляним цвітом української інтелігенції.</p>
      <p>"100 років тому теж багато хто говорив – давайте завершимо війну; давайте розійдемось по селам просто орати землю. Ціною цього став Голодомор. Ціною була розстріляна вся українська інтелігенція. Ми повинні бути готові боротися за свою незалежність", – наголосив Парубій.</p>
      <p>Він зазначив, що для успішного протистояння імперським планам Кремля Україна має стати членом ЄС та НАТО, а всередині країни громадяни мають боронити власну ідентичність.</p>
      <p>"Найбільш ефективною у світі системою безпеки є НАТО. Тому для нашої команди "Європейської Солідарності", для мене особисто це є ключове питання зовнішньої політики, спроямованої на національну безпеку. Україна має бути членом НАТО. Україна має бути в ЄС для того, щоб забезпечити соціальні потреби і добробут громадян. Щоб жити гідно – так як живуть наші сусіди в Чехії, Словаччині, Польщі і загалом у Європейському Союзі. Правила поведінки, правила побудови економіки в ЄС зможуть дати нам цю гарантію", – переконаний Парубій.</p>
      <p>"Україна має бути державою із власною історією, із українською мовою, з українською ідентичністю. Україна має стати потужною європейською державою – одним з регіональних лідерів у Європі", – зазначив народний депутат.</p>
      <p>Також читайте: Президент України Володимир <a href="https://prm.ua/zelenskiy-pishov-za-stsenariyem-putina-demonizuyuchi-ukrayinsku-armiyu-ta-dobrovoltsiv-parubiy/">Зеленський пішов по сценарію,</a> який всі ці роки пропонував Володимир Путін: демонізувати українську армію та українських добровольців.</p>
      <related>
        <h4>Схожі новини</h4>
        <a href="https://prm.ua/rosiya-protyagom-roku-porushila-ukrayinskiy-povitryaniy-prostir-34-tisyachi-raziv-zmi/"/>
        <a href="https://prm.ua/proyekt-povidomlennya-pro-pidozru-poroshenku-ye-sproboyu-revanshu-parubiy/"/>
        <a href="https://prm.ua/gorilo-palalo-u-siriyi-kurdi-atakuvali-rosiyskiy-btr/"/>
      </related>
    </article>
  </body>
</html>