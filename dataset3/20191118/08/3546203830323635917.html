<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1930473635_50_godini_ot_parviya_tsveten_mach_Nachaloto_be_dadeno_ot_Livarpul_i_bashtata_na_Frank_Lampard"/>
    <meta property="og:site_name" content="webcafé"/>
    <meta property="article:published_time" content="2019-11-18T08:58:00+00:00"/>
    <meta property="og:title" content="50 години от първия цветен мач! Началото бе дадено от Ливърпул и бащата на Франк Лампард"/>
    <meta property="og:description" content="Датата е 15 ноември, стадионът е &quot;Анфийлд&quot;"/>
  </head>
  <body>
    <article>
      <h1>50 години от първия цветен мач! Началото бе дадено от Ливърпул и бащата на Франк Лампард</h1>
      <address><time datetime="2019-11-18T08:58:00+00:00">18 Nov 2019, 08:58</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/18/colour/1170x731.png"/>
        <figcaption>Ливърпул - Уест Хем от средата на ноември 1969-а е първият цветен мач в историята.</figcaption>
      </figure>
      <p>
        <b>Днес Висшата лига продава телевизионните си права за 5 милиарда паунда, а през годините свикнахме с невероятния професионализъм при излъчването на мачовете от Острова. В Англия започват телевизионната революция във футбола в началото на 60-те години на миналия век.</b>
      </p>
      <p>През 1962-ра се предават мачовете от Световното първенство в Чили, но на запис. До Мондиал 1966 в родината на футбола обаче всичко се променя. За да подготви операторите и режисьорите за турнира, BBC стартира предаването Match of the Day, в което се показват репортажи от най-интересните двубои от Първа и Втора дивизия. Сега Match of the Day е най-рейтинговото футболно предаване в ефира, но стартира като тренировъчен проект.</p>
      <p>Мачът Ливърпул - Арсенал на "Анфийлд" през 1964 г. е първият Match of the Day. Репортажът от стадиона започва с песен на Бийтълс, а водещия Кенет Уолстънголм казва: "Да пожелаем успех на Match of the Day - първото седмично футболно шоу, което ще се излъчва по BBC Two в събота. Както вече чухте, ние сме в Бийтълвил."</p>
      <p>
        <b>По трибуните на "Анфийлд" има 40 хиляди, а по онова време в целия Лондон телевизорите са не повече от 20 хиляди.</b>
      </p>
      <p>Въпреки този факт, клубовете се притесняват, че телевизията ще откаже част от феновете да гледат футбол на живо и от BBC се съгласяват да показват репортажите след като приключи кръгът, и то по втория си канал.</p>
      <p>Постепенно шоуто става много популярно и в края на 60-те се мести на основния канал, а аудиторията му вече наброява 10 милиона зрители.</p>
      <p>През ноември 1968-а се излъчва и първите експериментални цветни кадри от срещата Челси - Манчестър Сити.</p>
      <p>
        <b>Първият цветен мач на живо пък е на 15 ноември 1969 г. отново на "Анфийлд".</b>
      </p>
      <p>Бил Шенкли вече е изградил великия си Ливърпул, който приема Уест Хем на Боби Мур, Джеф Хърст и други известни играчи като Хари Реднап и Франк Лампард-старши.</p>
      <p>"Избрахме Ливърпул, защото искахме да стартираме на паметно място - обяснява продуцентът на MOTD Алек Уик в интервю за местен вестник. - Просто няма такъв колорит, какъвто тук. А и трибуната "Коп"... Цветният футбол е нещо изумително. Днес можем да различим перефктно двата отбора."</p>
      <p>Домакините печелят с 2:0, а мачът влиза в историята.</p>
      <p>В първите години на 70-те форматът е с един централен мач и кратки репортажи от още 2-3. Няма ресурс за повече, а и прякото излъчване на мачове още е в бебешките си години. Но Match of the Day прави неща, които трасират пътя на тв предаванията за футбол из целия свят.</p>
      <p>Голове на месеца - с номинации и гласуване на запалянковци. Става с пощенски картички, пращани на адреса на BBC. Ърни Хънт от Ковънтри пише история - става първият, който го печели през 1971-ва.</p>
      <p>
        <b>През 2015 г. Match of the Day попадна в Книгата на рекордите на Гинес като най-старото футболно шоу в света.</b>
      </p>
      <p>А доста често на Острова се чува фразата, описваща съботните навици на правоверния англичанин: "Get to the ground, watch the game, have a few pints with the lads and get home for Match of the Day".</p>
      <p>Преведено: Иди на мача (стандартно от 15 часа местно време), изпий няколко бири с момчетата след това, прибери се за Мача на деня.</p>
      <p>Някои неща никога не се променят.</p>
      <figure>
        <iframe src="https://www.youtube.com/embed/QtNHn7e9EWA" width="618" height="346" data-service="Youtube" scrolling="no"/>
      </figure>
      <related>
        <a href="https://www.webcafe.bg/sportcafe/retro/id_1177281197_Ot_Djon_Bezzemni_do_nashi_dni_Istoriyata_na_livarbard_i_emblemata_na_Livarpul"/>
      </related>
    </article>
  </body>
</html>