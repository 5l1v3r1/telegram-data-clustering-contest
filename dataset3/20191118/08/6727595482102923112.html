<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/cinema-ticket-charge-to-be-hiked-in-kerala-entertainment-tax452.html"/>
    <meta property="og:site_name" content="DoolNews"/>
    <meta property="article:published_time" content="2019-11-18T08:55:00+00:00"/>
    <meta property="og:title" content="പ്രതിഷേധം ഫലം കണ്ടില്ല; സിനിമ ടിക്കറ്റിന് ഇന്നുമുതല്‍ വിലകൂടും; സാധാരണ ടിക്കറ്റിന് ഇനി 130 രൂപ"/>
    <meta property="og:description" content="Dr.T.M Thomas Isaac Malayalam Cinema Tax Hike In Kerala Details Movie Day തിരുവനന്തപുരം: സമരങ്ങളും പ്രതിഷേധങ്ങളും വകവെയ്ക്കാതെ സംസ്ഥാനത്തെ സിനിമ തിയേറ്ററുകളില്‍ ടിക്കറ്റ്"/>
  </head>
  <body>
    <article>
      <h1>പ്രതിഷേധം ഫലം കണ്ടില്ല; സിനിമ ടിക്കറ്റിന് ഇന്നുമുതല്‍ വിലകൂടും; സാധാരണ ടിക്കറ്റിന് ഇനി 130 രൂപ</h1>
      <address><time datetime="2019-11-18T08:55:00+00:00">18 Nov 2019, 08:55</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: സമരങ്ങളും പ്രതിഷേധങ്ങളും വകവെയ്ക്കാതെ സംസ്ഥാനത്തെ സിനിമ തിയേറ്ററുകളില്‍ ടിക്കറ്റ് നിരക്ക് ഇന്ന് മുതല്‍ കുത്തനെ ഉയരും. വിവിധ ക്ലാസുകളിലായി 10 രൂപ മുതല്‍ 30 രൂപ വരെയാണ് വര്‍ധിക്കുന്നത്.</p>
      <p>നിലവില്‍ ടിക്കറ്റിനുമേല്‍ ഉള്ള ജി.എസ്.ടി , ക്ഷേമ നിധി, എന്നിവയ്ക്ക് പുറമേ പുതിയ വിനോദ നികുതിയും ഏര്‍പ്പെടുത്താനുള്ള സര്‍ക്കാരിന്റെ തീരുമാനത്തെ തുടര്‍ന്നാണിത്. നേരത്തെ പ്രതിഷേധവുമായി രംഗത്ത് എത്തിയിരുന്നെങ്കിലും ഒടുവില്‍ സര്‍ക്കാര്‍ തീരുമാനത്തിന് തിയേറ്റര്‍ സംഘടനകള്‍ വഴങ്ങുകയായിരുന്നു.</p>
      <related>
        <a href="https://www.doolnews.com/changing-malayalam-cinema-changing-market-potential-economics-report452.html?utm_source=doolnews&amp;utm_medium=related"/>
      </related>
      <p>നേരത്തെ വിനോദ നികുതി പിന്‍വലിക്കില്ലെന്ന സര്‍ക്കാര്‍ തീരുമാനത്തില്‍ പ്രതിഷേധിച്ച് സിനിമാ സംഘടനകള്‍ വ്യാഴാഴ്ച സിനിമാ ബന്ദ് നടത്തിയിരുന്നു. നികുതി ഏര്‍പ്പെടുത്തിയ തീരുമാനത്തിന് എതിരെ സംഘടനകള്‍ കോടതിയെ സമീപിച്ചിരുന്നെങ്കിലും നടപടി നീണ്ടു പോകുകയാണ്.</p>
      <p>കോടതി വിധി പ്രതികൂലമായാല്‍ മൂന്‍കാലപ്രാബല്യത്തോടെ തിയേറ്ററുകള്‍ സര്‍ക്കാരിന് നികുതി നല്‍കേണ്ടി വരും.<br/><b><a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a></b></p>
      <p>സെപ്തംബര്‍ ഒന്ന് മുതല്‍ സിനിമാ ടിക്കറ്റുകളില്‍ വിനോദ നികുതി കൂടി ഉള്‍പ്പെടുത്താന്‍ ആയിരുന്നു സര്‍ക്കാര്‍ തീരുമാനം. 100 രൂപയില്‍ താഴെയുള്ള ടിക്കറ്റുകള്‍ക്ക് അഞ്ച് ശതമാനവും 100 രൂപയ്ക്ക് മുകളിലുള്ളവയ്ക്ക് 8.5 ശതമാനവും വിനോദ നികുതി ചുമത്താനാണ് തീരുമാനം.</p>
      <related>
        <a href="https://www.doolnews.com/high-court-stayed-woman-movie-production-project-ksfdc365.html?utm_source=doolnews&amp;utm_medium=related"/>
      </related>
      <p>സാമ്പത്തിക പ്രതിസന്ധിക്കിടയില്‍ നികുതിയിളവ് നല്‍കാനാവില്ലെന്നാണ് മന്ത്രി തോമസ് ഐസക് കഴിഞ്ഞ ദിവസം നിയമസഭയില്‍ പറഞ്ഞിരുന്നു. അതേസമയം ജി.എസ്.ടിക്കും പ്രളയ സെസ്സിനും പുറമേ വിനോദ നികുതി കൂടി അധികമായി ഈടാക്കുന്നത് സിനിമ മേഖലയെ പ്രതിസന്ധിയിലാക്കുമെന്നാണ് കേരള ഫിലിം ചേംബര്‍ ഓഫ് കൊമേഴ്‌സിന്റെ നിലപാട്.</p>
      <p>നേരത്തെ ജി.എസ്.ടി നടപ്പിലായതോടെ 100 രൂപ വരെയുള്ള ടിക്കറ്റിന് 18 ശതമാനം നികുതി, അതിനു മുകളില്‍ 28 ശതമാനം എന്ന തരത്തില്‍ വാങ്ങാനായിരുന്നു കേന്ദ്രസര്‍ക്കാരിന്റെ തീരുമാനം. എന്നാല്‍ പ്രതിഷേധവുമായി ഫിലിം ഫെഡറേഷന്‍ ഓഫ് ഇന്ത്യ രംഗത്ത് എത്തിയതോടെ നികുതി 12%, 18% എന്നായി കേന്ദ്രസര്‍ക്കാര്‍ പുന:ക്രമീകരിക്കുകയായിരുന്നു.</p>
      <related>
        <a href="https://www.doolnews.com/interdependent-film-makers-against-iffk-and-chalachithra-academy-123.html?utm_source=doolnews&amp;utm_medium=related"/>
      </related>
      <p>നിലവില്‍ സംസ്ഥാനത്ത് സാധാരണ ടിക്കറ്റിന്റെ വില 95 രൂപയായിരുന്നു. ഇതിന്റെ കൂടെ 3 രൂപ ക്ഷേമനിധി തുകയും 2 രൂപ സര്‍വീസ് ചാര്‍ജും ചേര്‍ത്ത് 100 രൂപ അടിസ്ഥാന വിലയും ഇതിന്റെ കൂടെ 12 ശതമാനം ജിഎസ്ടിയും 1 ശതമാനം പ്രളയസെസും ചേര്‍ത്ത് ടിക്കറ്റിന്റെ അടിസ്ഥാന വില 113 രൂപയായിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>പുതിയ വിനോദ നികുതി വരുന്നതോടെ 5 ശതമാനം സര്‍ക്കാര്‍ അടിസ്ഥാനവിലയില്‍ ചുമത്തും ഇതിന് മേല്‍ 5 ശതമാനം ജി.എസ്.ടി.യും ചേര്‍ക്കുകയും ചെയ്യും. ഇതോടെ 95 രൂപ വിലയുള്ള ടിക്കറ്റിന്റെ അടിസ്ഥാന വില 106 ആയി ഉയരുകയും ചെയ്യും ഇതോടെ ഒരു ടിക്കറ്റിന്റെ ജി.എസ്.ടി 18 ശതമാനമായി മാറും. ഇതോടെ സാധാരണ ടിക്കറ്റിന് 130 രൂപയായി മാറും.</p>
      <p>
        <b>DoolNews Video</b>
      </p>
      <figure>
        <iframe src="https://www.youtube.com/embed/gCAm3UyW_2w" width="527" height="309" data-service="Youtube" scrolling="no"/>
      </figure>
    </article>
  </body>
</html>