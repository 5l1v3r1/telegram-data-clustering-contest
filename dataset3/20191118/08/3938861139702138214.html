<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_nezgodnih-z-frakciyeyu-bude-bilshati-analitik-pro-slug-narodu/938606"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T08:30:00+00:00"/>
    <meta property="og:title" content="Незгодних з фракцією буде більшати — аналітик про &quot;слуг народу&quot;"/>
    <meta property="og:description" content="Виключеним зі &quot;Слуги народу&quot; депутатам Анні Скороход і Антону Полякову не вдалося домовитися з фракцією. Таких людей ставатиме більше. Таку думку Gazeta.ua висловив Андрій Сухарина, аналітик Фонду &quot;Демократичні ініціативи ім. Ілька Кучеріва&quot;. &quot;Їм не вдалося домовитися з самою ..."/>
  </head>
  <body>
    <article>
      <h1>Незгодних з фракцією буде більшати — аналітик про "слуг народу"</h1>
      <address><time datetime="2019-11-18T08:30:00+00:00">18 Nov 2019, 08:30</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938606_w_300.jpg?v=0"/>
        <figcaption>"Чи справді ця партія була такою монолітною раніше і тільки зараз почала розпадатися?" ФОТО: Facebook-сторінка "Слуги народу"</figcaption>
      </figure>
      <p>Виключеним зі "Слуги народу" депутатам <b>Анні Скороход</b> і <b>Антону Полякову</b> не вдалося домовитися з фракцією. Таких людей ставатиме більше.</p>
      <p>Таку думку <a href="https://gazeta.ua/">Gazeta.ua</a> висловив <b>Андрій Сухарина</b>, аналітик Фонду "Демократичні ініціативи ім. Ілька Кучеріва".</p>
      <p>"Їм не вдалося домовитися з самою фракцією. Розбіжності були надто вагомим. І таких людей ставатиме більше. Але до кінця року монобільшість точно не припинить існування. Ці люди зараз при владі, для них вигідно домовлятися між собою, а не виносити сміття з будинку. Їм вигідно домовлятися про спільні перемоги".</p>
      <p>Зарано говорити про те, що фракція "посипалася", каже Сухарина. Адже навіть після виходу з фракції двох депутатів вона однаково лишається однопартійною більшістю.</p>
      <p>"Але з іншого боку, чи справді ця партія була такою монолітною раніше і тільки зараз почала розпадатися? З самого початку було зрозуміло, що є різні групи впливу, різні люди, які нічим не об'єднані. Об'єднані перемогою на виборах від цієї партії".</p>
      <p>Причиною конфлікту аналітик називає розгляд спірних питань.</p>
      <p>"Для дозрівання непорозумінь у колективі, особливо такому великому, треба час. Навіть якщо вони очевидні з самого початку, треба час, аби дійти до неповоротної точки — коли непорозуміння вийдуть на поверхню. Зараз почали розглядати речі, які вже не є консенсунсними, а є дискусійними. Вони викликають незгоду між різними групами. Ринок землі, скандал у фінансовому комітеті щодо системи оцінки майна. Це перші формальні речі, які свідчать про кризу всередині фракції".</p>
      <p>"Набрали людей не тільки без спільної ідеологічної платформи, а й без перевірки та професійного добору. У Раду потрапили люди, про перебування яких ми ніколи не могли подумати. Тому не може йтися про формування серйозних партійних структур, які будуть делегувати членів. Як наслідок — маємо те, що маємо. Доводиться діяти через детектори, які є більше шоу, а не будівництвом справжньої партійної дисципліни та структури".</p>
      <blockquote>15 листопада з фракції "Слуга народу" <a href="https://gazeta.ua/articles/politics/_sluga-narodu-vignala-dvoh-nardepiv-iz-frakciyi/938310">виключили</a> двох нардепів - Ганну Скороход та Антона Полякова.<br/>Керівник партії Олександр Корнієнко пояснив це тим, що вони йшли проти узгодженої лінії партії щодо голосувань.</blockquote>
    </article>
  </body>
</html>