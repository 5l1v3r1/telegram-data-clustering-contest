<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/provde-a-romme-etter-voldelig-natt/71831388"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T08:00:47+00:00"/>
    <meta property="og:title" content="Prøvde å rømme etter voldelig natt"/>
    <meta property="og:description" content="Demonstranter i Hongkong som er omringet på et universitet, ble møtt med tåregass, køller og gummikuler fra politiet da de forsøkte å rømme mandag."/>
  </head>
  <body>
    <article>
      <h1>Prøvde å rømme etter voldelig natt</h1>
      <h2>Demonstranter i Hongkong som er omringet på et universitet, ble møtt med tåregass, køller og gummikuler fra politiet da de forsøkte å rømme mandag.</h2>
      <address><time datetime="2019-11-18T08:00:47+00:00">18 Nov 2019, 08:00</time> by <a rel="author">NTB I</a></address>
      <p>Voldsbruken under store demonstrasjonene som har herjet i Hongkong siden juni, har økt i omfang de siste ukene.</p>
      <p>Mandag ble det hørt flere store drønn før en vegg med flammer kom til syne utenfor Hongkongs polytekniske universitet, som har fungert som en samlingsplass for mange som har deltatt i demonstrasjonene. <a href="https://www.bbc.com/news/world-asia-china-50455727">BBC</a> skriver at det skal være rundt 1000 demonstranter inne på universitetet mandag.</p>
      <p>Mange av dem forsøkte mandag å komme seg ut. Opprørspoliti svarte med tåregass, gummikuler og køller. Det er uklart om noen av demonstrantene har klart å unnslippe. Da noen av ungdommene forsøkte å rømme, skal politiet ha rykket fram og drevet dem tilbake.</p>
      <p>Den siste uka har skoler blitt stengt, veier barrikadert og kinesiske soldater har blitt observert i gatene mens de ryddet opp.</p>
      <h3>Satte fyr utenfor inngang</h3>
      <p>Kina har så langt nektet å gå med på de viktigste kravene til demonstrantene, deriblant frie valg. Det har derimot blitt advart om at myndighetene i Hongkong ikke vil godta motstand mot det politiske systemet, og det har blitt knyttet bekymring til om militæret vil gripe inn for å slå ned demonstrasjonene.</p>
      <p>Demonstrantenes aksjoner har begynt å ramme økonomien i Hongkong, noe som har vært et uttalt mål.</p>
      <p>På søndag var det massive sammenstøt mellom demonstranter og politi flere steder i byen. Politiet brukte tåregass, som demonstrantene blant annet besvarte med brannbomber. En politibetjent skal ha blitt skutt i beinet med en pil, mens det ikke har kommet meldinger om at noen demonstranter er skutt.</p>
      <h3>Advarte sterkt</h3>
      <p>Demonstrantene ved universitetet brukte paraplyer for å beskytte seg mot vannkanonene som ble brukt av politiet.</p>
      <p>Politiets talsperson Louis Lau kom med en advarsel mot demonstrantene i en direktesendt Facebook-video.</p>
      <p>- Jeg advarer nå de som driver med opptøyer, om å unngå å bruke brannbomber, piler, biler eller andre dødelige våpen, sa han.</p>
      <p>- Hvis de fortsetter med slike handlinger som er farlig, vil vi ikke ha noe annet valg enn å bruke det minste vi kan av makt, som inkluderer skarp ammunisjon, for å slå tilbake, sa talspersonen.</p>
    </article>
  </body>
</html>