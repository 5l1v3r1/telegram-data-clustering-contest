<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2820160-na-grip-cogoric-mozut-zahvoriti-do-sesti-miljoniv-ukrainciv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T08:45:00+00:00"/>
    <meta property="og:title" content="На грип та ГРВІ цьогоріч можуть захворіти до шести мільйонів українців"/>
    <meta property="og:description" content="В епідемічному сезоні 2019/2020 року в Україні на грип та ГРВІ може захворіти від 4,8 млн до 6,7 млн людей."/>
  </head>
  <body>
    <article>
      <h1>На грип та ГРВІ цьогоріч можуть захворіти до шести мільйонів українців</h1>
      <h2>В епідемічному сезоні 2019/2020 року в Україні на грип та ГРВІ може захворіти від 4,8 млн до 6,7 млн людей.</h2>
      <address>
        <time datetime="2019-11-18T08:45:00+00:00">18 Nov 2019, 08:45</time>
      </address>
      <p>Про це у <a href="https://www.facebook.com/phc.org.ua/?__tn__=kC-R&amp;eid=ARAHaD9Y0ZVzi7AB_QafPHiMqyuyLLbkaqh5ReJxhNPwGCD2YGTeciWZ4TaSN22aHLfROtVodeqKMUfA&amp;hc_ref=ARTVem5iyf7nz1XGOHJDhHdVK6WMOgDpWQBVH2o9RvuRrabhpJecbUTumdWtnQTRSVo&amp;fref=nf">Facebook </a>повідомляє Центр громадського здоров'я МОЗ України.</p>
      <p>"Протягом сезону на грип та ГРВІ 2019/2020 перехворіє від 4,8 млн до 6,7 млн людей відповідно до останніх даних", - йдеться у повідомленні.</p>
      <p>У ЦГЗ нагадали, що <a href="https://www.ukrinform.ua/tag-grip">грип</a> — це високозаразне вірусне захворювання з можливістю тяжких ускладнень та ризиком смерті. Грип має симптоми, подібні до ознак ГРВІ, але набагато небезпечніший.</p>
      <p>Симптоми грипу: раптовий початок хвороби; головний біль; ломота у м’язах і суглобах; біль у горлі; підвищення температури тіла до 38 °С і більше; кашель; в окремих випадках — блювота і пронос.</p>
      <p>Вірус грипу передається повітряно-краплинним, повітряно-пиловим шляхом (вірусні частки переносяться повітрям від хворої людини до здорової під час розмови, кашлю, чхання), унаслідок тісного контакту (перебування на відстані близько 2 м).</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2817607-moz-zaspokoue-virus-gripu-poki-ne-hodit.html">МОЗ заспокоює — вірус грипу поки “не ходить”</a>
      </blockquote>
      <p>За перших симптомів обов'язково звертайтеся до сімейного лікаря. Самолікування може бути шкідливим для вашого здоров’я.</p>
      <p>В ЦГЗ наголошують, що найкращою профілактика грипу є щорічна вакцинація, яка зменшує ризик захворіти на грип, а також зменшує ризик серйозних ускладнень, госпіталізації та смерті.</p>
      <p>Раніше в ЦГЗ повідомили, що впродовж епідемічного сезону 2019/2020 року прогнозується чотири віруси грипу: два віруси типу А Brisbane та Kansas, та два віруси типу В - Colorado та Phuket. У вересні до України було доставлено 103 550 доз вакцин від грипу. Загалом планується доставка 500 000 доз вакцин проти грипу.</p>
      <p>Як повідомлялося, за даними ЦГЗ, протягом епідемічного сезону 2018-2019 років (01.10.2018–19.05.2019) на грип та ГРВІ в Україні перехворіли 5,4 млн людей, 65,3% з яких - діти віком до 17 років. Епідемічний процес із грипу та ГРВІ характеризувався середньою інтенсивністю та регіональним поширенням. Упродовж епідемічного сезону грип забрав життя 64 українців, зокрема 12 дітей віком до 17 років. Жоден померлий не був вакцинований проти грипу, 11 осіб взагалі не зверталися по медичну допомогу, а кожен п’ятий звернувся вже за критичного погіршення стану здоров’я на 6-й день хвороби та пізніше.</p>
      <p>Серед лабораторно обстежених на грип 2 927 осіб методом ПЛР у 30% отримано позитивні результати. У циркуляції абсолютно домінували віруси грипу типу A.</p>
      <p>Із початку сезону проти грипу було вакциновано 161 543 людини (0,4% населення), частка дітей серед щеплених становила 24%.</p>
    </article>
  </body>
</html>