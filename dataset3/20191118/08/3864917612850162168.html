<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2820155-deputati-proponuut-zvilniti-ukrainciv-vid-podatkiv-z-depozitiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T08:45:00+00:00"/>
    <meta property="og:title" content="Депутати пропонують звільнити українців від податків з депозитів"/>
    <meta property="og:description" content="Депутати пропонують звільнити від оподаткування податком на доходи фізичних осіб депозитні вклади населення."/>
  </head>
  <body>
    <article>
      <h1>Депутати пропонують звільнити українців від податків з депозитів</h1>
      <h2>Депутати пропонують звільнити від оподаткування податком на доходи фізичних осіб депозитні вклади населення.</h2>
      <address>
        <time datetime="2019-11-18T08:45:00+00:00">18 Nov 2019, 08:45</time>
      </address>
      <p>Про це йдеться у <a href="http://w1.c1.rada.gov.ua/pls/zweb2/webproc4_1?pf3511=67351">законопроєкті №2422 </a>«Про внесення змін до Податкового кодексу України щодо звільнення від оподаткування депозитних вкладів населення», зареєстрованому у Верховній Раді.</p>
      <p>Згідно з документом, Податковий кодекс пропонується доповнити такою нормою:</p>
      <p>"0 відсотків - для процентів на поточний або депозитний (вкладний) банківський рахунок, на вклад (депозит) у кредитних спілках та процентного або дисконтного доходу за іменним ощадним (депозитним) сертифікатом”.</p>
      <p>У пояснювальній записці до законопроєкту зазначається, що з 1 січня 2017 року <a href="https://www.ukrinform.ua/tag-zakon">Законом</a> України «Про внесення змін до Податкового кодексу України щодо покращення інвестиційного клімату в Україні» від 21 грудня 2016 року №1797-VIII передбачено, що основна ставка податку на доходи від депозиту встановлюється на рівні 18%. Крім того, кожний банківський вкладник зобов’язаний сплатити ще 1,5% військового збору.</p>
      <p>Такі законодавчі новели суперечать концепції відновлення банківської системи та повернення до неї капіталів, вважають автори законопроєкту. Метою та завданням документа є зняття податкового тягаря з фізичних осіб – вкладників банків, створення додаткових умов для залучення коштів у банківську систему України від населення.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2817504-pributok-bankiv-v-44-raza-perevisue-rezultat-minulogo-roku-nbu.html">Прибуток банків в 4,4 раза перевищує результат минулого року - НБУ</a>
      </blockquote>
      <p>Як повідомлялось, податок на відсотки за депозитами діє в Україні з 2014 року: тоді було встановлено податок на доходи фізичних осіб (ПДФО) на «отримання пасивних доходів» громадян в розмірі 15%.</p>
      <p>У 2015 році ставка ПДФО на відсотки за депозитом зросла з 15% до 20%. Також введено новий вид податку — військовий збір в 1,5%. З 2016 року і до цього дня ставка податку на відсотки за депозитом становить 18%. Також сплачується військовий збір в розмірі 1,5%. Тобто сумарно вкладник платить до держбюджету 19,5% доходу за депозитом.</p>
    </article>
  </body>
</html>