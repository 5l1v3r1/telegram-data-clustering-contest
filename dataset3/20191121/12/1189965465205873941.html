<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/culture/260096/coldplay-telos-stis-periodeies-mexri-na-ginoyn-perivallontika-viosimes"/>
    <meta property="og:site_name" content="LiFO"/>
    <meta property="article:published_time" content="2019-11-21T12:20:00+00:00"/>
    <meta property="og:title" content="Coldplay: Τέλος στις περιοδείες μέχρι να γίνουν «περιβαλλοντικά βιώσιμες»"/>
    <meta property="og:description" content="Τέλος βάζουν στις περιοδείες οι Coldplay μέχρι να γίνουν «περιβαλλοντικά βιώσιμες»"/>
  </head>
  <body>
    <article>
      <h1>Coldplay: Τέλος στις περιοδείες μέχρι να γίνουν «περιβαλλοντικά βιώσιμες»</h1>
      <h2>Τέλος βάζουν στις περιοδείες οι Coldplay μέχρι να γίνουν «περιβαλλοντικά βιώσιμες»</h2>
      <address><time datetime="2019-11-21T12:20:00+00:00">21 Nov 2019, 12:20</time> by <a rel="author">NEWSROOM</a></address>
      <p>
        <b>Οι <a href="https://www.lifo.gr/tags/Coldplay">Coldplay</a> αποφάσισαν να μην πραγματοποιήσουν <a href="https://www.lifo.gr/tags/%CE%A0%CE%B5%CF%81%CE%B9%CE%BF%CE%B4%CE%B5%CE%AF%CE%B1">περιοδεία</a> για την προώθηση του τελευταίου τους δίσκο λόγω ανησυχιών για τις επιπτώσεις που μπορεί να έχουν οι συναυλίες τους στο περιβάλλον, αναφέρει το BBC.</b>
      </p>
      <p>«Παίρνουμε τον χρόνο μας για να δούμε πώς η περιοδεία μας μπορεί να έχει ενεργά ευεργετικό χαρακτήρα», δήλωσε στο BBC News ο αρχηγός του συγκροτήματος Κρις Μάρτιν. «Όλοι μας πρέπει να βρούμε τον καλύτερο τρόπο για να κάνουμε την δουλειά μας», είπε ο ίδιος και πρόσθεσε ότι το συγκρότημα θέλει οι μελλοντικές του περιοδείες «να έχουν έναν θετικό αντίκτυπο».</p>
      <p>Η βρετανική μπάντα βρίσκεται στην πρωτεύουσα της Ιορδανίας, το Αμμάν, για δύο συναυλίες, οι οποίες θα μεταδοθούν ζωντανά στο YouTube. Το συγκρότημα ταξίδεψε για τελευταία φορά ανά τον κόσμο στο πλαίσιο της περιοδείας του A Head Full of Dreams πραγματοποιώντας 122 συναυλίες σε τέσσερις ηπείρους, το 2016 και 2017. «Η επόμενη περιοδεία μας θα είναι η καλύτερη δυνατή εκδοχή της τελευταίας από περιβαλλοντικής πλευράς. Θα απογοητευτούμε αν δεν έχει ουδέτερο ισοζύγιο άνθρακα», δήλωσε ο Μάρτιν.</p>
      <p>Σε σχέση με την απόφαση του συγκροτήματος να δώσει συναυλίες στην Ιορδανία ο Κρις Μάρτιν ανέφερε ότι οι Coldplay ήθελαν να διαλέξουν ένα μέρος στον κόσμο που συνήθως δεν δίνονται συναυλίες, ενώ σημείωσε ότι στον νέο δίσκο, που θα κυκλοφορήσει την Παρασκευή, θα αντανακλάται «η παγκόσμια οπτική του συγκροτήματος».</p>
      <figure>
        <iframe src="https://www.youtube.com/embed/PXKYA-zmzTY" width="896" height="672" data-service="Youtube" scrolling="no"/>
      </figure>
      <p>«Αν έχεις το προνόμιο να ταξιδεύεις σε όλον τον κόσμο τότε ξέρεις πως όλοι προερχόμαστε από το ίδιο μέρος», υπογράμμισε ο Κρις Μάρτιν. Οι Coldplay θα πραγματοποιήσουν μια και μοναδική συναυλία για τους θαυμαστές τους στο Μουσείο Φυσικής Ιστορίας στο Λονδίνο, στις 25 Νοεμβρίου. Όλα τα έσοδα από τη συναυλία αυτή θα διατεθούν σε μια περιβαλλοντική ΜΚΟ.</p>
      <p>
        <i>Με πληροφορίες από ΑΠΕ-ΜΠΕ/BBC</i>
      </p>
    </article>
  </body>
</html>