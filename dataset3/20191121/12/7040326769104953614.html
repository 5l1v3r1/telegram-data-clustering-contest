<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/son-dakika-rahmi-turanin-erdoganla-gorusen-chpli-iddiasina-bestepeden-yalanlama-1390448"/>
    <meta property="og:site_name" content="Karar.com"/>
    <meta property="article:published_time" content="2019-11-21T12:20:00+00:00"/>
    <meta property="og:title" content="Son dakika! Rahmi Turan'ın 'Erdoğan'la görüşen CHP'li' iddiasına Beştepe'den yalanlama"/>
    <meta property="og:description" content="Son dakika haberi... Sözcü gazetesi yazarı Rahmi Turan'ın köşesinde gündeme getirdiği, CHP’li bir ismin 9 Kasım’da Beştepe’ye plakası değiştirilmiş araçla gizlice giderek Cumhurbaşkanı Tayyip Erdoğan’la görüştüğü iddiasına Cumhurbaşkanlığı'ndan yalanlama geldi. Açıklamada,"/>
  </head>
  <body>
    <article>
      <h1>Son dakika! Rahmi Turan'ın 'Erdoğan'la görüşen CHP'li' iddiasına Beştepe'den yalanlama</h1>
      <address>
        <time datetime="2019-11-21T12:20:00+00:00">21 Nov 2019, 12:20</time>
      </address>
      <p>
        <b>Son dakika haberi... Sözcü gazetesi yazarı Rahmi Turan'ın köşesinde gündeme getirdiği, CHP’li bir ismin 9 Kasım’da Beştepe’ye plakası değiştirilmiş araçla gizlice giderek Cumhurbaşkanı Tayyip Erdoğan’la görüştüğü iddiasına Cumhurbaşkanlığı'ndan yalanlama geldi. Açıklamada, "Tamamen gerçek dışıdır, hayal ürünüdür" denildi. İddialarla ilgili AK Partili Numan Kurtulmuş da konuştu. Kurtulmuş, "Cumhurbaşkanının asla bir ilgisi yoktur. CHP içindeki çekişmelere Cumhurbaşkanımızı alet etmesinler" dedi.</b>
      </p>
      <p>CHP’de 37. Kurultay süreci başlarken Sözcü gazetesi yazarı Rahmi Turan’ın köşesinde gündeme getirdiği, CHP’li bir ismin 9 Kasım’da Beştepe’ye plakası değiştirilmiş araçla gizlice giderek Cumhurbaşkanı Tayyip Erdoğan’la görüştüğü ve Erdoğan’ın “Türkiye’nin güvenliği için senin CHP genel başkanı olman gerekir. Düşün karar ver. Memleketin iyiliği için bu gerekli. Ben de yardımcı olurum” dediği iddiası tartışma yaratmıştı.</p>
      <p>Erdoğan'la görüşen isimle ilgili iddiasının doğru olduğunu savunan Rahmi Turan bugünkü yazısında da haber kaynağının endişelendiğini belirterek, "Ben de ona, söylediği ismi unutacağıma dair söz verdim" ifadelerine yer verdi.</p>
      <p>
        <b>KILIÇDAROĞLU'NDAN AÇIKLAMA</b>
      </p>
      <p>CHP Genel Başkanı Kemal Kılıçdaroğlu bu sabah Fox TV'de İsmail Küçükkaya'ya verdiği demeçte iddialarla ilgili olarak Erdoğan'a çağrıda bulundu:</p>
      <p>"Bu haber madem ki Türkiye'yi çalkaladı. Her konuda konuşma yapan Erdoğan niye bu konuda konuşmuyor? "Yok öyle bir şey" desin. "Kimseyi davet etmedim, kimseyle bu konuyu hiç konuşmadım" diyemez mi? Niye demiyor? Buradan Erdoğan'a açık ve net soruyorum. Bu haber doğru mudur, yanlış mıdır kardeşim söyle.Her konuda konuşuyor. Ağzını açtığında lafları arka arkaya sıralıyor. Türkiye'nin medya ve siyaset dünyasını ilgilendiriyor. Herkes konuşuyor."</p>
      <p>
        <b>BEŞTEPE'DEN YALANLAMA</b>
      </p>
      <p>İddialarla ilgili Cumhurbaşkanlığı İletişim Başkanlığı'ndan da açıklama geldi. Açıklamada iddiaların 'tamamen gerçek dışı ve hayal ürünü' olduğu belirtilirken şu sözlere yer verildi:</p>
      <p>"Son günlerde bir köşe yazısında mesnetsiz bir şekilde ortaya atılan ve ne yazık ki medyamızda da yoğun tartışmalara neden olan 'Sayın Cumhurbaşkanımızın, Cumhurbaşkanlığı Külliyesi’nde CHP’li bir siyasetçiyle görüştüğü ve aralarında bu kişinin CHP genel başkanı olması yönünde bir diyalog geçtiği' iddiası tamamen gerçek dışıdır, hayal ürünüdür.</p>
      <p>Sayın Cumhurbaşkanımızın ne Cumhurbaşkanlığı Külliyesi’nde ne de başka bir yerde böyle bir görüşmesi olmamış, söz konusu köşe yazısında geçen böyle bir diyalog gerçekleşmemiştir.</p>
      <p>Yaklaşık 43 yıllık siyasi hayatında Sayın Cumhurbaşkanımızın herhangi bir siyasi partinin dizayn edilmesine yönelik adım atması ya da iç işlerine müdahale etmesi hiçbir zaman söz konusu olmamıştır. Bunu da en iyi hakem olan milletimiz çok iyi bilmektedir.</p>
      <p>Terörle mücadelede böylesine kritik günler yaşanırken, diplomasi ve dış politikada elde edilen başarıların sürmesi için tüm dikkatimizi ülkemizin geleceği üzerinde toplamışken, kamuoyunu siyasi magazin haberleriyle meşgul etmenin, kendi siyasi ikbalini korumaya çalışan çevrelere fayda sağlamayacağını da belirtmek isteriz.</p>
      <p>Söz konusu haberleri gerçek kabul edip, bunun üzerine daha fazla gerçek dışı ifadelerle siyaset iklimini zehirlemeye çalışan kimi siyasetçilerin yaptıkları açıklamaları da kaygıyla izliyor, kendi siyasi hesap ve çıkarlarını korumak namına yaptıkları bu iftira ve yalan siyasetinden vazgeçmelerini umuyoruz."</p>
      <p>
        <b>BİR AÇIKLAMA DA AK PARTİ'DEN</b>
      </p>
      <p>AK Parti Genel Başkanvekili Numan Kurtulmuş, yaptığı açıklamada "Beştepe'ye giden CHP'li" iddiasıyla ilgili konuştu. Kurtulmuş, "Cumhurbaşkanının asla bir ilgisi yoktur. CHP'nin sayın genel başkanı ya da yetkilileri, CHP içindeki çekişmelere Cumhurbaşkanımızı alet etmesinler" dedi.</p>
      <p>
        <b>AK Partili Kurtulmuş'un konuyla ilgili açıklamaları şöyle:</b>
      </p>
      <p>"CHP ya da başka bir siyasi partinin nasıl gelişeceği bizi etkilemez ki? Milletle olan ittifaklarımızı genişleterek yolumuza devam ediyoruz. Bizim, CHP'nin ya da başka partinin iç işleyişinin ne olacağına ne karar veririz, ne de bizim için bir güç olur. Siyasi hayatımızda hiç düşünmedik.</p>
      <p>Cumhurbaşkanının asla bir ilgisi yoktur. CHP'nin sayın genel başkanı ya da yetkilileri, CHP içindeki çekişmelere Cumhurbaşkanımızı alet etmesinler.</p>
      <p>Son derece yakışıksız, seviyesiz ve anlamsız bir iddiaydı. Niye yapıldı? Cumhurbaşkanımızın ismi üzerinden CHP içerisinde bir takım tartışmalarda taraf olmak gibi pozisyonlar olabilir. Bilmediğimiz bir konu olduğu için, CHP niye böyle davranır, Kılıçdaroğlu niye böyle söyler, Rahmi Turan niye böyle yazar bunları bilmediğimiz için bilmediğimiz konu üzerinde yorum yapıyoruz. Bildiğimiz şey şudur. Cumhurbaşkanımızın bu iddialarla ilgili hiçbir ilgisi yoktur. Cumhurbaşkanımızın bir başka partinin içişleriyle uğraşması mümkün değildir."</p>
      <p>
        <b>SOSYAL MEDYADA KONUŞULAN İSİMLER</b>
      </p>
      <p>Öte yandan sosyal medyada ve kulislerde gün boyu isimler havada uçuştu. Bu isimlerden biri de CHP’den ihraç edilen Ardahan Bağımsız Milletvekili Öztürk Yılmaz oldu. Yılmaz, bir yıl önce partisinden ihraç edilmişti. Kulislerde ismi dolaşan diğer bir isim olan Mustafa Sarıgül de şu an parti üyesi değil. Sarıgül’e, hezimete uğradığı 31 Mart Yerel Seçimleri’nde Şişli’den CHP adayına karşı DSP’den aday olduğu için partililerin tepkili yaklaştığı biliniyor.</p>
      <p>Sosyal medyada konuşulan bir diğer isim ise Türkiye Barolar Birliği Başkanı Metin Feyzioğlu. CHP üyesi olmayan Feyzioğlu da Cumhurbaşkanı Erdoğan ile olan yakınlığından dolayı partide tepki çekiyor.</p>
      <related>
        <a href="https://www.karar.com/guncel-haberler/kilicdaroglu-erdoganla-gorustugu-iddia-edilen-chpli-hakkinda-konustu-isim-vermek-istemiyorum-1390138"/>
      </related>
      <related>
        <a href="https://www.karar.com/guncel-haberler/rahmi-turan-gizemli-chpliyle-ilgili-iddiasina-surdurdu-kaynagim-endiselendi-ben-de-ona-soz-verdim-1390179"/>
      </related>
    </article>
  </body>
</html>