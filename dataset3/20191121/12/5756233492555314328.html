<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622634/%D8%B6%D8%B1%D8%A8%D9%87-%D8%B3%D9%86%DA%AF%DB%8C%D9%86-%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D8%A8%D9%87-%D8%A8%D8%A7%D8%B2%D8%A7%D8%B1-%DA%A9%D8%B3%D8%A8-%D9%88-%DA%A9%D8%A7%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T12:27:00+00:00"/>
    <meta property="og:title" content="ضربه سنگین قطعی اینترنت به بازار کسب و کار"/>
    <meta property="og:description" content="عضو اتاق بازرگانی تهران گفت: در صادرات دچار مشکل شدیم و الان خبر نداریم که محموله‌های ما کجاست؟ وضعیت کشتی‌ها چگونه است؟ اگر امروز و فردا اینترنت وصل شود شاید بتوان تا حدودی خسارتی که به وجه بین المللی وارد شده را جبران کرد اما اگر این وضعیت طولانی شود به طور حتم دیر خواهد شد."/>
  </head>
  <body>
    <article>
      <h1>ضربه سنگین قطعی اینترنت به بازار کسب و کار</h1>
      <h2>راهکار جلوگیری از سوءاستفاده، قطعی اینترنت نیست</h2>
      <address>
        <time datetime="2019-11-21T12:27:00+00:00">21 Nov 2019, 12:27</time>
      </address>
      <p>
        <i>عضو اتاق بازرگانی تهران گفت: در صادرات دچار مشکل شدیم و الان خبر نداریم که محموله‌های ما کجاست؟ وضعیت کشتی‌ها چگونه است؟ اگر امروز و فردا اینترنت وصل شود شاید بتوان تا حدودی خسارتی که به وجه بین المللی وارد شده را جبران کرد اما اگر این وضعیت طولانی شود به طور حتم دیر خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی کلاهی در خصوص قطعی اینترنت و خسارت ناشی از آن به بازار کسب و کار گفت: در دنیای امروز همه به نحوی وابسته به این ابزار هستیم و کسب و کار و فعالیت اقتصادی بدون آن تقریبا امری محال است.</p>
      <p>عضو هیئت مدیره پارک فناوری ادامه داد: امروز کسب و کارهایی داریم که با استفاده از شبکه‌های اجتماعی درآمد کسب می‌کنند خصوصا افرادی که به لحاظ مالی محدودیت دارند با استفاده از بستر اینترنت تا حدودی این ضعف را جبران کرده‌اند اما در این چند روزه با قطع این شبکه جهانی در کشور مطابق گزارش‌هایی که به ما رسیده با وضعیت بحرانی روبرو شده‌اند تا آنجا که نمی‌توان عددی برای خسارات وارده بیان کرد و اگر این وضعیت در روزهای آینده ادامه داشته باشد شاید دیگر فرصتی برای جبران نباشد</p>
      <figure>
        <img src="https://aftabnews.ir/files/fa/news/1398/8/30/361852_750.jpg"/>
      </figure>
      <p>عضو هئیت رئیسه انجمن جهانی کابل با اشاره به بازتاب بین المللی قطعی اینترنت برای کشور گفت: نکته حائز اهمیت این است که اعتبار شرکت‌ها و فعالین اقتصادی در جوامع بین‌الملل به شدت ضربه خورده است. وقتی یک شرکت نتواند یک ایمیل ساده برای طرف مقابل خود بفرستد چه تضمینی برای کار کردن در عرصه بین‌المللی برای آن کمپانی وجود دارد زیرا طرف خارجی اینطور فکر می‌کند که فردا شاید یک محدودیت جدیدی اعمال شود و کل معامله به خطر بیافتد.</p>
      <p>وی افزود: ما پس از ماه‌ها دوندگی توانستم در این شرایط تحریمی یک حساب بانکی در یک کشور اروپایی باز کنیم و بتوانیم تحریم‌ها را دور بزنیم اما الان ۳ روز است که بانک منتظر است تا ما مدارک را ایمیل کنیم اما نمی‌توانیم. وقتی به آنها اعلام کردیم که اینترنت قطع است کاملا شوکه شدند اینگونه اتفاقات باعث شده آسیبی که به وجهه بین المللی کسب و کار ایران می‌خورد خسارت بیشتری از ضربه به کسب و کار داخلی داشته باشد.</p>
      <p>کلاهی افزود: عدم اطمینان، نارضایتی، از دست رفتن پایگاه و نفوذ اجتماعی و فرصت سوزی تنها بخش کوچکی از خسارت قطعی اینترنت است آن هم در حالیکه ما تلاش می‌کنیم در مقابله با کشورهای متحجر منطقه تصویری پیشرفته و منطقی از خود به جهانیان نشان دهیم. در جلسه اتاق بازرگانی، مدیر بازرگانی شرکت پتروشیمی اعلام کرد ما در صادرات دچار مشکل شدیم و الان خبر نداریم که محموله‌های ما کجاست وضعیت کشتی‌ها چگونه است اگر امروز و فردا اینترنت وصل شود شاید بتوان تا حدودی خسارتی که وجه بین المللی وارد شده را جبران کرد اما اگر این وضعیت طولانی شود به طور حتم دیر خواهد شد.</p>
      <p>وی در پایان تصریح کرد: اگر دغدغه مسئولین سوءاستفاده اغتشاشگران و جلوگیری از اطلاع رسانی و شیطنت‌های آنها است می‌توان به صورت منطقه‌ای اینترنت را قطع کرد اما وقتی در تهران هیچ مشکلی نیست و اتفاقی رخ نداده چرا اینترنت قطع است.</p>
    </article>
  </body>
</html>