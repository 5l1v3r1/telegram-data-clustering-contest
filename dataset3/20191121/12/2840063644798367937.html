<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/21/manifesto-delle-sardine-cari-populisti-avrete-mal-mare_yYSFZI2NewfX5Jo9QCFhZN.html"/>
    <meta property="og:site_name" content="Adnkronos"/>
    <meta property="article:published_time" content="2019-11-21T12:40:00+00:00"/>
    <meta property="og:title" content="Manifesto delle Sardine: &quot;Cari populisti, avrete mal di mare&quot;"/>
    <meta property="og:description" content="Pubblicato sulla pagina Facebook del movimento nato a Bologna in chiave anti-Lega: &quot;Siamo tanti e molto più forti di voi, ci avete risvegliato&quot;. Nel documento un tributo a Lucio Dalla"/>
  </head>
  <body>
    <article>
      <h1>Manifesto delle Sardine: "Cari populisti, avrete mal di mare"</h1>
      <address>
        <time datetime="2019-11-21T12:40:00+00:00">21 Nov 2019, 12:40</time>
      </address>
      <p>"Benvenuti in mare aperto. <b>Cari populisti, lo avete capito. La festa è finita</b>. Per troppo tempo avete tirato la corda dei nostri sentimenti. L’avete tesa troppo, e si è spezzata. <b>Per anni avete rovesciato bugie e odio su noi e i nostri concittadini: avete unito verità e menzogne, rappresentando il loro mondo nel modo che più vi faceva comodo</b>. Avete approfittato della nostra buona fede, delle nostre paure e difficoltà per rapire la nostra attenzione". Inizia così il <a href="https://www.adnkronos.com/Search/Link/keyword/sardine">manifesto delle Sardine</a>, pubblicato sulla pagina Facebook del movimento nato a Bologna in chiave anti-Lega e che adesso sta attraversando l'Italia intera.</p>
      <p>"Avete scelto di affogare i vostri contenuti politici -continua il manifesto- sotto un oceano di comunicazione vuota. Di quei contenuti non è rimasto più nulla. Per troppo tempo vi abbiamo lasciato fare. Per troppo tempo avete ridicolizzato argomenti serissimi per proteggervi buttando tutto in caciara. Per troppo tempo avete spinto i vostri più fedeli seguaci a insultare e distruggere la vita delle persone sulla rete. Per troppo tempo vi abbiamo lasciato campo libero, perché eravamo stupiti, storditi, inorriditi da quanto in basso poteste arrivare. Adesso ci avete risvegliato. E siete gli unici a dover avere paura. Siamo scesi in una piazza, ci siamo guardati negli occhi, ci siamo contati. E’ stata energia pura. Lo sapete cosa abbiamo capito? Che basta guardarsi attorno per scoprire che siamo tanti, e molto più forti di voi".</p>
      <p>"Siamo un popolo di persone normali, di tutte le età - si racconta il popolo delle sardine nel manifesto - amiamo le nostre case e le nostre famiglie, cerchiamo di impegnarci nel nostro lavoro, nel volontariato, nello sport, nel tempo libero. Mettiamo passione nell’aiutare gli altri, quando e come possiamo. Amiamo le cose divertenti, la bellezza, la non violenza (verbale e fisica), la creatività, l’ascolto".</p>
      <p>"Crediamo ancora nella politica e nei politici con la P maiuscola. In quelli che pur sbagliando ci provano, che pensano al proprio interesse personale solo dopo aver pensato a quello di tutti gli altri. Sono rimasti in pochi, ma ci sono. E torneremo a dargli coraggio, dicendogli grazie. Non c’è niente da cui ci dovete liberare, siamo noi che dobbiamo liberarci della vostra onnipresenza opprimente, a partire dalla rete. E lo stiamo già facendo. Perché grazie ai nostri padri e nonni avete il diritto di parola, ma non avete il diritto di avere qualcuno che vi stia ad ascoltare".</p>
      <p>"Siamo già centinaia di migliaia, e siamo pronti a dirvi basta - si legge ancora nel manifesto -. Lo faremo nelle nostre case, nelle nostre piazze, e sui social network. Condivideremo questo messaggio fino a farvi venire il mal di mare. Perché siamo le persone che si sacrificheranno per convincere i nostri vicini, i parenti, gli amici, i conoscenti che per troppo tempo gli avete mentito. E state certi che li convinceremo. Vi siete spinti troppo lontani dalle vostre acque torbide e dal vostro porto sicuro. Noi siamo le sardine, e adesso ci troverete ovunque. Benvenuti in mare aperto. “E’ chiaro che il pensiero da fastidio, anche se chi pensa è muto come un pesce. Anzi, è un pesce. E come pesce è difficile da bloccare, perché lo protegge il mare. Com’è profondo il mare”, termina il documento con un tributo a Lucio Dalla.</p>
    </article>
  </body>
</html>