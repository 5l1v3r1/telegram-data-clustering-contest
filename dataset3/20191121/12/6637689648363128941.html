<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/sumska-shkola-vizme-uchast-u-proyekti-z-rozvytku-myakyh-navychok-cherez-systemu-see-learning"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-21T12:44:00+00:00"/>
    <meta property="og:title" content="Сумська школа візьме участь у проєкті з розвитку м’яких навичок через систему SEE Learning"/>
    <meta property="og:description" content="Сумська спеціалізована школа №2 серед 26 українських шкіл, де до 2024 року пілотуватимуть проєкт розвитку м’яких навичок через систему SEE Learning (соціально-емоційного та етичного навчання) від Університету Еморі (США). Для участі у програмі загалом було надіслано 182 заявки, пише сайт ОДА."/>
  </head>
  <body>
    <article>
      <h1>Сумська школа візьме участь у проєкті з розвитку м’яких навичок через систему SEE Learning</h1>
      <address>
        <time datetime="2019-11-21T12:44:00+00:00">21 Nov 2019, 12:44</time>
      </address>
      <p>Сумська спеціалізована школа №2 серед 26 українських шкіл, де до 2024 року пілотуватимуть проєкт розвитку м’яких навичок через систему SEE Learning (соціально-емоційного та етичного навчання) від Університету Еморі (США). Для участі у програмі загалом було надіслано 182 заявки, пише сайт ОДА.</p>
      <p>«М’які навички є невід’ємною складовою успішного навчання й обов’язковою компетентністю, якою має володіти випускник Нової української школи. Важливо також розуміти, що «м’які навички» є широким поняттям, яке передбачає вміння розв’язувати складні завдання, креативно і критично мислити, комунікувати і співпрацювати. Ми прагнемо, щоб такі навички пов’язували усі навчальні предмети, які нині викладаються в українських школах. Крім того, оскільки СЕЕН є гнучкою та інклюзивною програмою, ми хочемо наповнити її кращими українськими практиками з урахуванням національних особливостей», – зазначила Міністерка освіти і науки Ганна НОВОСАД.</p>
      <p>Представники відібраних закладів у жовтні пройшли перший тренінг з розробниками програми з Університету Еморі (США) та українськими експертами-консультантами. Автори програми очікують, що учасникам експерименту вдасться покращити академічну успішність, а також знизити рівень булінгу. Крім того, система СЕЕН має змінити загальну атмосферу в школах та ставлення учнів до вчителів, навчання, одне до одного та до самих себе.</p>
      <p>Ініціаторами втілення проєкту в Україні є спільнота відповідального вчительства EdCamp Ukraine.</p>
      <p>З повним списком закладів, що долучилися до проєкту в Україні можна ознайомитися за посиланням: <a href="https://nus.org.ua/news/26-shkil-navchatsya-pratsyuvaty-z-sotsialno-emotsijnym-intelektom-tryvaye-proyekt-z-see-learning/">https://nus.org.ua/news/26-shkil-navchatsya-pratsyuvaty-z-sotsialno-emotsijnym-intelektom-tryvaye-proyekt-z-see-learning/</a></p>
      <p>Ознайомитися з програмою експерименту можна за <a href="https://mon.gov.ua/storage/app/media/news/%D0%9D%D0%BE%D0%B2%D0%B8%D0%BD%D0%B8/2019/11/19/1.pdf">посиланням</a>.</p>
      <p>Довідково. Програма соціально-емоційного та етичного навчання (Social Emotional and Ethical Learning) створена міжнародною командою Університету Еморі (Атланта, США) за підтримки лауреата Нобелівської премії миру Далай-лами XIV та з залученням фахівців із різних наукових інституцій світу. Головний науковий консультант програми – Деніел Ґоулмен. СЕЕН допомагає дітям розвивати «м’які навички» (soft skills): увагу, співпереживання, турботу, етичну залученість, розуміння великих спільнот і систем.</p>
    </article>
  </body>
</html>