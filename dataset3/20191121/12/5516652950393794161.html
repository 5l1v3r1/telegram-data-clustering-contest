<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426205/tha-katarreysei-sta-dikasthria"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T12:50:02+00:00"/>
    <meta property="og:title" content="«Θα καταρρεύσει στα δικαστήρια…»"/>
    <meta property="og:description" content="Μετά την ψήφιση του Νόμου Αυγενάκη, ο ΣΕΓΑΣ εξέδωσε ανακοίνωση και αναφέρεται σε όλα τα ζητήματα που προκύπτουν απ’ αυτόν, κυρίως σε ό, τι αφορά την παρουσία του Βασίλη Σεβαστή, αφού είναι ο παράγοντας τον οποίο …θίγει το όριο ηλικίας."/>
  </head>
  <body>
    <article>
      <h1>«Θα καταρρεύσει στα δικαστήρια…»</h1>
      <h2>Ανακοίνωση του ΣΕΓΑΣ για τον Νόμο Αυγενάκη και το πώς διαμορφώνεται πια η νέα πραγματικότητα στον στίβο σε πανελλήνιο και τοπικό επίπεδο με τις θητείες παραγόντων και τα όρια ηλικίας</h2>
      <address>
        <time datetime="2019-11-21T12:50:02+00:00">21 Nov 2019, 12:50</time>
      </address>
      <p>
        <b>Μετά την ψήφιση του Νόμου Αυγενάκη, ο ΣΕΓΑΣ εξέδωσε ανακοίνωση και αναφέρεται σε όλα τα ζητήματα που προκύπτουν απ’ αυτόν, κυρίως σε ό, τι αφορά την παρουσία του Βασίλη Σεβαστή, αφού είναι ο παράγοντας τον οποίο …θίγει το όριο ηλικίας.</b>
      </p>
      <p>Παράλληλα γίνεται αναφορά και στο ότι οι διατάξεις του νόμου αυτού θα καταρρεύσουν στα Ευρωπαϊκά και Διεθνή δικαστήρια.</p>
      <p><b>Η ανακοίνωση:</b><br/>«Μετά την ψήφιση του Νόμου Αυγενάκη και τη θέσπιση καταφανώς αντισυνταγματικών διατάξεων, που πλήττουν ατομικά δικαιώματα, μόνο από βουλευτές της πλειοψηφίας, μετά από χρήση μεθοδεύσεων που θυμίζουν εποχές που θέλουμε να ξεχάσουμε, το Δ.Σ. του ΣΕΓΑΣ ανακοινώνει τα εξής:</p>
      <p>1. Είμαστε βέβαιοι ότι οι αντισυνταγματικές διατάξεις του πρόσφατου νόμου θα καταρρεύσουν ως χάρτινος πύργος, στα Εθνικά και Ευρωπαϊκά Δικαστήρια.</p>
      <p>2. Αποδοκιμάζουμε τις δημόσιες δηλώσεις των βουλευτών του ΣΥΡΙΖΑ κ.κ. Φίλη και Μάρκου κατά του επί πολλά χρόνια Προέδρου και σημερινού Γενικού Γραμματέα του ΣΕΓΑΣ Βασίλη Σεβαστή. Δηλώσεις αυτού του τύπου, πολύ περισσότερο όταν αφορούν εκλεγμένους που προσφέρουν εθελοντικά, προσβάλουν την αξιοπρέπεια και την προσφορά του συνόλου του οικοδομήματος του Στίβου και των ανθρώπων που στελεχώνουν τα Σωματεία, τις Ενώσεις και τις Ομοσπονδίες.</p>
      <p>3. Θεωρούμε ατυχή και άδικη τη χρήση των δηλώσεων αυτών από τον Υφυπουργό Αθλητισμού στη Βουλή.</p>
      <p>4. Υπενθυμίζουμε ότι όταν ο Β. Σεβαστής εξελέγη Πρόεδρος του ΣΕΓΑΣ, παρέλαβε μια Ομοσπονδία με 1,5 δις δραχμές (5 εκ. ευρώ) χρέος, ανυπόληπτη και αναξιόπιστη. Μετά από 15 χρόνια στην Προεδρία παρέδωσε μια Ομοσπονδία, πρότυπο, φορτωμένη διακρίσεις, με θεσμούς Εθνικής και Παγκόσμιας εμβέλειας (Μαραθώνιος Αθήνας) και με απόλυτα διαφανή και θετική οικονομική διαχείριση. Με Πρόεδρο του ΣΕΓΑΣ τον Κώστα Παναγόπουλο και όλους εμάς στο Δ.Σ. η πορεία αυτή συνεχίζεται με αμείωτη πρόοδο μέχρι σήμερα.</p>
      <p>5. Με ανησυχία και αγανάκτηση διαπιστώνουμε την απροκάλυπτη εμπλοκή της πολιτικής στον Αθλητισμό, όχι μόνο από τον τρόπο που επιχειρεί την ωμή παρέμβαση στα Διοικητικά του, ο σημερινός Υφυπουργός, αλλά και από την εμπλοκή Προέδρων Ν.Ο.Δ.Ε. του Κυβερνώντος κόμματος στα ζητήματα του Αθλητικού κινήματος και την προαναγγελία της εμπλοκής Κυβερνητικού βουλευτή στις επερχόμενες αρχαιρεσίες του ΣΕΓΑΣ.</p>
      <p>Τα Μέλη του Δ.Σ., σε συνεργασία με τα στελέχη των Σωματείων, έχουμε σφυρηλατήσει και κατακτήσει για πολλά χρόνια την ταύτιση των θέσεων στα ζητήματα του Αθλητισμού, την ενότητα και την απόλυτη προσήλωση να κρατήσουμε μακριά τις όποιες πολιτικές ή κομματικές προτιμήσεις μας από τη δράση μας στο ΣΕΓΑΣ.</p>
      <p>Σε κάθε περίπτωση δηλώνουμε ότι ο Βασίλης Σεβαστής, που καθοδήγησε και συντόνισε για χρόνια το τεράστιο έργο που έγινε στο ΣΕΓΑΣ, με δεδομένη από το 2016 την απόφαση του Προέδρου Κώστα Παναγόπουλου να μη συνεχίσει, θα είναι αυτός που θα οδηγήσει τον χώρο του Στίβου στις επόμενες αρχαιρεσίες και θα εγγυηθεί και πάλι την ενότητα στα χρόνια που έρχονται.»</p>
    </article>
  </body>
</html>