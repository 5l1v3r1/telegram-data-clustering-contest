<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019642/%D8%AC%D9%88%D9%87%D8%B1%D9%87-%D8%A7%D8%B5%D9%84%DB%8C-%D8%B3%D9%86%D8%AF-%D8%AA%D8%AD%D9%88%D9%84-%D8%A8%D9%86%DB%8C%D8%A7%D8%AF%DB%8C%D9%86-%D8%B9%D8%AF%D8%A7%D9%84%D8%AA-%D9%88-%DA%A9%DB%8C%D9%81%DB%8C%D8%AA-%D8%A7%D8%B3%D8%AA-%D8%A8%D8%AE%D8%B4%DB%8C-%D9%86%DA%AF%D8%B1%DB%8C-%D8%A8%D9%84%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:42:07+00:00"/>
    <meta property="og:title" content="جوهره اصلی سند تحول بنیادین، عدالت و کیفیت است/ بخشی‌نگری بلای سازمان ما شده‌است"/>
    <meta property="og:description" content="ایسنا/خراسان رضوی رئیس سازمان آموزش‌وپرورش استثنایی کشور گفت: راهبردهایی که باید در نظام آموزش‌وپرورش داشته‌باشیم، همه در سند بیان شده و این سند دو جوهره اصلی، عدالت و کیفیت را دارد و در رأس آن تعلیم و تربیت تمام‌ساعتی است."/>
  </head>
  <body>
    <article>
      <h6 class="kicker">رئیس سازمان آموزش‌وپرورش استثنایی کشور:</h6>
      <h1>جوهره اصلی سند تحول بنیادین، عدالت و کیفیت است/ بخشی‌نگری بلای سازمان ما شده‌است</h1>
      <address><time datetime="2019-11-21T12:42:07+00:00">21 Nov 2019, 12:42</time> by <a rel="author">سارا حاتمی</a></address>
      <p>ایسنا/خراسان رضوی رئیس سازمان آموزش‌وپرورش استثنایی کشور گفت: راهبردهایی که باید در نظام آموزش‌وپرورش داشته‌باشیم، همه در سند بیان شده و این سند دو جوهره اصلی، عدالت و کیفیت را دارد و در رأس آن تعلیم و تربیت تمام‌ساعتی است.</p>
      <p>سید جواد حسینی، امروز در اولین اجلاس رؤسای ادارات آموزش‌وپرورش استثنایی کشور در سال ۹۸، که  در مجتمع آموزشی، فرهنگی و توانبخشی، امام رضا(ع) برگزار شد، عنوان کرد: جهت‌گیری‌هایی از قبل تدوین شده که ما بر همه آن‌ها پایبند هستیم. باید ضریب نفوذِ کمّی و کیفی این اقدامات را با کیفیت پیش ببریم. برنامه من سند تحول بنیادین است.</p>
      <p>وی افزود: راهبردهایی که باید در نظام آموزش‌وپرورش داشته‌باشیم، همه در  سند تحول بنیادین بیان شده و هر استاندارد و آموزه‌ای که در جهان پیدا کنید، در سند تحول بنیادین وجود دارد. باید تفکر و تعمق کنیم که چطور این آموزه‌ها را اجرا کنیم. این سند دو جوهره اصلی، عدالت و کیفیت دارد و در رأس آن تعلیم و تربیت تمام‌ساعتی است.<br/>حسینی با بیان اینکه «این سند تحول بنیادین برای تحقق دو جوهره خود چندین لایه دارد»، گفت: لایه اول نظری است و این اهداف و راهبردها تدوین شده است و لایه دوم برنامه‌ای است. تاکنون بیش از ۶۰۰ برنامه اجرا شده است. لایه سوم، لایه عملیاتی است.</p>
      <p>رئیس سازمان آموزش‌وپرورش استثنایی کشور، تاکید کرد: قرار است از امسال این آموزه‌ها وارد مدرسه شود. چهارمین لایه‌ای که بسیار در آن کمبود داریم، لایه نهادی است، جایی که باید تقسیم کار ملی صورت بگیرد. نقش اولیاء، سازمان‌های دولتی، عمومی و... بسیار مهم است.</p>
      <p>وی خاطر نشان کرد: آموزش‌وپرورش استثنایی تنها سازمانی است که همه مأموریت‌های آموزش‌وپروش بر عهده‌اش است. علاوه بر همه ماموریت‌های آموزش‌وپرورش، ۵ برابر به لحاظ اقتصادی، صرف وقت و بار عاطفی باید نیروی انسانی بیشتر برای دانش‌آموزان وقت بگذارد. اگر عدالت را جوهره اصلی بدانیم، جلوه‌گاه عدالت در این دانش‌آموزان نمود پیدا می‌کند.</p>
      <p>رئیس سازمان آموزش‌وپرورش استثنایی کشور با بیان اینکه «همه دانش‌آموزان با توانایی‌های خاص، باید پوشش پیدا کنند»، بیان کرد: هیج‌کس از طیف‌های هفتگانه نباید از خدمات کیفی بی‌بهره باشد تا این سند و هدف آرمانی محقق شود، ارتقاء فرهنگ سازمانی، مهمترین مسأله است.</p>
      <p>وی افزود: اگر ارتقاء فرهنگ سازمانی نداشته‌باشیم، در تحقق آموزه‌ها، دچار مشکل خواهیم شد. ‌پرهیز از بخشی‌نگری مؤلفه اولِ یک فرهنگ ارتقا یافته سازمانی است. بخشی‌نگری بلای سازمان ما شده‌است. باید بر بخشی‌نگری غلبه کنیم تا فرهنگ سازمانی ارتقاء یابد.</p>
      <p>حسینی با بیان اینکه «یکی از آسیب‌های سازمان‌ها ارجحیت تملک سازمانی بر تعلق سازمانی است»، گفت: در حال حاضر تعارض بجای تعامل سازمانی است، نه‌تنها با بخش‌های خودمان بلکه با سایر سازمان‌های عمومی و دولتی هم باید از تعارض پرهیز کنیم. از دو آسیب تعارض و تطابق پرهیز کنید و سازمان استثنایی باید به سمت تعامل و توافق شیب پیدا کند.<br/><br/>رئیس سازمان آموزش‌وپرورش استثنایی کشور، تصریح کرد: شفافیت سازمانی نکته دیگری است، در سیستم سازمانی سه نوع سازمان داریم، اداره کلبه‌ای شکل، غاری شکل و شیشه‌ای. سازمان باید شیشه‌ای باشد و خدمات، امتیازات، اعتبارات و غیره برای تک‌تک افراد سازمان شفاف باشد. شفافیت باور افراد را بالا می‌برد و یک ضرورت است.</p>
      <p>وی خاطر نشان کرد: تا کنون اقدامات بسیار خوبی انجام شده، اما باید بپذیرید که در پیوند با جامعه کمی تمرکز نداشته‌اید. اجتماعی‌کردن این آموزش‌وپروش باید اتفاق بیفتد و راهش اطلاع‌رسانی و تعامل است. ساختار اساسا باید عوض شود، باید در پایان این جلسه، سند اجلاس سی‌ام مشهد را  تولید کنیم، تمام مطالب باید در این سند بیاید و مبنای جهت‌گیری ما در این حد باشد.<br/> </p>
      <p>حسینی اظهار کرد: شفافیت سازمانی، اطلاع‌رسانی به جامعه و اجتماعی کردن آموزش‌وپروش را یکی از مؤلفه‌های ارتقاء فرهنگ سازمانی می‌دانم. نگاه ما به دانش‌آموزان با نیازهای ویژه و تمام همکارانمان در تمام سطوح، نگاه دارایی محور، منبع محور و ثروت‌محور خواهد بود. باید ببینیم افراد چه دارند و این دارایی‌ها را بارور کنیم.</p>
      <p>وی افزود: اگر به دارایی افراد نگاه کنید، فرد رشد خواهد یافت، اصلا به گذشته نپردازید، در آینده حرکت کنید. مدیریت به دلیل نهضت روابط انسانی شکل گرفت. وقتی به داشته‌های افراد توجه کنید، انگیزه پیدا می‌کنند و این عامل اصلی بهره‌وری است. بیایید پیمان ببندیم که به دارایی‌هایی نگاه کنیم که همه دارند.</p>
      <p>رئیس سازمان آموزش‌وپرورش استثنایی کشور  با اشاره به اینکه «توجه و تمرکز بر مدیریت دانش از دیگر عوامل ارتقاء فرهنگ سازمانی است»، گفت: باید از تجارب و دانش آشکار یا پنهان بهره ببرید. باید از تمام مدیران و معاونان این سازمان از اول انقلاب تا کنون، به عنوان گروه‌های فکری از تجارب آنها استفاده کنیم. نهایت نادانی برای من است که از این تجربه گرانبها عبور کنم.</p>
      <p>در فرهنگ تاریخی و سیاسی جامعه ایران، نگاه پروژه‌ای بر نگاه پروسه‌ای غلبه داشته</p>
      <p>حسینی خاطر نشان کرد: متاسفانه، در فرهنگ تاریخی و سیاسی جامعه ایران، نگاه پروژه‌ای بر نگاه پروسه‌ای غلبه دارد. در این فرهنگ، سرمایه تاریخی بسیار ضعیفی داریم و گسسته است و نگاه انکار بر نگاه اثبات غلبه دارد. جامعه کوتاه‌مدتِ کلنگی شده‌ایم، در حالی‌که باید جامعه بلند مدت و بتنی شویم که راهش استفاده از تجارب است.</p>
      <p>وی ادامه داد: نظام تصمیم‌گیری و برنامه‌ریزی سازمانی با تاکید بر دو محور است، دانش‌بنیاد و مشارکت‌محور. باید نظام تصمیم‌گیری مبتنی بر شبکه دانش باشد و راهش مشخص است. این سازمان باید محل آمد و شد حوزه تربیت و تعلیم استثنایی باشد. هیچ تحقیقی نباید در این زمینه صورت گرفته باشد واز آن مطلع نباشید.</p>
      <p>رئیس سازمان آموزش‌وپرورش استثنایی کشور، تصریح کرد: باید با مؤسسات و تحقیقات دانشگاهی ارتباط برقرار کنیم و تمام کارگروه‌ها و معاونان ارتباط بگیرند و در تصمیم‌گیری مدیریت خودشان به کار گیرند و "کارگروه کاربست مطالعات و طرح‌های ملی و بین‌المللی موفق" را تشکیل خواهیم داد.</p>
      <p>وی خاطر نشان کرد: مشارکت‌محوری، مجامع مشورتی دانش‌آموزان متوسطه، اولیا، مدیران را باید راه‌اندازی کنیم، باید نظام مشارکتی از کف تا ستاد داشته‌باشیم‌.  ما مدیران تصمیم‌گیریم، نه تصمیم‌ساز. کارکنان باید تصمیم‌سازی کنند و شما تصمیم‌گیری کنید و بگویید چه باید کرد. هر وزیری آمده، اولین چیزی که در ذهنش بوده این است که حقوق معلمان را افزایش دهد، باید راهکار پیدا کنیم.<br/> </p>
      <p>حسینی با اشاره به اینکه «برنامه‌محوری از دیگر موارد مهم است»، عنوان کرد: باید سازمان‌هایمان را از برنامه‌روزی به برنامه‌ریزی ارتقاء دهیم. اگر قرار است ایده‌های خوب به نتایج خوب منجر شود، برنامه‌ریزی عمل خواهد کرد.</p>
      <p>انتهای پیام<br/> </p>
    </article>
  </body>
</html>