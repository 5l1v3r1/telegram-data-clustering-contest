<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/piotr-grzymowicz-zarzuca-wojewodzie-brak-informacji-o-helperze,135344.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T12:43:00+00:00"/>
    <meta property="og:title" content="Piotr Grzymowicz zarzuca wojewodzie brak informacji o Helperze"/>
    <meta property="og:description" content="Prezydent Olsztyna Piotr Grzymowicz zarzucił urzędowi wojewody warmińsko-mazurskiego, że ten od 2015 roku nie poinformował samorządów o wykryciu przez Urząd Kontroli Skarbowej nieprawidłowości w funkcjonowaniu stowarzyszenia Helper. - Służby państwa nie zadziałały tu jak trzeba - powiedział Grzymowicz."/>
  </head>
  <body>
    <article>
      <h1>Piotr Grzymowicz zarzuca wojewodzie brak informacji o Helperze</h1>
      <address><time datetime="2019-11-21T12:43:00+00:00">21 Nov 2019, 12:43</time> by <a rel="author">PAP/KM  </a></address>
      <h4>Prezydent Olsztyna Piotr Grzymowicz zarzucił urzędowi wojewody warmińsko-mazurskiego, że ten od 2015 roku nie poinformował samorządów o wykryciu przez Urząd Kontroli Skarbowej nieprawidłowości w funkcjonowaniu stowarzyszenia Helper. - Służby państwa nie zadziałały tu jak trzeba - powiedział Grzymowicz.</h4>
      <hr/>
      <p>Prokuratura Regionalna w Białymstoku zarzuciła prezydentowi Olsztyna Piotrowi Grzymowiczowi niedopełnienie obowiązków i wyrządzenie szkody gminie w związku z umowami zawartymi z Europejskim Centrum Wsparcia Społecznego Helper. Stowarzyszenie to prowadziło środowiskowy dom pomocy.</p>
      <p>- Już w 2015 roku wojewoda warmińsko-mazurski otrzymał od Urzędu Kontroli Skarbowej notę dotyczącą nieprawidłowości w działalności Helpera. Ta nota do dziś nie dotarła do samorządów. Nie przekazał nam jej ani wojewoda z PO-PSL, ani wojewoda z PiS. Gdyby samorządy o tym wiedziały z całą pewnością nie prowadziłyby z Helperem współpracy - powiedział Grzymowicz i dodał, że w jego ocenie "służby państwa nie zadziałały w tym momencie jak trzeba".</p>
      <p>Podczas konferencji prasowej prezydent poinformował, że odkąd w 2016 roku w tej sprawie wszczęto prokuratorskie śledztwo, samorząd Olsztyna i inne samorządy, na terenie których działał Helper, były traktowane jako pokrzywdzone działalnością tego stowarzyszenia.</p>
      <p>- Od początku tego śledztwa samorządy były w tej sprawie traktowane jako pokrzywdzone, nie wiem, skąd się wziął i z czego wynika taki nagły zwrot - powiedział Paweł Łobacz, pełnomocnik Grzymowicza.</p>
      <p>Rzecznik prasowa wojewody warmińsko-mazurskiego Bożena Ulewicz powiedziała, że jeszcze w czwartek ok. godz. 14 urząd wyda mediom komunikat na temat samorządów i Helpera. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>