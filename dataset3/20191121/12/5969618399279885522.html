<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/OmadesBasket/A1Panathinaikos/panathhnaikos-opap-ntempouto-pitino-me-mpaskonia.5643954.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-21T12:14:00+00:00"/>
    <meta property="og:title" content="Παναθηναϊκός ΟΠΑΠ: Ντεμπούτο Πιτίνο με Μπασκόνια"/>
    <meta property="og:description" content="Ο Παναθηναϊκός βρίσκεται στην αναμονή της εποχής του Ρικ Πιτίνο, με τον Αμερικανό τεχνικό να φτάνει στην χώρα μας στις αρχές της επόμενης εβδομάδας, ενώ αναμένεται να κάνει ντεμπούτο με την Μπασκόνια."/>
  </head>
  <body>
    <article>
      <h1>Παναθηναϊκός ΟΠΑΠ: Ντεμπούτο Πιτίνο με Μπασκόνια</h1>
      <h2>Ο Παναθηναϊκός βρίσκεται στην αναμονή της εποχής του Ρικ Πιτίνο, με τον Αμερικανό τεχνικό να φτάνει στην χώρα μας στις αρχές της επόμενης εβδομάδας, ενώ αναμένεται να κάνει ντεμπούτο με την Μπασκόνια.</h2>
      <address><time datetime="2019-11-21T12:14:00+00:00">21 Nov 2019, 12:14</time> by <a rel="author">Γιάννης Κουβόπουλος</a></address>
      <p>Σε λίγη ώρα ο <a href="https://www.sport24.gr/Basket/OmadesBasket/A1Panathinaikos/">Παναθηναϊκός ΟΠΑΠ</a> απογειώνεται για το Μόναχο όπου αύριο το βράδυ (22/11, 21:30) θα αντιμετωπίσει την Μπάγερν στο πλαίσιο της 10ης αγωνιστικής της Euroleague. Την στιγμή που ο Γιώργος Βόβορας προετοιμάζει την ομάδα του για το δύο στα δύο (και μάλιστα εκτός έδρας) στη "διάβολοβδομαδα" οι "πράσινοι" μετρούν αντίστροφα για την δεύτερη θητεία του 68χρονου προπονητή στον πάγκο της ομάδας.</p>
      <p>Σύμφωνα με τις πληροφορίες του <b>Sport24.gr</b> o Ρικ Πιτίνο αναμένεται στην Ελλάδα το αργότερο μέχρι την Τρίτη (26/11) <a href="https://www.sport24.gr/Basket/OmadesBasket/A1Panathinaikos/o-pitino-epistrefei-ston-panathhnaiko.5643315.html">το μεσημέρι για να αναλάβει άμεσα την ομάδα του "τριφυλλιού"</a>. Εκτός συγκλονιστικού απροόπτου ο Πιτίνο θα κάνει το δεύτερο ντεμπούτο της καριέρας του στον πάγκο του Παναθηναϊκού την Πέμπτη το βράδυ (28/11, 21:00) κόντρα στην Μπασκόνια για την 11η αγωνιστική της διοργάνωσης.</p>
      <p>Υπενθυμίζουμε πως στις <a href="https://www.sport24.gr/Basket/ElladaBasket/EthnikiBasket/epoxh-pitino-sthn-ethnikh-andrwn.5635257.html">8/11 ο Ρικ Πιτίνο βρέθηκε στη χώρα μας</a> και αφού συζήτησε με τον Γιώργο Βασιλακόπουλο, συμφώνησε να αναλάβει την τεχνική ηγεσία της Εθνικής ομάδας.</p>
      <p>Η προηγούμενη θητεία του στον Παναθηναϊκό διήρκεσε έξι μήνες και ο Αμερικανός κόουτς έφτασε στην κατάκτηση του νταμπλ, ενώ διεκδίκησε την είσοδο των πρασίνων στο Final Four της EuroLeague κόντρα στην Ρεάλ Μαδρίτης.</p>
      <p>Όσον αφορά στο βιογραφικό του Ρικ Πιτίνο, ο Νεοϋορκέζος γεννήθηκε στις 18/9/1952 και ασκεί την προπονητική από το 1974, ενώ από το 2013 έγινε μέλος του Basketball Hall of Fame. Άρχισε την καριέρα του από τη θέση του βοηθού στο Hawaii και η ακολούθησε το Syracuse μέχρι το 1978.</p>
      <p>Σε ηλικία 25 ετών έγινε πρώτος προπονητής του Boston University και έμεινε εκεί έως το 1983. Από το 1983 έως το 1985 άνοιξαν για εκείνον οι πόρτες του ΝΒΑ, αναλαμβάνοντας πόστο στους Νικς. Στη συνέχεια επέστρεψε στο Providence μέχρι το 1987. To 1987, λοιπόν, πορεύθηκε με την ομάδα της Νέας Υόρκης και το 1989 έφτασε να κατακτήσει τον τίτλο της περιφέρειας του για πρώτη φορά μετά από μία 20ετια.</p>
      <p>Από το 1989 μέχρι το 1997 καθοδήγησε το Kentucky με το οποίο τα είχε πάει εκπληκτικά, κατακτώντας το πρωτάθλημα του NCAA το 1996 με ρεκόρ νικών 34-2. Στη συνέχεια ανέλαβε από το 1997 μέχρι το 2001 τους Boston Celtics. Το 2013 κατά την επιστροφή του στο NCAA έγινε ξανά πρωταθλητής με το Louisville.</p>
      <p>
        <i>
          <b>Photo Credits: Eurokinissi</b>
        </i>
      </p>
      <p>
        <u>ΔΙΑΒΑΣΤΕ ΑΚΟΜΗ:</u>
      </p>
      <h4>
        <a href="https://www.sport24.gr/Basket/OmadesBasket/A1Panathinaikos/o-pitino-epistrefei-ston-panathhnaiko.5643315.html">Ο Πιτίνο επιστρέφει στον Παναθηναϊκό</a>
      </h4>
      <h4>
        <a href="https://www.sport24.gr/Basket/OmadesBasket/A1Panathinaikos/rik-pitino-ta-5-pragmata-poy-prepei-na-ksereis-gia-ton-neo-proponhth-toy-panathhnaikou.5643342.html">Ρικ Πιτίνο: Τα 5 πράγματα που πρέπει να ξέρεις για τον νέο προπονητή του Παναθηναϊκού</a>
      </h4>
      <h4>
        <a href="https://www.sport24.gr/Basket/ElladaBasket/EthnikiBasket/eok-se-allh-vash-h-synergasia-me-pitino-me-psyxraimia-oi-apofaseis.5643418.html">ΕΟΚ: Σε άλλη βάση η συνεργασία με Πιτίνο, με ψυχραιμία οι αποφάσεις</a>
      </h4>
    </article>
  </body>
</html>