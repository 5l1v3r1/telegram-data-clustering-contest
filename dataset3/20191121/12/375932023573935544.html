<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/strategia/ismet-hullamvasutra-kerult-az-olaj-2-1883352/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T12:00:00+00:00"/>
    <meta property="og:title" content="Ismét hullámvasútra került az olaj"/>
    <meta property="og:description" content="A nyersanyagpiacok igen volatilisen mozogtak az elmúlt hetekben."/>
  </head>
  <body>
    <article>
      <h1>Ismét hullámvasútra került az olaj</h1>
      <address><time datetime="2019-11-21T12:00:00+00:00">21 Nov 2019, 12:00</time> by <a rel="author">Végh István, a Saxo Bank elemzője</a></address>
      <p>A nyersanyagpiacok igen volatilisen mozogtak az elmúlt hetekben, ahogy az amerikai–kínai kereskedelmi megegyezés első fázisáról folyamatosan érkeztek a hírek. A múlt héten a befektetők már-már elhitték, hogy hamarosan megállapodik a két fél, de az optimizmus rövid életű volt.</p>
      <p>A jelentésköteles nagy spekulánsok a határidős tőzsdéken növelték a nettó kitettségüket – ezt elsősorban nagy mennyiségű shortok zárásával érték el, és nem új vételi pozíciók nyitásával. A hét elején ez már az olajárak zuhanásának előjele volt, miután a hírek szerint Oroszország nem támogatja az OPEC+ országok olajkitermelésének további csökkentését. Ez váratlanul érte az amúgy is ingadozó piacot, és az olajár tovább esett a héten, a hétfői nyitáshoz képest tegnapig csaknem 5 százalékot.</p>
      <figure>
        <img src="https://www.vg.hu/wp-content/uploads/2019/11/AWTIesaBrentarfolyama10.jpg"/>
      </figure>
      <p>Az október eleje óta tartó emelkedő trend, úgy tűnik, megfordult, és amíg nem születik konkrét megállapodás Amerika és Kína között, a következő két hétben nem várható más pozitív fundamentum, amely támogathatná az olajbikákat. December elején azonban újra összeül az OPEC a kartellen kívüli olajkitermelőkkel, hogy döntsenek a kitermelési limitekről. Akkor eldől, támogat-e majd további csökkentést Oroszország, bár ez nem túl valószínű annak fényében, hogy az elmúlt hetekben nem teljesítette a már életben lévő megegyezés szerinti csökkentést sem.</p>
      <p>A nemesfémek piaca negatívan reagált a két nagyhatalom közti esetleges kereskedelmi megegyezéssel kapcsolatos pozitív várakozásokra. A szeptemberi csúcsokról visszafelé csordogáló arany 5 százalékot, az ezüst 13 százalékot vesztett értekéből, és a technikai kép szerint a negatív trend tovább tart majd. Az Amerika és Kína közti tárgyalások kiéleződése segíthet kitörniük a negatív trendből. A következő tíz napban az arany esetében az 1490 és az 1505 ellenállási szint lesz fontos, amelynek az áttörése utat nyithat a szeptemberi csúcsok felé. Az ezüst esetében – amelynek az árfolyammozgásai sokkal élénkebbek – a 17,35–17,80, majd pedig a 18 dolláros szint az, amelynek az áttörése irányadó lehet.</p>
    </article>
  </body>
</html>