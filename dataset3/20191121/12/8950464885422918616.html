<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/matepad-pro-vlajkovy-tablet-od-huawei-zachyteny-na-kratkom-promo-videu/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-21T12:58:49+00:00"/>
    <meta property="og:title" content="MatePad Pro: Vlajkový tablet od Huawei zachytený na krátkom promo videu"/>
    <meta property="og:description" content="Spoločnosť Huawei predstaví 25. novembra nový vlajkový tablet označený ako MatePad Pro. Zaujať by mal vrcholovou špecifikáciou a univerzálnym využitím."/>
  </head>
  <body>
    <article>
      <h1>MatePad Pro: Vlajkový tablet od Huawei zachytený na krátkom promo videu</h1>
      <address><time datetime="2019-11-21T12:58:49+00:00">21 Nov 2019, 12:58</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Spoločnosť Huawei predstaví 25. novembra nový vlajkový tablet označený ako MatePad Pro. Zaujať by mal vrcholovou špecifikáciou a univerzálnym využitím pre prácu, kreativitu a zábavu.</b>
      </p>
      <p>Huawei MatePad Pro bude podľa prvotných informácií poháňať čipset <b>Kirin 990</b>, <b>6 GB RAM</b>, ponúkne <b>operačný systém Android 10</b> a výkonné <b>40W nabíjanie</b>. Podľa <a href="https://twitter.com/evleaks/status/1189742346239401984">zverejnenej vizualizácie</a> sa predná kamera usídli v malom otvore v ľavom hornom rohu obrazovky.</p>
      <p>Badať môžeme štíhle telo a rovnako štíhle okraje okolo obrazovky so zatiaľ neznámou uhlopriečkou a rozlíšením. Dúfame, že výrobca použije OLED panel. Tabletu nebude chýbať praktické príslušenstvo, ktoré si môžeme všimnúť aj u konkurencie. Ide o <b>magnetickú klávesnicu</b>, ktorá bude zároveň slúžiť ako kryt, a <b>dotykové pero M-Pen</b>.</p>
      <figure>
        <img src="https://www.techbyte.sk/wp-content/uploads/2019/11/huawei-matepad-pro.jpg"/>
        <figcaption>Foto: <a href="https://twitter.com/evleaks/status/1189742346239401984/photo/1">Evan Blass</a></figcaption>
      </figure>
      <p>Asi nebude tajomstvom, že sa tablet postaví zoči-voči modelu <a href="https://www.techbyte.sk/2019/07/samsung-galaxy-tab-s6-oficialne-105-amoled-snapdragon-855-a-s-pen-s-bezdrotovym-nabijanim/">Galaxy Tab S6</a> z produkcie juhokórejského výrobcu Samsung. Na renomé tabletu <a href="https://www.techbyte.sk/2018/11/novy-ipad-pro-vykon-porovnanie-benchmark-a12x/">iPad Pro</a> ale asi (určite) nedosiahne. Môže byť však podstatne lacnejší.</p>
      <p><a href="https://www.youtube.com/channel/UCV60K_a6j6I1-x8t88Khe4w">Sparrows News</a> zverejnili krátke video, ktoré je s najväčšou pravdepodobnosťou oficiálnou ukážkou niektorých predností tabletu. Reklamné video je krátke, vidieť však môžeme spomínané dotykové pero, kryt s klávesnicou či multitasking.</p>
      <p>Aj nový tablet by mal byť ovplyvnený <a href="https://www.techbyte.sk/2019/11/usa-opat-odlozili-uplny-zakaz-obchodovania-s-huawei-o-dalsich-90-dni/">sankciami americkej vlády</a>, preto nemožno počítať s aplikáciami a službami od Google. Medzinárodná dostupnosť je tým pádom viac ako len otázna. Počkáme si ale na oficiálne predstavenie, ktoré prebehne o pár dní.</p>
      <figure>
        <iframe src="https://www.youtube.com/embed/GqNf_Nwok_s" width="696" height="392" data-service="Youtube" scrolling="no"/>
      </figure>
    </article>
  </body>
</html>