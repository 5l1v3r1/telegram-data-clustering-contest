<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/21/gryende-oppror-mot-angela-merkels-arvtager/"/>
    <meta property="og:site_name" content="Document"/>
    <meta property="article:published_time" content="2019-11-21T12:22:27+00:00"/>
    <meta property="og:title" content="Gryende opprør mot Angela Merkels arvtager"/>
    <meta property="og:description" content="Angela Merkels arvtager som leder for det tyske regjeringspartiet CDU, Annegret Kramp-Karrenbauer, har svekket seg politisk den senere tiden, og står foran et gryende opprør blant konservative medlemmer i forkant av CDUs landsmøte, som finner sted i Leipzig fredag og lørdag."/>
  </head>
  <body>
    <article>
      <h1>Gryende opprør mot Angela Merkels arvtager</h1>
      <address><time datetime="2019-11-21T12:22:27+00:00">21 Nov 2019, 12:22</time> by <a rel="author">Christian Skaug</a></address>
      <figure>
        <img src="https://www.document.no/wp-content/uploads/2019/11/angela-merkel-annegret-kramp-karrenbauer-alexander-mitsch-friedrich-merz.jpg"/>
        <figcaption>
          <i>Angela Merkel, Annegret Kramp-Karrenbauer, Alexander Mitsch og Friedrich Merz. Fotografier: Kai Pfaffenbach / Reuters, Britta Pedersen / DPA-Zentralbild, Uwe Anspach/ DPA og Felix Kästle / DPA – alle via Scanpix.</i>
        </figcaption>
      </figure>
      <p>Angela Merkels arvtager som leder for det tyske regjeringspartiet CDU, Annegret Kramp-Karrenbauer, har svekket seg politisk den senere tiden, og står foran et gryende opprør blant konservative medlemmer i forkant av CDUs landsmøte, som finner sted i Leipzig fredag og lørdag.</p>
      <p>Sentralt i dette opprøret står CDU-politikeren Alexander Mitsch, som i 2017 hadde forlangt Angela Merkels avgang på grunn av hennes håndtering av flyktningpolitikken i Tyskland, og nå leder en fraksjon i CDU med 3600 medlemmer kalt «verdiunionen». Mitsch omtales gjerne som en rebell i partiet.</p>
      <p>Den mer konservative, noen ville si populistiske, Friedrich Merz bør overta som partileder etter Annegret Kramp-Karrenbauer (AKK), mener Mitsch, som dermed tar til orde for en omkamp mellom de to. Ved CDU-landsmøtet i desember 2018 vant som kjent AKK lederkampen overraskende knepent i Merz med 517 mot 482 stemmer.</p>
      <p>I dag kunne resultatet lett bli et annet: AKK, som står Merkel nærmere enn Merz gjør, har mistet autoritet av flere grunner, ikke minst utviklingen på meningsmålingene og det dårlige valgresultatet for CDU ved det nylige delstatsvalget i Thüringen, der partiet bare ble tredje størst.</p>
      <p>Det er liten tvil om at Merz i det lange løp ønsker å detronisere AKK, men hvordan vil han selv opptre i situasjonen som Mitsch har skapt? Angripe AKK forholdsvis raskt eller holde kruttet tørt inntil videre? Neste parlamentsvalg i Tyskland skal holdes høsten 2021, hvor det er forsøkt lagt opp til at Kramp-Karrenbauer skal avløse Merkel som tysk statsminister.</p>
      <p>Det er altså ingen hvilken som helst partistrid vi snakker om, men om hvem som skal bli den mektigste personen i det mektigste partiet i den mektigste EU-staten, og dessuten en sannsynlig ny statsminister som overtar stolen til den lenge dominerende Angela Merkel.</p>
      <p>Verdiunionen ledet av Mitsch består av mange konservative i CDU som er misfornøyde med partiet, og de vil bli hørt i den gryende striden om hvem som skal overta etter Merkel, heter det i en melding fra Deutsche Presseagentur (DPA) som er offentliggjort i <a href="https://www.stern.de/news/cdu-parteitag-am-wochenende-der-konservative-stoerenfried-9009694.html">Stern</a>.</p>
      <p>CDU har ingen profil lenger, mener Alexander Mitsch, som frykter at partiet vil bli sønderrevet mellom De grønne og AfD. «Tilbakegangen er i full gang», sier han, og Merkel har mye av skylden:</p>
      <blockquote>Statsministeren har skremt konservative velgere. Hun er ansvarlig for at de ikke lenger føler seg hjemme i partiet, klager han.</blockquote>
      <p>CDU har slått hardt ned internt på tilnærminger til AfD. Det kan bli vanskelig i lengden:</p>
      <blockquote>Han ser på verdiunionen som et korrektiv, som en «spydspiss» og en «meningsmotor». Foreningen ble grunnlagt i 2017, hovedsakelig som reaksjon på Merkels flyktningpolitikk. Gruppen anklages for å stå AfD nær. Ikke alt AfD sier er galt bare fordi det er AfD som sier det, sier Mitsch.</blockquote>
      <p>Men tukten er der ennå:</p>
      <blockquote>Mitsch forteller om søvnløse netter, om trusler og utfrysing. Han blir stemplet som splittende.</blockquote>
      <p>Han har også mistet partiverv.</p>
      <blockquote>«De ville statuere et eksempel», sier han. Sånt skjer i en kamp mot de etablerte.</blockquote>
      <p>Med Merz som partileder kan CDU komme tilbake til gamle høyder, mener Mitsch.</p>
      <p>Det knyttes stor spenning til hvordan Merz eventuelt vil spille sine kort under CDU-landsmøtet som begynner i morgen. Noe frontalangrep på Kramp-Karrenbauer kommer neppe, til det er regien og taktfullheten sannsynligvis for sterke. Men han kan likevel sende signaler.</p>
      <p>Uansett hva som skjer, synes en mer konservativ dreining i CDU uunngåelig. Det er for å si det forsiktig på høy tid.</p>
      <h3>Støtt Document</h3>
      <p>Du kan enkelt sette opp et <b>fast, månedlig trekk med bankkort</b>:</p>
      <p>Eller du kan velge et <b>enkeltbeløp</b>:</p>
      <p>Du kan også overføre direkte til vårt kontonummer <b>1503.02.49981</b></p>
      <p>Vårt Vipps nummer er <b>13629</b></p>
      <p>For Paypal og SMS se vår<a href="https://www.document.no/stott-oss/">Støtt Oss-side.</a></p>
      <related>
        <h4>Les også</h4>
        <a href="https://www.document.no/2018/11/24/friedrich-merz-markerer-politisk-avstand-til-angela-merkel/"/>
        <a href="https://www.document.no/2018/12/07/annegret-kramp-karrenbauer-tar-over-som-leder-for-merkels-parti/"/>
        <a href="https://www.document.no/2018/11/09/nesten-to-tredjedeler-av-tyskerne-vil-at-merkel-gar-av-som-statsminister/"/>
        <a href="https://www.document.no/2018/11/01/anti-merkel-seiler-opp-som-favoritt/"/>
        <a href="https://www.document.no/2019/03/11/macron-kan-se-langt-etter-en-ny-merkel/"/>
        <a href="https://www.document.no/2018/12/29/hver-tredje-tysker-mener-merkel-ma-ga-for-perioden-er-over/"/>
        <a href="https://www.document.no/2019/06/02/spd-blor-ihjel-det-samme-gjor-koalisjonen/"/>
        <a href="https://www.document.no/2019/02/01/merkel-stenger-facebook-kontoen-sin/"/>
        <a href="https://www.document.no/2018/10/29/merkel-apner-for-a-ga-av/"/>
        <a href="https://www.document.no/2018/06/14/okende-splittelse-i-tysk-regjering-om-innvandringspolitikk/"/>
      </related>
    </article>
  </body>
</html>