<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2822798-sap-pidtverdzue-vrucenna-pidozri-sadovomu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T12:01:00+00:00"/>
    <meta property="og:title" content="САП підтверджує вручення підозри Садовому"/>
    <meta property="og:description" content="Прокурори Спеціалізованої антикорупційної прокуратури повідомили про підозру посадовцям Львівської міської ради."/>
  </head>
  <body>
    <article>
      <h1>САП підтверджує вручення підозри Садовому</h1>
      <h2>Прокурори Спеціалізованої антикорупційної прокуратури повідомили про підозру посадовцям Львівської міської ради.</h2>
      <address>
        <time datetime="2019-11-21T12:01:00+00:00">21 Nov 2019, 12:01</time>
      </address>
      <p>Про це інформує <a href="https://www.facebook.com/sap.gov.ua/?__tn__=kC-R&amp;eid=ARAkFDB3hKtrsIkNbICPIhAbrbIdEG887JNaqt38PvQJmmO5ahwMPdoZ4qkSG6UDeEwFfanHyWf885Iq&amp;hc_ref=ARTyL2lnz0MSX1h2UJi7F7sbSi3PQOoqTQ8F3pzBaFIiLpdWMvbxJ68Axwj-E8kvyQ0&amp;fref=nf&amp;__xts__[0]=68.ARD6ejlya_CA1rcRqB8L_QMjeKoGoq7xuqa75XVDgeTWsjDvUekVG6lRQYpVlnBVkAmfmMCVfFmqoQFTU-AgeS81iqfl08q88QUGuRIWuCIW18LwDVE9bVLLj9OsqUm7-Kn-ImaeTja1ACbtbq1QOdiUcQY7LrVmngjqBIgwI12KeWr9LWVm_lTQFOWmXWdh3sOfwJlsjlytUEgNK8lCPG4G2S9x1Dy7AeszoNMofh5WBy23idSVJTQ9fp5vaQF3tq50Kz8tSbY2COAAx51uSbUsrwWFCGnV8OoGM8vfFj5cNYfzAoCTt9ZN-m4CqYOL56-v3tra8ga8EOgViN41ZDSN2Q">пресслужба відомства.</a></p>
      <p>"21 листопада 2019 року прокурори САП повідомили про підозру посадовим особам Львівської міської ради, зловживання яких під час операцій із земельними ділянками, що розташовані на території Рясне-Руської сільської ради Львівської області завдали збитків громадянам та державі на суму понад 93,5 млн гривень", - йдеться у повідомленні.</p>
      <p>Зазначається, що у 2015 році до правоохоронних органів звернулись понад 60 громадян із заявами про незаконне відчуження належної їм землі.</p>
      <p>Під час розслідування цих фактів було встановлено та підтверджено висновками експертів і спеціалістів, що дійсно понад 23,49 га земель були продані за договором купівлі-продажу посадовими особами Львівської міської ради в порушення вимог чинного законодавства без аукціону за заниженою вартістю, як землі промисловості.</p>
      <p>Крім того, з’ясувалося, що продана земельна ділянка взагалі не належить територіальній громаді міста Львова, а фактично належить до земель Рясне-Руської сільської ради Львівської області, як земля сільськогосподарського призначення.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2822659-sadovomu-vrucili-pidozru.html">Садовому вручили підозру</a>
      </blockquote>
      <p>Наразі посадовцям інкриміновано вчинення корупційного злочину, передбаченого ч. 2 ст. 28, ч. 2 ст. 364 КК України, тобто організація зловживання та зловживання владою або службовим становищем, а саме умисне в інтересах третіх осіб використання службовою особою влади чи службового становища всупереч інтересам служби, за попередньою змовою групою осіб, що спричинило тяжкі наслідки охоронюваним законом правам, свободам та інтересам окремих громадян або державним чи громадським інтересам.</p>
      <p>Одразу після вручення підозр, прокурорами САП вручено клопотання про обрання вказаним особам запобіжних заходів.</p>
      <p>Як повідомлялося, мер Львова <a href="https://www.ukrinform.ua/tag-sadovij">Андрій Садовий</a> зазначив на своїй сторінці у Facebook, що САП повідомила йому про підозру у справі індустріального парку в Рясному, будівництво якого заморожене з 2015 року.</p>
    </article>
  </body>
</html>