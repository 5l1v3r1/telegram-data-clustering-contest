<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/onlinesection/detail/9620000111986"/>
    <meta property="og:site_name" content="MGR Online"/>
    <meta property="article:published_time" content="2019-11-21T12:29:00+00:00"/>
    <meta property="og:title" content="&quot;สมเด็จพระสันตะปาปาฟรานซิส&quot; ประทานพระโอวาท ณ รพ.เซนต์หลุยส์"/>
    <meta property="og:description" content="วันนี้ (21 พ.ย.) เมื่อเวลา 11.15 น. สมเด็จพระสันตะปาปาฟรานซิส เสด็จโดยรถยนต์พระประเทียบจากวัดราชบพิธสถิตมหาสีมาราม ราชวรวิหาร มายังโรงพยาบาลเซนต์หลุยส์ ถ.สาทร  เมื่อเสด็จถึงยังโรงพยาบาลแล้ว สมเด็จพระสันตะปาปาเสด็จไปประทับรถยนต์พระ"/>
  </head>
  <body>
    <article>
      <h1>"สมเด็จพระสันตะปาปาฟรานซิส" ประทานพระโอวาท ณ รพ.เซนต์หลุยส์</h1>
      <address><time datetime="2019-11-21T12:29:00+00:00">21 Nov 2019, 12:29</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011586001.JPEG"/>
      </figure>
      <p>วันนี้ (21 พ.ย.) เมื่อเวลา 11.15 น. สมเด็จพระสันตะปาปาฟรานซิส เสด็จโดยรถยนต์พระประเทียบจากวัดราชบพิธสถิตมหาสีมาราม ราชวรวิหาร มายังโรงพยาบาลเซนต์หลุยส์ ถ.สาทร  เมื่อเสด็จถึงยังโรงพยาบาลแล้ว สมเด็จพระสันตะปาปาเสด็จไปประทับรถยนต์พระประเทียบเปิดประทุน ซึ่งจะเคลื่อนผ่านบรรดาประชาชน และนักศึกษาจากวิทยาลัยเซนต์หลุยส์ ที่มารอเฝ้าตลอดสองข้างทาง โดยเฉพาะอย่างยิ่งบางส่วนเป็นผู้พิการ และผู้สูงอายุ ที่มารอเข้าเฝ้าตั้งแต่เช้าวันนี้<br/><br/>ศ.นพ.ธานินทร์ อินทรกำธรชัย ผู้อำนวยการโรงพยาบาลเซนต์หลุยส์ กราบทูลแสดงความยินดีในการเสด็จมาเยือนโรงพยาบาลเซนต์หลุยส์ และสำนึกในพระกรุณาธิคุณที่ได้ประทานพระวโรกาสให้บุคลากรทางด้านการแพทย์ เข้าเฝ้ารับประทานพระโอวาท พร้อมทั้งผู้ป่วย ผู้สูงอายุเข้าเฝ้ารับประทานพระพร พร้อมกันนั้น ได้ถวายหนังสือ “ศริพจน์ภาษาไทย์” (Siamese Frence English Dictionary หรือ Dictionnaire Siamois Francais Anglasis) พจนานุกรมภาษาไทย อังกฤษ และฝรั่งเศส จัดพิมพ์ขึ้นใน พ.ศ.2439 ตรงกับสมัยรัชกาลที่ 5 ซึ่งพระสังฆราชฌ็อง หลุยส์ เวย์ (Jean – Louis Vey) พระสังฆราชเกียรตินามแห่งเกราซา ประมุขมิสซังสยามลำดับที่ 15 ผู้ก่อตั้งโรงพยาบาลเซนต์หลุยส์ ได้ปรับปรุงเรียบเรียงขึ้นจาก “สัพะ พะจะนะ พาสา ไท” ของพระสังฆราชปัลเลอกัว ประมุขมิสซังสยามลำดับที่ 14 เป็นของที่ระลึกแด่สมเด็จพระสันตะปาปา หนังสือเล่มนี้เป็นมรดกทางด้านภาษาและประวัติศาสตร์ ที่แสดงถึงความพยายามและตั้งใจจริงของมิชชันนารี ในการเผยแผ่พระคริสตธรรมแก่พี่น้องชาวไทย<br/><br/>จากนั้น สมเด็จพระสันตะปาปาฟรานซิส ประทานพระโอวาทแก่บรรดาผู้ที่มาเฝ้า เมื่อจบพระโอวาทแล้ว บาทหลวงสุรชัย ชุ่มศรีพันธุ์ ประธานคณะกรรมการบริหารโรงพยาบาลเซนต์หลุยส์ เข้าเฝ้ารับประทานของที่ระลึกจากสมเด็จพระสันตะปาปาเป็นพระรูปพระนางมารีย์และกุมารเยซูเป็นที่ระลึกแก่โรงพยาบาล และประทานพระวโรกาสให้ฉายพระรูปร่วมกับคณะกรรมการบริหารโรงพยาบาลเซนต์หลุยส์<br/><br/>จากนั้น สมเด็จพระสันตะปาปาฟรานซิส เสด็จลงมายังชั้น 1 อาคารร้อยปีบารมีบุญ เพื่อทรงเยี่ยมเยียน ประทานพระพรและกำลังใจแก่ผู้ป่วย จำนวน 40 ราย โดยผู้ป่วยที่ได้เข้าเฝ้าในครั้งนี้ เป็นผู้ป่วยที่อยู่ใกล้ในระยะสุดท้าย หรืออาการค่อนข้างหนัก สมเด็จพระสันตะปาปาเสด็จไปประทานพระหัตถ์ให้จับ ทั้งวางพระหัตถ์ประทานพระพร และกำลังใจให้แก่ผู้ป่วย กับผู้ดูแลที่ร่วมเข้าเฝ้าอยู่ ณ ที่นั่นด้วย<br/><br/>สำหรับโรงพยาบาลเซนต์หลุยส์ เป็นโรงพยาบาลคาทอลิกแห่งแรกในประเทศไทย ก่อตั้งขึ้นเมื่อ พ.ศ.2441 ในรัชกาลพระบาทสมเด็จพระจุลจอมเกล้าเจ้าอยู่หัว โดยพระสังฆราชฌ็อง หลุยส์ เวย์ (Jean – Louis Vey) ประมุขมิสซังสยามลำดับที่ 15 เป็นผู้ก่อตั้ง และมอบให้คณะภคินีเซนต์ปอล เดอ ชาร์ตร เป็นผู้ดูแล ต่อมาได้ขยายกิจการสถานฝึกผู้ช่วยพยาบาล ก่อตั้งเป็นวิทยาลัยเซนต์หลุยส์ เมื่อ พ.ศ.2528 โดยพระคาร์ดินัล ไมเกิ้ล มีชัย กิจบุญชู ประมุขแห่งอัครสังฆมณฑลกรุงเทพฯ ลำดับที่ 2 ทั้งนี้ ในการเสด็จเยือนราชอาณาจักรไทยของสมเด็จพระสันตะปาปายอห์น ปอล ที่ 2 ได้เสด็จเยือนโรงพยาบาลเซนต์หลุยส์แห่งนี้ เมื่อวันที่ 11 พ.ค.2527</p>
      <figure>
        <img src="https://mpics.mgronline.com/pics/Images/562000011586002.JPEG"/>
      </figure>
      <figure>
        <img src="https://mpics.mgronline.com/pics/Images/562000011586003.JPEG"/>
      </figure>
      <figure>
        <img src="https://mpics.mgronline.com/pics/Images/562000011586004.JPEG"/>
      </figure>
      <figure>
        <img src="https://mpics.mgronline.com/pics/Images/562000011586005.JPEG"/>
      </figure>
      <figure>
        <img src="https://mpics.mgronline.com/pics/Images/562000011586006.JPEG"/>
      </figure>
      <figure>
        <img src="https://mpics.mgronline.com/pics/Images/562000011586007.JPEG"/>
      </figure>
      <figure>
        <img src="https://mpics.mgronline.com/pics/Images/562000011586009.JPEG"/>
      </figure>
      <figure>
        <img src="https://mpics.mgronline.com/pics/Images/562000011586010.JPEG"/>
      </figure>
      <figure>
        <img src="https://mpics.mgronline.com/pics/Images/562000011586011.JPEG"/>
      </figure>
      <figure>
        <img src="https://mpics.mgronline.com/pics/Images/562000011586012.JPEG"/>
      </figure>
      <figure>
        <img src="https://mpics.mgronline.com/pics/Images/562000011586013.JPEG"/>
      </figure>
      <figure>
        <img src="https://mpics.mgronline.com/pics/Images/562000011586014.JPEG"/>
      </figure>
      <figure>
        <img src="https://mpics.mgronline.com/pics/Images/562000011586015.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/onlinesection/photo-gallery/9620000111986"/>
      </related>
    </article>
  </body>
</html>