<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/national/news/raveesh-kumar-mea-we-hope-that-these-two-indian-nationals-prashant-bari-lal-are-not-01692179.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-21T12:10:12+00:00"/>
    <meta property="og:title" content="भारतीयों की गिरफ्तारी / विदेश मंत्रालय ने कहा- हमारे नागरिकों को आतंकवादी कहकर पाकिस्तान प्रोपेगेंडा न फैलाए"/>
    <meta property="og:description" content="पाकिस्तान के पंजाब प्रांत की पुलिस ने मध्यप्रदेश के प्रशांत और तेलंगाना के बारीलाल को गिरफ्तार किया था रवीश कुमार ने कहा- पाकिस्तान विदेशी मीडिया में बयान देने की जगह आतंकवाद के खिलाफ ठोस कार्रवाई करे | Raveesh Kumar, MEA: We hope that these two Indian nationals (Prashant &amp; Bari Lal) are not used or they do not become victim of Pakistani propaganda. We have approached the govt of Pakistan and requested for immediate consular access."/>
  </head>
  <body>
    <article>
      <h1>भारतीयों की गिरफ्तारी / विदेश मंत्रालय ने कहा- हमारे नागरिकों को आतंकवादी कहकर पाकिस्तान प्रोपेगेंडा न फैलाए</h1>
      <address><time datetime="2019-11-21T12:10:12+00:00">21 Nov 2019, 12:10</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/21/0521_ravish_kumar.jpg"/>
        <figcaption>प्रेस कॉन्फ्रेंस को संबोधित करते हुए विदेश मंत्रालय के प्रवक्ता रवीश कुमार।</figcaption>
      </figure>
      <ul>
        <li>पाकिस्तान के पंजाब प्रांत की पुलिस ने मध्यप्रदेश के प्रशांत और तेलंगाना के बारीलाल को गिरफ्तार किया था</li>
        <li>रवीश कुमार ने कहा- पाकिस्तान विदेशी मीडिया में बयान देने की जगह आतंकवाद के खिलाफ ठोस कार्रवाई करे</li>
      </ul>
      <h3>Dainik Bhaskar</h3>
      <p>Nov 21, 2019, 05:40 PM IST</p>
      <p><b>नई दिल्ली. </b>गलती से सीमा पार पहुंचे दो भारतीय नागरिकों को पाकिस्तान की तरफ से आतंकवादियों की तरह पेश करने पर, विदेश मंत्रालय ने कड़ी आपत्ति जताई है। गुरुवार को विदेश मंत्रालय के प्रवक्ता रवीश कुमार ने कहा- पाकिस्तान इसे प्रोपेगेंडा के तौर पर इस्तेमाल न करे। हमारे नागरिक गलती से सीमा पार चले गए थे, उसकी जानकारी भी हमने ही पाकिस्तान को दी थी। ऐसे में भारतीय नागरिकों को हिरासत में लेने के बाद अंतरराष्ट्रीय मंच पर पाकिस्तान का दुष्प्रचार सहन नहीं किया जा सकता।</p>
      <p>दिल्ली में प्रेस कॉन्फ्रेंस को संबोधित करते हुए विदेश मंत्रालय के प्रवक्ता रवीश कुमार ने कहा- हमने पाकिस्तान सरकार से प्रशांत और बारीलाल नाम के भारतीय नागरिकों की तुरंत काउंसलर से मुलाकात की सुविधा उपलब्ध कराने को कहा है। हमें उम्मीद है कि पाकिस्तान हमारी मांग पर ध्यान देगा।</p>
      <p><b>मई 2019 में हमने ही पाकिस्तान को बताया: विदेश मंत्रालय</b><br/>रवीश कुमार ने कहा- 2017 में दो भारतीय गलती से पाकिस्तान चले गए थे। मई 2019 में हमने पाकिस्तान को पहला नोट लिखा था। हमने उन्हें राजनयिक मदद और सुरक्षा देने मांग की है। आशा है कि यह मामला सफलता पूर्वक हल हो जाएगा।</p>
      <p>
        <b>पाकिस्तान ने 18 अक्टूबर को 2 भारतीय नागरिकों को गिरफ्तार किया</b>
      </p>
      <p>पाकिस्तान के अधिकारियों ने 18 अक्टूबर को दो भारतीयों को गिरफ्तार किया था। मीडिया रिपोर्ट्स के मुताबिक, इन भारतीयों पर अवैध तरीके से पाकिस्तान में प्रवेश करने का आरोप है। गिरफ्तार किए गए भारतीय प्रशांत (मध्यप्रदेश) और बारीलाल (तेलंगाना) हैं। जियो न्यूज के मुताबिक, दोनों भारतीय नागरिकों को पंजाब प्रांत के बहावलपुर में गिरफ्तार किया गया। इनके पास कोई भी दस्तावेज नहीं थे। पुलिस ने बताया कि दोनों के खिलाफ केस दर्ज कर लिया गया है। गिरफ्तार किया गया एक भारतीय, सॉफ्टवेयर इंजीनियर बताया जा रहा है। पुलिस का दावा कि उसे पाकिस्तान में आतंकी हमले को अंजाम देने के लिए भेजा गया था।</p>
      <p><b>श्रीलंका हमारा करीबी मित्र, नए राष्ट्रपति के भारत दौरे से उम्मीदें</b><br/>श्रीलंका में नई सरकार के गठन पर रवीश कुमार ने कहा- श्रीलंका हमारा करीबी मित्र देश है। बोतवाया राजपक्षे वहां के नए राष्ट्रपति बने हैं। प्रधानमंत्री मोदी ने उन्हें सबसे पहले बधाई दी थी। तमिल मुद्दे को लेकर बताना चाहता हूं कि नए राष्ट्रपति को 29-30 नवंबर को भारत का दौरा कर रहे हैं। हम द्विपक्षीय संबंधों को आगे बढ़ाने पर जोर दे रहे हैं। इन्हें तमिल समुदाय की उम्मीदों तक लेकर जाना चाहते हैं। राष्ट्रपति कह चुके हैं कि वे श्रीलंका के हर समुदाय के प्रतिनिधि हैं। हमें उम्मीद है कि नए राष्ट्रपति तमिलों के न्याय, सम्मान और शांति के लिए काम करेंगे।</p>
      <figure>
        <img src="https://visuals.dbnewshub.com/bhaskar/cms-assets/news/images/2019-08/Rashifal_strip2.png"/>
      </figure>
    </article>
  </body>
</html>