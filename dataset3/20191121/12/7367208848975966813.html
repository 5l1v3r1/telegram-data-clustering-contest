<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/21/leggi-notizia/argomenti/eventi/articolo/scambiarsi-vestiti-che-non-si-usano-piu-a-saluzzo-arriva-lalternativa-green-al-black-frid.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-21T12:14:00+00:00"/>
    <meta property="og:title" content="Scambiarsi vestiti che non si usano più, a Saluzzo arriva l’alternativa “green” al Black Friday"/>
    <meta property="og:description" content="Si chiede a chi vuole partecipare di portare dai 3 ai 10 capi (in buono stato e puliti) di abbigliamento che non si indossa più per i svariati motivi. Chiunque potrà portarsi a casa gratuitamente altrettanti capi di altre persone..."/>
  </head>
  <body>
    <article>
      <h1>Scambiarsi vestiti che non si usano più, a Saluzzo arriva l’alternativa “green” al Black Friday</h1>
      <h2>Si chiede a chi vuole partecipare di portare dai 3 ai 10 capi (in buono stato e puliti) di abbigliamento che non si indossa più per i svariati motivi. Chiunque potrà portarsi a casa gratuitamente altrettanti capi di altre persone che partecipano all’iniziativa</h2>
      <address><time datetime="2019-11-21T12:14:00+00:00">21 Nov 2019, 12:14</time> by <a rel="author">Daniele Caponnetto</a></address>
      <p>Il 29 novembre sarà Black Friday. Si tratta di un’usanza americana che si svolge il venerdì successivo al giovedì del Ringraziamento. Negli anni è diventato sinonimo di consumo sfrenato: il “venerdì nero” segna l’inizio dello shopping natalizio. In questo periodo tantissime aziende e multinazionali offrono sconti e promozioni. <br/><br/>Specie con l’avvento dell’e-commerce il fenomeno ha preso piega anche in Italia e in Europa. Ma in tempi di Fridays For Future  non poteva mancare la risposta “no waste” all’usanza americana. <br/><br/>Si tratta dei Green Friday. L’iniziativa non è nuova: in Francia già dal 2017 si è organizzata una rete (a cui hanno aderito molte aziende) per sensibilizzare su tematiche ambientali e per promuovere una cultura ecosostenibile contro un consumo sfrenato. <br/><br/>Da quest’anno anche Saluzzo avrà il suo Green Friday (and Sunday). Venerdì 29  novembre e domenica 1 dicembre si terrà presso lo Spazio Giovani della Caserma Mario Musso l’iniziativa “Don’t Shop, swap”. Tradotto “Non comprare, scambia!”. E’ proprio lo scambio la base dell’iniziativa.  <br/><br/>Si chiede a chi vuole partecipare di portare dai 3 ai 10 capi (in buono stato e puliti) di abbigliamento che non si indossa più per i svariati motivi. Chiunque potrà portarsi a casa gratuitamente altrettanti capi di altre persone che partecipano all’iniziativa. <br/><br/>L’evento è organizzato dai Fridays For Future di Saluzzo e da Green Rebel.<br/><br/>Durante tutto il corso della manifestazione sarà allestita un'area giochi dove i ragazzi del Fridays For Future di Saluzzo faranno giocare i bambini con attività a tema ambientale. <br/><br/>Lo spazio sarà aperto venerdì 29 novembre tra le 14 e le 18,30 e domenica 1 dicembre dalle 15,30 alle 19. L’iniziativa è aperta a tutti ed è gratuita.</p>
    </article>
  </body>
</html>