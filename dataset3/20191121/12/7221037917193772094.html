<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/ceyhun-kuburlu-radyospor-ve-ajansspor-kadrosuna-katildi/927402"/>
    <meta property="og:site_name" content="medya faresi"/>
    <meta property="article:published_time" content="2019-11-21T12:58:00+00:00"/>
    <meta property="og:title" content="Ceyhun Kuburlu Radyospor ve Ajansspor kadrosuna katıldı"/>
    <meta property="og:description" content="Saran Group markalarından Radyospor ve Ajansspor kadrosuna önemli bir ismi daha dahil etti. Ekonomi gazeteciliğinin usta ismi Ceyhun Kuburlu, artık Radyospor ve Ajansspor kadrosunda."/>
  </head>
  <body>
    <article>
      <h1>Ceyhun Kuburlu Radyospor ve Ajansspor kadrosuna katıldı</h1>
      <h2>Saran Group markalarından Radyospor ve Ajansspor kadrosuna önemli bir ismi daha dahil etti. Ekonomi gazeteciliğinin usta ismi Ceyhun Kuburlu, artık Radyospor ve Ajansspor kadrosunda.</h2>
      <address>
        <time datetime="2019-11-21T12:58:00+00:00">21 Nov 2019, 12:58</time>
      </address>
      <p>Deneyimli gazeteci Ceyhun Kuburlu, 22 Ekim itibariyle Radyospor ve Ajansspor’da görev alacak.</p>
      <p>“Spor Ekonomisi” 22 Ekim’de Başlıyor</p>
      <p>Deneyimli gazeteci Türkiye’nin ilk spor radyosu Radyospor’da, her cuma saat 13:00-14:00 arasında “Spor Ekonomisi” adlı programıyla dinleyicilerle buluşacak. İlk programına 22 Ekim Cuma günü başlayacak olan Ceyhun Kuburlu, Türkiye’de ve dünyada sporun ekonomisini, yatırımları ve bu alandaki gelişmeleri çok özel konuklarıyla masaya yatıracak.</p>
      <p>Ekonomi gazeteciliğinin usta ismi Ceyhun Kuburlu, Türkiye'nin en çok takip edilen spor sitelerinden Ajansspor’da da, futbol başta olmak üzere sporun her dalından haberleri ile spor gündeminin nabzını tutacak.</p>
      <p>Saran Group bünyesinde bulunan Radyospor ve Ajansspor daha önce kadrosuna Hürriyet Gazetesinin başarılı spor editörü ve yazarı Kenan Başaran’ı dahil etmişti. Başaran, her Perşembe ve Cuma günleri saat 18:30 – 20:00 arasında “Soyunma Odası” programı ile Radyospor’da, köşe yazısı ve spora dair haberleri ile de Ajansspor’da spor meraklıları ile buluşuyor.</p>
      <p>Ceyhun Kuburlu Kimdir?</p>
      <p>Türkiye’nin orta eğitim-öğrenim düzeyinde ‘gazeteci okulu’ olarak bilinen Aydın Doğan Anadolu İletişim Meslek Lisesi’nden mezun olan Ceyhun Kuburlu, 2001 yılında Hürriyet Gazetesi’nde stajyer olarak işe başladı.<br/><br/>Lise öğreniminin ardından tam zamanlı olarak Hürriyet Gazetesi Ekonomi Servisi’nde görev yapmaya başlayan Ceyhun Kuburlu, aynı zamanda Bilgi Üniversitesi’nde Radyo TV Programcılığı ve Anadolu Üniversitesi’nde Kamu Yönetimi eğitimi aldı.</p>
      <p>Kuburlu, 2009 yılında Türkiye Odalar ve Borsalar Birliği (TOBB) ve Basın Yayın ve Enformasyon Genel Müdürlüğü (BYEGM) koordinatörlüğünde yürütülen proje kapsamında, Washington'da İngilizce dil eğitimi almaya hak kazanan 30 gazeteci arasında yer aldı.</p>
      <p>2011 yılından itibaren Hürriyet Gazetesi’nde ekonomi editörlüğü görevini üstlenen Kuburlu, bu görevinin yanı sıra aynı gazetede Türkiye’de ekonomi alanında başarı gösteren isimlerin öykülerini haberleştirdiği yazı dizisiyle de ilgi gördü.</p>
      <p>Ceyhun Kuburlu, 2012 yılında Türkiye’de henüz bilinmeye başlanan spor ekonomisi alanında kısa zamanda uzmanlaşıp dikkat çeken haberlere imza atmaya başladı. Söz konusu çalışmalar gazete ve televizyonlar yardımıyla ulaştırıldığı kamuoyunun ilgisini çekerken, birçok medya organı spor ekonomisi alanında haberler sunmaya başladı.</p>
      <p>Kuburlu meslek yaşamı boyunca ses getiren haber ve çalışmalarıyla Ekonomi Gazetecileri Derneği ve Aydın Doğan Vakfı tarafından düzenlenen yarışmalarda çeşitli ödüllere de layık görüldü.</p>
      <p>Ceyhun Kuburlu’nun 2018’de yazarlığını üstlendiği ve Hürriyet Kitap’tan yayınlanan “Deli misin sen?” kitabında Türkiye’nin ekonomik tarihine damga vurmuş şirketlerin öykülerine yer verdi. İlgi gören kitap, kısa sürede beşinci baskısını gerçekleştirdi.</p>
    </article>
  </body>
</html>