<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/fekete-gyor-andras-senki-ne-erezze-magat-megsertve"/>
    <meta property="og:site_name" content="infostart"/>
    <meta property="article:published_time" content="2019-11-21T12:15:00+00:00"/>
    <meta property="og:title" content="Fekete-Győr András: senki ne érezze magát megsértve"/>
    <meta property="og:description" content="A Momentum elnöke azért kampányolt Romániában és Szlovákiában az ottani testvérpártjaik mellett, mert ígéretet kapott arra, hogy kormányon a magyar érdekeket képviselnek majd. Fekete-Győr András az InfoRádióban azt mondta, a Kelemen Hunor vezette RMDSZ szerinte letért arról az útról, hogy minden magyarországi párttól egyenlő távolságra legyen."/>
  </head>
  <body>
    <article>
      <h1>Fekete-Győr András: senki ne érezze magát megsértve</h1>
      <address><time datetime="2019-11-21T12:15:00+00:00">21 Nov 2019, 12:15</time> by <a rel="author">InfoRádió</a></address>
      <h3>A Momentum elnöke azért kampányolt Romániában és Szlovákiában az ottani testvérpártjaik mellett, mert ígéretet kapott arra, hogy kormányon a magyar érdekeket képviselnek majd. Fekete-Győr András az InfoRádióban azt mondta, a Kelemen Hunor vezette RMDSZ szerinte letért arról az útról, hogy minden magyarországi párttól egyenlő távolságra legyen.</h3>
      <p>A Momentum Mozgalom elnöke szerint sok dimenziója van annak, hogy a román elnökválasztás első fordulójában miért a román liberális jelöltet, és miért nem a magyar Kelemen Hunort, az RMDSZ jelöltjét támogatták. Fekete-Győr András szerint a legfontosabb kérdés itt is az, hogy mi az erdélyi magyarság érdeke.</p>
      <p>A politikus az InfoRádió Aréna című műsorában úgy látta, a romániai választás nem arról szólt az erdélyi magyarság számára, hogy az 5 százalékot megugorva például az európai- vagy a román parlamentnek a részévé váljon egy RMDSZ-frakció, miután sajnos esélytelen volt, hogy bejussanak a második fordulóba.</p>
      <p>"Azt tudtuk előre, hogy Klaus Iohannis, a jelenlegi köztársasági elnök biztosan <a href="https://infostart.hu/kulfold/2019/11/10/ugy-tunik-megvan-a-roman-elnokvalasztas-ket-befutoja">be fog jutni, ez így is történt</a>, relatíve nagy előnnyel. Az RMDSZ és Klaus Iohannis viszonya egyébként nem a legrózsásabb – jegyezte meg Fekete-Győr András. Mint mondta, számukra kizárt volt, hogy egy bukott miniszterelnököt, a szociáldemokrata Viorica Dancilát támogassák, akinek a pártja a Momentum elnöke szerint Európa egyik legkorruptabb politikai közösségnek a sorába tartozik. Ezért európai szövetségesünket, az USR-PLUS pártszövetség jelöltjét, Dan Barnát támogatták, aki egy olyan pártnak a vezetője, amelynek számos magyar tagja van, mások mellett Kolozsváron, a helyi elnök Elek Levente.</p>
      <p>Így a Momentum számára adott volt, hogy egy olyan embert támogasson, aki, ha bejut a második fordulóba és nyer, az</p>
      <blockquote>az erdélyi magyarságnak jó lesz."</blockquote>
      <p>Az ellenzéki politikus hangsúlyozta, nem <a href="https://infostart.hu/kulfold/2019/11/11/az-rmdsz-szamara-is-jut-meg-szerep-a-romaniai-elnokvalasztasban">Kelemen Hunor</a> és nem az RMDSZ ellen kampányolt Romániában. "A Markó Béla-féle egyenlő távolságok, egyenlő közelségek politikáját, amit a magyarországi pártokkal szemben anno tanúsított az RMDSZ, azt</p>
      <blockquote>a Kelemen Hunor-féle vezetés nem tartja be,</blockquote>
      <p>ezt felrúgta – hangoztatta a politikus. – Ha ők kizárólag a Fidesszel szeretnének együttműködni, akkor persze lelkük rajta, csak senki ne érezze magát megsértve, ha én nem rúgom rájuk az ajtót azzal, hogy »itt vagyok és támogatlak titeket«, amikor azt látom, hogy vannak egyébként más, szalonképes és az erdélyi magyarság érdekében álló jelöltek is."</p>
      <p>Fekete-Győr András azt mondta, a román liberális párttól ígéretet kapott arra, hogy amennyiben kormányra kerülnek, akkor Marosvásárhelyen a magyar orvosképzésen magyarul lehet majd oktatni.</p>
      <p>A Felvidéken pedig – a Momentum elnökének elmondása szerint – azért az ottani szlovákiai testvérpártjukat támogatták, mert a magyar tagokat is magában foglaló Progresszív Szlovákia programjában az áll, hogy ha kormányra kerülnek, akkor garantálják majd az ottélő magyaroknak a kettős állampolgárságot. Szlovákiában ugyanis a felvidéki magyar elveszíti a szlovák állampolgárságát, ha a magyart is fel szeretné venni.</p>
      <h4>Országos népszavazás</h4>
      <p>Feket-Győr András <a href="https://infostart.hu/belfold/2019/11/20/orszagos-nepszavazasra-vinne-az-atletikai-stadion-kerdeset-a-momentum">arról is beszélt</a> az InfoRádió Aréna című műsorában, hogy ha a kormány nem teljesíti a főváros feltételeit, megkérdezik a magyarokat arról, szeretnének-e 120 milliárdból atlétikai stadiont építeni.</p>
      <figure>
        <iframe src="https://www.youtube.com/embed/WAmRUaX6YZc" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/Qz3ZRBsD108" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: Bruzák Noémi</i>
      </p>
      <p>
        <b>Kapcsolódó hang</b>
      </p>
      <p>Momentum Aréna határon túli politika</p>
      <figure>
        <audio src="https://infostart.hu/audio/00005/00005378b.mp3"/>
      </figure>
      <p> </p>
    </article>
  </body>
</html>