<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/itinerari/puoi-spendere-solo-un-euro-per-una-camera-d-hotel-se-ti-fai-riprendere-in-diretta-1.4897893"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-21T12:14:22+00:00"/>
    <meta property="og:title" content="Puoi spendere solo un euro per una camera d'hotel (se ti fai riprendere in diretta)"/>
    <meta property="og:description" content="Un hotel giapponese offre una stanza a 100 yen, ma in cambio il cliente deve farsi trasmettere in streaming su Youtube 24 ore su 24"/>
  </head>
  <body>
    <article>
      <h1>Puoi spendere solo un euro per una camera d'hotel (se ti fai riprendere in diretta)</h1>
      <h2>Un hotel giapponese offre una stanza a 100 yen, ma in cambio il cliente deve farsi trasmettere in streaming su Youtube 24 ore su 24 </h2>
      <address><time datetime="2019-11-21T12:14:22+00:00">21 Nov 2019, 12:14</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4897892.1574338462!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Una delle stanze dello One Dollar Hotel - Foto: tripadvisor/Business Ryokan Asahi</figcaption>
      </figure>
      <p>Il Giappone non è una meta a basso budget, ma nella città di Fukuoka un hotel <b>offre una stanza alla cifra simbolica di 100 yen</b> – ossia meno di un euro a notte. In più, la camera è disponibile sempre, tutti i giorni della settimana weekend compreso. Dove sta il trucco? Per alloggiare in quella che probabilmente è la sistemazione più economica del paese bisogna accettare una condizione molto particolare: <b>farsi riprendere in diretta streaming</b> 24 ore su 24 <a href="https://www.youtube.com/channel/UCfGp5tr2rRZCWhALrp9BBkw">sulla pagina Youtube dell'hotel</a>. <br/><br/>Le stanze della Business Ryokan Asahi (le ryokan sono le locande tradizionali giapponesi) costano comunque poco, circa 25 euro, ma per qualche motivo la numero 8 è la meno prenotata di tutte. Il proprietario ha deciso così di <b>inventarsi qualcosa di originale </b>per occuparla più spesso: in fin dei conti, meglio 100 yen che niente. E anche e soprattutto per provare a generare un po' di rumore e farsi della pubblicità virale. <br/><br/>Stando al video promozionale, l'idea è di arrivare a <b>trasformare la locanda in un One Dollar Hotel</b> a tutti gli effetti, ricavando guadagni dalla pubblicità online piuttosto che dall'affitto delle camere.</p>
      <figure>
        <iframe src="https://www.youtube.com/embed/k_D6eaNz6fU" width="560" height="315" data-service="Youtube" scrolling="no"/>
      </figure>
      <p>Ci sono ovviamente delle restrizioni da rispettare, perché nonostante l'occhio della webcam sia sempre acceso non si tratta del 'Grande Fratello': niente situazioni pruriginose, rapporti intimi, <b>esibizioni di nudo o in generale comportamenti sconvenienti</b>. D'altra parte, in teoria non è nemmeno previsto che il cliente si spogli in camera, ad esempio per farsi la doccia: come capita di solito nelle ryokan, i bagni sono esterni e condivisi con gli altri ospiti. <br/><br/>Per il resto <b>è consentito spegnere la luce </b>per dormire e andare e venire normalmente, e inoltre lo streaming trasmette la diretta video <b>ma senza audio</b>. Al di là della bizzarra clausola (e del computer con la webcam puntata), la stanza è uguale alle altre dell'hotel, con tatami, futon pieghevole, tv, tavolino e bollitore.  <br/><br/>Per chi non si fa grossi problemi di privacy l'offerta di un letto a 100 yen suonerà allettante. Tuttavia <b>per ora pochi clienti si sono prestati allo scambio</b> e il proprietario, quando non c'è nessuno in camera, manda in diretta su Youtube casa sua. <br/><br/><br/>Leggi anche: <br/>- <a href="https://www.quotidiano.net/itinerari/richieste-strane-hotel-1.4885526">Le richieste più strane che i clienti hanno fatto in hotel</a> <br/>- <a href="https://www.quotidiano.net/itinerari/hotel-beckham-1.4896786">David Beckham aprirà in Cina un hotel a tema Londra</a> <br/>- <a href="https://www.quotidiano.net/itinerari/gatti-giapponesi-1.4873786">I due gatti star dei social che hanno viaggiato per tutto il Giappone<br/></a>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>