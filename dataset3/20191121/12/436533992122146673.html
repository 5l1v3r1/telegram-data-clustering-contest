<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/region/268354.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-11-21T12:36:00+00:00"/>
    <meta property="og:title" content="Металеві болванки: що Росія зробила з захопленими бойовими катерами"/>
    <meta property="og:description" content="18 листопада 2019 року Росія передала Україні малі броньовані артилерійські катери &quot;Нікополь&quot;, &quot;Бердянськ&quot; і рейдовий буксир &quot;Яни Капу&quot;, які були захоплені під час спроби пройти через Керченську протоку в грудні 2018 року. Кораблі повернулися в Україну в пошкодженому стані, без електроніки і боєприпасів. Але якщо Росія вимагатиме, то їх доведеться повернути в рамках кримінальної справи, оскільки кораблі є речовими доказами."/>
  </head>
  <body>
    <article>
      <h1>Металеві болванки: що Росія зробила з захопленими бойовими катерами</h1>
      <address><time datetime="2019-11-21T12:36:00+00:00">21 Nov 2019, 12:36</time> by <a rel="author">Апостроф</a></address>
      <p>
        <b>18 листопада 2019 року Росія передала Україні малі броньовані артилерійські катери "Нікополь", "Бердянськ" і рейдовий буксир "Яни Капу", які були захоплені під час спроби пройти через Керченську протоку в грудні 2018 року. Кораблі повернулися в Україну в пошкодженому стані, без електроніки і боєприпасів. Але якщо Росія вимагатиме, то їх доведеться повернути в рамках кримінальної справи, оскільки кораблі є речовими доказами.</b>
      </p>
      <p><b>Про це "Апострофу" розповів російський адвокат Микола Полозов.<br/></b>Переговори щодо передачі кораблів йшли в закритому режимі між Офісом президента Володимира Зеленського та адміністрацією Володимира Путіна. Катери передані, але у кримінальній справі, яка знаходиться в Росії, вони зберігають статус речових доказів. За російськими законами речові докази передаються тільки на відповідальне зберігання. Тобто, якщо відбудеться суд в Росії і виникне необхідність дослідити кораблі, то Україна буде зобов'язана їх повернути.<br/>Катер "Бердянськ" був обстріляний - є кілька пробоїн. На буксир "Яни Капу" відбувалася навала, був пошкоджений фальшборт (огорожа з металевих листів по краю палуби, - "Апостроф"). Крім того, після захоплення з кораблів зняли військову електроніку, зокрема, навігаційні системи, і вони досі залишаються в якості речових доказів у Росії й на кораблі не монтувалися.<br/>Крім того, з кораблів зняли весь боєзапас - там немає жодного патрона, жодного снаряда. Але до того моменту, поки завершиться справа, з кораблями нічого не можна буде робити, наприклад, ремонтувати, споряджати чимось. Тобто вони можуть перебувати тільки в якості металевих болванок.<br/>У четвер, 21 листопада, відбудеться засідання Міжнародного трибуналу з морського права. Росія може тепер надати трибуналу звіт про виконання обох пунктів його рішення - моряків фактично передала, кораблі теж. Правда, це буде технічне засідання, під час якого будуть вирішуватися питання алгоритмів дослідження доказів, порядок виступу сторін, тобто якихось несподіваних подій не відбудеться. Трибунал затягнеться не на один місяць.<br/>Але [спікер Путіна] Дмитро Пєсков вже заявив, що передача кораблів не пов'язана з рішенням трибуналу. Вони завжди так кажуть. Але незалежно від риторики своїх посадових осіб, Росія дуже уважно ставилася до процедур трибуналу, і передача кораблів була зумовлена його наказом.</p>
      <p>Щодо українських моряків триває кримінальне розслідування. Зараз ми перебуваємо в стадії ознайомлення з матеріалами. Моряки залишаються у статусі обвинувачуваних. Вони зараз перебувають у відпустках, роз'їхалися по домівках, деякі вже зіграли весілля. З моменту їх звільнення зі слідчого ізолятора в Росію їх не викликали. Але попри це, така небезпека залишається.</p>
      <p>Термін слідства продовжено до 25 листопада. А далі все залежить від дипломатичних та процесуальних рішень, які прийматиме російська влада і відповідно, слідчі органи ФСБ. У разі виклику в Росію, я б не рекомендував морякам туди їхати. З російської сторони їх можуть оголосити в розшук. Наше глобальне завдання в цій справі - домогтися його припинення, тобто виключити будь-які несприятливі правові наслідки для моряків. </p>
    </article>
  </body>
</html>