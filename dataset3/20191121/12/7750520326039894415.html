<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/19-lystopada-2019-roku-vidbuvsya-prem-yernyj-pokaz-dokumentalnoyi-strichky-shelest-krokiv.html"/>
    <meta property="og:site_name" content="1NEWS"/>
    <meta property="article:published_time" content="2019-11-21T12:23:12+00:00"/>
    <meta property="og:title" content="19 листопада 2019 року відбувся прем’єрний показ документальної стрічки «Шелест кроків»"/>
    <meta property="og:description" content="19 листопада 2019 року відбувся прем’єрний показ документальної стрічки «Шелест кроків»"/>
  </head>
  <body>
    <article>
      <h1>19 листопада 2019 року відбувся прем’єрний показ документальної стрічки «Шелест кроків»</h1>
      <address>
        <time datetime="2019-11-21T12:23:12+00:00">21 Nov 2019, 12:23</time>
      </address>
      <p>
        <i>
          <b>«Шелест кроків» — документальний фільм-історія про життя й творчість видатних українських художників-монументалістів Ади Рибачук та Володимира Мельниченка. Їх  головний витвір — стіна Пам’яті на байковому цвинтарі — був знищений радянською владою після 13 років щоденної кропіткої праці митців…</b>
        </i>
      </p>
      <figure>
        <img src="https://1news.com.ua/wp-content/uploads/2019/11/hgo24vuma-uC5uR4khUSyw-1024x572.jpg"/>
      </figure>
      <p>Прем’єра відбулась в Червоній залі київського Будинку кіно, повідомляє <a href="https://1news.com.ua/">1News.</a></p>
      <p>Робота над фільмом розпочалася у жовтні 2018 року командою студії FriedrichstrasseProduction у співпраці з RealStoriesProduction. Влітку 2019 року проєкт був підтриманий Українським Культурним Фондом.</p>
      <p>«Шелест кроків» — стрічка про сьогодення і спогади, про смерть і життя, про розпач і щастя. Про київський крематорій, Парк пам’яті на Байковому цвинтарі, про мозаїчний басейн «Зорі та сузір’я» перед Палацом дітей на юнацтва. Про дивовижне життя художника Володимира Мельниченка і про його нескінченну love story із Адою Рибачук. Про їхню спільну працю довжиною у життя. Про те що любов — це не дивитися очі в очі. Любов — це дивитися в одному напряму.</p>
      <p>Ада пішла з життя у 2010-му. Але Володимир й досі чує її голос і кроки. Він працює в їхній майстерні, упорядковуючи архів, якого вистачить на цілий музей. Він створює нові шедеври. І кожну нову роботу він підписує двома іменами.</p>
      <p>Перед показом відбулась прес-конференція за участі режисерки фільму Ксенії Кравцової, сценариста Інокентія Вирового, оператора-постановника Владислава Нечипоренко, головного героя стрічки Володимира Мельниченка та керівниці проектного відділу Українського культурного фонду Тетяни Лишневець. Модерувала бесіду Оксана Грушанська.</p>
      <p>
        <i>«Наша стрічка торкається тем, про які замислюється кожна людина. Як залишити після себе пам’ять? Пам’ять серед людей, поруч з якими ти живеш, пам’ять, яка лишиться на покоління.</i>
      </p>
      <p>
        <i>Володимир Мельниченко з Адою Рибачук створили філософську концепцію Парку Пам’яті на Байковому цвинтарі. У фільмі є розповідь про це, й для мене це особливо цінно. Вони досліджували  народні традиції поховань, ставлення людей до смерті і  до прощання. </i>
      </p>
      <p><i>Звичайно, фільм не тільки про це. Твори Ади й Володимира дуже актуальні. Історія їхнього життя дивовижна. Нам дуже хотілося поділитися з глядачем цим відчуттям»,</i><i> — </i>сказала <b>режисерка стрічки Ксенія Кравцова</b></p>
      <p><i>«Через візуальні образи я намагався розповісти історію, у якій відчуваються творчість, щастя та трагедія великих українських митців. Через особисті історії Володимира Мельниченка та їх з Адою Рибачук роботи, через архівні кадри та сміливі сучасні образи. Через гармонію та дисонанс ми намагалися наштовхнути глядача на роздуми про вічне. За допомогою композиції та колористики кадру, світлом і тінню — познайомити глядача з дивовижним та філософським світобаченням, яке художники вкладали у свої роботи», — </i>додав <b>оператор-постановник стрічки Владислав Нечипоренко.</b></p>
      <p><i>«Українське суспільство, на жаль, часто не знає своїх культурних героїв. Ті, хто чули про Володимира Мельниченка та Аду Рибачук, зазвичай згадують лише покалічену стіну на Байковому цвинтарі. Але творчість Ади й Володимира значно глибша, а їхній спадок — більший. Сподіваємось, що своїм фільмом ми робимо дуже потрібний крок на шляху повернення імен Ади Рибачук та Володимира Мельниченка на те місце в сучасній українській культурі, на яке вони справді  заслуговують», — </i>зауважив <b>сценарист фільму Інокентій Вировий.</b></p>
      <p><i>«Це фільм-примирення, </i>— поділився своїм враженням від стрічки <b>Володимир Мельниченко</b>, <i>— примирення нас з Адою із суспільством, і суспільства – з нами. Я маю й свої сподівання на цей фільм, що він допоможе звернути увагу на злочин того режиму, який знищив нашу з Адою працю. І – виправити його, поки є можливість. Все, чого я зараз прагну — відновити один фрагмент Стіни — «Оборона Вітчизни». На жаль, без мене це буде зробити неможливо – жодних проектних планів стіни немає». </i></p>
      <p><i>«Для Українського культурного фонду було важливим підтримати цей проект, тому що Володимир Мельниченко із Адою Рибачук сильно вплинули на той Київ, яким ми зараз його знаємо. Дуже цінно й те, що одночасно із зйомками фільму було відновлено мозаїчний комплекс «Зорі і сузір’я» перед Палацом дітей та юнацтва, і цю справу теж підтримав Український культурний фонд», —</i> сказала у своєму виступі <b>керівниця проектного відділу Українського культурного фонду Тетяна Лишневець.</b></p>
      <figure>
        <iframe src="https://www.youtube.com/embed/VXy0-whYrEs" width="1220" height="686" data-service="Youtube" scrolling="no"/>
      </figure>
    </article>
  </body>
</html>