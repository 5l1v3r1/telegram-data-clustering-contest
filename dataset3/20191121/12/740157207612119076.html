<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/wody-polskie-planuja-inwestycje-na-kanale-augustowskim,135338.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T12:12:00+00:00"/>
    <meta property="og:title" content="Wody Polskie planują inwestycje na Kanale Augustowskim"/>
    <meta property="og:description" content="Remont jazu i śluzy Augustów na Kanale Augustowskim planuje Państwowe Gospodarstwo Wodne Wody Polskie, by poprawić retencję wody na tym zabytkowym kanale. Ma to znaczenie także w przeciwdziałaniu skutkom suszy."/>
  </head>
  <body>
    <article>
      <h1>Wody Polskie planują inwestycje na Kanale Augustowskim</h1>
      <address><time datetime="2019-11-21T12:12:00+00:00">21 Nov 2019, 12:12</time> by <a rel="author">PAP/KM  </a></address>
      <h4>Remont jazu i śluzy Augustów na Kanale Augustowskim planuje Państwowe Gospodarstwo Wodne Wody Polskie, by poprawić retencję wody na tym zabytkowym kanale. Ma to znaczenie także w przeciwdziałaniu skutkom suszy.</h4>
      <hr/>
      <ul>
        <li>
          <b>W 2020 r. będzie przygotowywana dokumentacja potrzebna do przeprowadzenia prac.</b>
        </li>
        <li>
          <b>Planowana wartość tych inwestycji to ponad 5,7 mln zł - poinformowała rzecznik prasowy Regionalnego Zarządu Gospodarki Wodnej Wód Polskich w Białymstoku Agnieszka Giełażyn-Sasimowicz.</b>
        </li>
        <li>
          <b>Jaz Augustów Wody Polskie chcą modernizować w latach 2020-2022.</b>
        </li>
      </ul>
      <p>- Inwestycje na tym odcinku są dla nas priorytetem. Remont jazu pozwoli na racjonalną gospodarkę wodną węzła wodnego Augustów, modernizacja śluzy natomiast na utrzymanie drożności drogi wodnej Kanału Augustowskiego dla żeglugi śródlądowej - podkreśla Agnieszka Giełażyn-Sasimowicz.</p>
      <p>Dodała, że z roku na rok rośnie także zainteresowanie kanałem ze strony turystów, dlatego ważne jest właściwe utrzymanie tego unikalnego obiektu techniki.</p>
      <p>Jaz Augustów Wody Polskie chcą modernizować w latach 2020-2022. Mają być wymienione zasuwy, wyremontowana konstrukcja jazu, umacniane brzegi, by jaz był sprawny technicznie.</p>
      <p>- Kapitalna modernizacja jazu jest konieczna ze względu na korozje betonu na ścianach jazu, skorodowane części metalowe zasuw, zużyte mechanizmy, uszkodzenia umocnień i miejscowe erozje brzegów. Inwestycja ma za zadanie ochronę powodziową części miasta Augustów - poinformowała Giełażyn-Sasimowicz. Szacowana wartość tej inwestycji to ok. 720 tys. zł.</p>
      <p>5 mln zł ma natomiast kosztować modernizacja śluzy Augustów. Główny cel prac to przywrócenie sprawności technicznej tej śluzy oraz utrzymanie drożności Kanału Augustowskiego dla żeglugi śródlądowej - tłumaczą Wody Polskie. Śluza wymaga remontu, bo jest w złym stanie technicznym, są np. ubytki i pęknięcia w komorze śluzy, w złym stanie są zastawki, zużyte są również mechanizmy śluzy. W ramach modernizacji będzie np. zmieniony sposób obsługi tej śluzy - z ręcznego na elektryczny lub hydrauliczny - zapowiadają Wody Polskie.</p>
      <p>W ramach bieżących prac na Kanale Augustowskim będzie również przygotowywana dokumentacja na przebudowę śluz Gorczyca i Paniewo w gminie Płaska. Planowana jest tam wymiana wrót na tych śluzach. W 2020 r. Wody Polskie chcą też utrzymać potrzebne decyzje na wymianę tych wrót.</p>
      <p>Kanał Augustowski to - jak przypominają Wody Polskie - jeden z najciekawszych zabytków techniki wodnej z XIX w., jedna z najdłuższych dróg wodnych w Polsce. Ma 103,4 km. Kanał jest na liście zabytków, jest też Pomnikiem Historii. Na kanale jest 18 śluz, z czego 14 w Polsce, jedna w pasie granicznym trzy na Białorusi. Różnica poziomu wody pomiędzy śluzami wynosi od blisko 0,9 metra do 6,5 metra.</p>
      <p>Wody Polskie informowały wcześniej, że w tegorocznym sezonie żeglugowym, który trwał od maja do końca września, na Kanale Augustowskim padł rekord śluzowań. Przepłynęło tamtędy ponad 34 tys. różnych jednostek pływających, głównie kajaków. Odbyło się ponad 10,2 tys. śluzowań, które pomagają pokonać pływającym statkom, łódkom, jachtom, kajakom, katamaranom różnice w poziomie wody.</p>
      <p>Ze względu na remont wrót górnych zamknięta była śluza Dębowo. Najwięcej śluzowań było w Przewięzi, natomiast najwięcej jednostek pływających - głównie kajaków ( ponad 8,2 tys.) - przepłynęło przez śluzę Sosnówek.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>