<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830049.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T12:30:00+00:00"/>
    <meta property="og:title" content="کوبا از تحرکات سفارت آمریکا در هاوانا انتقاد کرد"/>
    <meta property="og:description" content="کوبا سفارت آمریکا در هاوانا را به حمایت از اقدامات «ضدانقلابی» یکی از سران معارض و بی‌ثبات کردن کشورش متهم کرد."/>
  </head>
  <body>
    <article>
      <h1>کوبا از تحرکات سفارت آمریکا در هاوانا انتقاد کرد</h1>
      <address>
        <time datetime="2019-11-21T12:30:00+00:00">21 Nov 2019, 12:30</time>
      </address>
      <p>کوبا سفارت آمریکا در هاوانا را به حمایت از اقدامات «ضدانقلابی» یکی از سران معارض و بی‌ثبات کردن کشورش متهم کرد.</p>
      <p>به گزارش چهارشنبه شب رویترز، دولت دونالد ترامپ رییس جمهوری آمریکا محاصره اقتصادی کوبا را تشدید کرده و خواستار آزادی «خوزه دانیل فرر» از چهره‌های اصلی مخالفان دولت کوبا شده است.<br/>فرر، رهبری «اتحادیه میهن‌پرستان کوبا» را برعهده دارد و حدود دو ماه پیش بازداشت شد. این اتحادیه فعال‌ترین سازمان اپوزیسیون در کوبا قلمداد می‌شود.<br/>سفارت آمریکا در کوبا هفته گذشته ویدیویی از دیدار دیپلمات ارشد خود «مارا تکاچ» با «نلوا ایسمارایس اورتگا» همسر فرر منتشر کرد. تکاچ و اورتگا در این ویدیو خواستار آزادی فرر شدند.</p>
      <p>اورتگا گفته بود که فرر «ضرب و شتم شده، دارو به وی داده نشده و امکان معاینه وی توسط پزشک فراهم نیست. وزن او کاهش یافته و همچنین بینایی‌اش کم شده است.»<br/>«گرانما» روزنامه حزب کمونیست کوبا در سرمقاله‌ای نوشت که فرر به دلیل شکایت یک شهروند کوبایی در تاریخ اول اکتبر (نهم مهر ماه) بازداشت شده است. این شهروند گفته که فرر و سه نفر دیگر وی را مورد ضرب و شتم قرار داده‌اند و او در بیمارستان بستری شده است.<br/>گرانما نوشت: این ادعاها که فرر ناپدید شده، شکنجه شده یا غذای کافی به وی داده نشده، همگی ادعاهای دروغی است که توسط دولت آمریکا و سفارتش در هاوانا ساخته و پرداخته شده اند.<br/>روزنامه حزب کمونیست سفارت آمریکا در هاوانا را به بی‌ثبات کردن کوبا، جذب مزدور و شناسایی بخش‌های جدید اقتصادی برای تحریم‌های بیشتر متهم کرد.<br/>باراک اوباما رییس جمهوری سابق آمریکا روند تنش‌زدایی با کوبا را آغاز کرد اما ترامپ این روند را معکوس کرده و فشارها بر هاوانا را افزایش داده است.<br/>برخی تحلیلگران می‌گویند هدف ترامپ از اتخاذ این رویکرد آن است تا در انتخابات ریاست جمهوری ۲۰۲۰ رأی مهاجران کوبایی‌تباری را که گرایش‌های ضدکمونیستی دارند، به دست آورد.</p>
    </article>
  </body>
</html>