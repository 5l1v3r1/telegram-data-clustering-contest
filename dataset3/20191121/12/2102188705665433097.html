<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/653982/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T12:20:00+00:00"/>
    <meta property="og:title" content="Нас не влаштовує контракт на 1 рік — Гончарук про пропозицію Газпрому"/>
    <meta property="og:description" content="Україну влаштує укладення лише довгострокового контракту на транзит російського газу до Європи, в якому прописано взаємовигідні для всіх сторін умови. "/>
  </head>
  <body>
    <article>
      <h1>Нас не влаштовує контракт на 1 рік — Гончарук про пропозицію Газпрому</h1>
      <address>
        <time datetime="2019-11-21T12:20:00+00:00">21 Nov 2019, 12:20</time>
      </address>
      <p>Україну влаштує укладення лише довгострокового контракту на транзит російського газу до Європи, в якому прописано взаємовигідні для всіх сторін умови. </p>
      <p>Про це на брифінгу 20 листопада заявив прем'єр-міністр Олексій Гончарук, коментуючи пропозицію "Газпрому" про продовження транзиту з Україною на рік, повідомляє <a href="https://www.unian.ua/economics/energetics/10762433-ukrajinu-vlashtuye-tilki-dovgostrokoviy-kontrakt-na-tranzit-rosiyskogo-gazu-prem-yer-ministr.html">УНІАН</a>.</p>
      <p>"Україну влаштує довгостроковий контракт, який, з одного боку, забезпечує повноцінне використання нашої ГТС, а з іншого - енергетичну безпеку України та Європи", - сказав він, додавши, що проміжний контракт на рік Україну не влаштує. </p>
      <p>Прем'єр підкреслив, що подібною відстрочкою Росія виграє час, аби закінчити будівництво обхідних газопроводів.</p>
      <p>"Ми повинні отримати не якийсь проміжний варіант на один рік, щоб росіяни могли закінчити свою інфраструктуру і потім політично тиснути на європейські країни та Україну.</p>
      <p>Ми хочемо прогнозованих, взаємовигідних, стабільних умов роботи з нашими європейськими партнерами за європейськими правилами", - підкреслив він. </p>
      <p>За словами прем'єра, до кінця року оператор газотранспортної системи планує пройти сертифікацію.</p>
      <p>"Ми маємо намір до кінця року завершити відповідну сертифікацію й пропонувати нашим партнерам контракти на європейських умовах за європейськими правилами", - додав він.</p>
      <p><b>Нагадаємо</b>:</p>
      <p>
        <i>18 листопада "Газпром" направив "Нафтогазу" пропозицію <a href="https://www.epravda.com.ua/news/2019/11/18/653828/">про продовження на рік діючого контракту </a>або укладення нового договору про транзит газу.</i>
      </p>
      <p>
        <i>"Газпром" вважає, що необхідними умовами продовження діючого контракту або укладення нового договору є відмова обох сторін від всіх взаємних претензій в міжнародному арбітражі і припинення всіх судових розглядів.</i>
      </p>
      <p>
        <i>У НАК Нафтогаз <a href="https://www.epravda.com.ua/news/2019/11/12/653605/">вважають,</a> що найвірогідніше Газпром не підпише контракт щодо нового транзиту газу, але Україна та європейські партнери готові до цього і накопичили достатньо запасів газу у сховищах.</i>
      </p>
      <p>
        <i>7 листопада Укртрансгаз модернізував газовимірювальну станції "Гребеники" на кордоні з Молдовою, відтепер станція <a href="https://www.epravda.com.ua/news/2019/11/7/653434/">готова до реверсного трансбалканського транспортування газу у випадку припинення транзиту з РФ. </a></i>
        <br/>
        <br/>
        <i>5 листопада глава "Нафтогазу" Андрій Коболєв <a href="https://www.epravda.com.ua/news/2019/11/5/653361/">відмовився "понять и простить" 22 мільярди</a> доларів Газпрому</i>
      </p>
      <p>
        <i>Перед цим президент Росії Володимир Путін </i>
        <a href="https://www.epravda.com.ua/news/2019/10/31/653167/">
          <i>закликав обнулити всі вимоги</i>
        </a>
        <i> як зі сторони "Нафтогазу", так і з боку "Газпрому" у газовій суперечці.</i>
      </p>
      <p><b>Читайте також</b>: <a href="https://www.epravda.com.ua/publications/2019/11/20/653912/">На порозі газової війни: що буде, якщо не вдасться підписати транзит з "Газпромом"</a></p>
      <p> </p>
    </article>
  </body>
</html>