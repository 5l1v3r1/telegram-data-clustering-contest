<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1778935722_Sadat_othvarli_iskaneto_na_Manolova_za_povtorno_broene_na_byuletini"/>
    <meta property="og:site_name" content="webcafé"/>
    <meta property="article:published_time" content="2019-11-21T12:39:00+00:00"/>
    <meta property="og:title" content="Съдът отхвърли искането на Манолова за повторно броене на бюлетини"/>
    <meta property="og:description" content="Софийският административен съд отхвърли искането за повторно преброяване на бюлетините от последните местни избори, отправено от щаба на Мая Манолова. Състав на съда обаче назначи да бъде изготвена съдебно-техническа-математическа и компютърна експертиза по делото, съобщава News.bg."/>
  </head>
  <body>
    <article>
      <h1>Съдът отхвърли искането на Манолова за повторно броене на бюлетини</h1>
      <address><time datetime="2019-11-21T12:39:00+00:00">21 Nov 2019, 12:39</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/10/09/manolova-goranov-02/1170x780.jpg"/>
        <figcaption>Софийският административен съд отхвърли искането за повторно преброяване на бюлетините от последните местни избори, отправено от щаба на Мая Манолова<cite>Снимка: © Webcafe.bg</cite></figcaption>
      </figure>
      <p>Софийският административен съд отхвърли искането за повторно преброяване на бюлетините от последните местни избори, отправено от щаба на Мая Манолова. Състав на съда обаче назначи да бъде изготвена съдебно-техническа-математическа и компютърна експертиза по делото, съобщава News.bg.</p>
      <p>Делото за касиране на местните избори бе заведено от Инициативния комитет на бившия обществен защитник и кандидат за кмет Мая Манолова. Магистратите ще се произнесат по искането за преброяване на недействителни и действителни гласове след представянето на горепосочената експертиза, която трябва да бъде изготвена от две вещи лица.</p>
      <p>Магистратите настояха да се изискат протоколите за избор на нов заместник-председател и секретар на Секционните избирателни комисии. Съдът разпореди и да се изискат записите от протоколите на електронен носител от ОИК между първи и втори тур, както и списъкът на хората, участвали в приемането на протоколите. Доказателствата по делото трябва да бъдат представени в тридневен срок.</p>
      <p>По време на заседанието ищецът по делото Мая Манолова настоя за допускане на гласни доказателства по делото, които по думите й биха доказали тежки манипулации на изборния процес. Държавното обвинение счете искането за гласни доказателства по делото като неоснователно.</p>
      <p>В крайна сметка съдът насрочи делото на 2 декември от 10 часа.</p>
      <related>
        <h4>Още</h4>
        <a href="https://www.webcafe.bg/newscafe/politika/id_1995752033"/>
        <a href="https://www.webcafe.bg/newscafe/politika/id_1256610800"/>
        <a href="https://www.webcafe.bg/newscafe/politika/id_1315066515"/>
        <a href="https://www.webcafe.bg/newscafe/politika/id_1620126412"/>
        <a href="https://www.webcafe.bg/newscafe/politika/id_316652840"/>
      </related>
    </article>
  </body>
</html>