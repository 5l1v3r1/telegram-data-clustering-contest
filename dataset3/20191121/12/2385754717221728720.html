<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/cyprus/a-league/598427/idiaketh-na-pame-kai-na-antistrepsoume-ta-synaisthimata"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T12:48:00+00:00"/>
    <meta property="og:title" content="Ιδιάκεθ: «Να πάμε και να αντιστρέψουμε τα συναισθήματα»"/>
    <meta property="og:description" content="Την εβδομαδιαία δημοσιογραφική διάσκεψη, δυο ημέρες πριν από κάθε παιχνίδι, πραγματοποίησε ο Ιμανόλ Ιδιάκεθ. Ο Βάσκος τεχνικός της ΑΕΚ μίλησε για το δύσκολο..."/>
  </head>
  <body>
    <article>
      <h1>Ιδιάκεθ: «Να πάμε και να αντιστρέψουμε τα συναισθήματα»</h1>
      <address><time datetime="2019-11-21T12:48:00+00:00">21 Nov 2019, 12:48</time> by <a rel="author">Άντρια Χήρα</a></address>
      <p>Την εβδομαδιαία δημοσιογραφική διάσκεψη, δυο ημέρες πριν από κάθε παιχνίδι, πραγματοποίησε ο Ιμανόλ Ιδιάκεθ. Ο Βάσκος τεχνικός της ΑΕΚ μίλησε για το δύσκολο παιχνίδι με τη Νέα Σαλαμίνα, την κακή παράδοση, τους τραυματισμούς και την ενίσχυση. Στο πάνελ δίπλα στον κ. Ιδιάκεθ, ήταν ο Θωμάς Ιωάννου, ο οποίος εκπροσώπησε τους ποδοσφαιριστές.  </p>
      <p>
        <b>Οι δηλώσεις του Ιμανόλ Ιδιάκεθ:</b>
      </p>
      <p><b>Για το παιχνίδι με τη Νέα Σαλαμίνα</b>: «Είναι πολύ δύσκολο παιχνίδι, με τη Νέα Σαλαμίνα είναι δύσκολος αντίπαλος, δύσκολο γήπεδο. Όλες οι ομάδες υποφέρουν στην έδρα της Σαλαμίνας, δεν αφορά μόνο εμάς. Είναι ομάδα που δεν ξεκίνησε καλά τη σεζόν, όμως τώρα είναι στην καλύτερη της φάση στη σεζόν και θα πρέπει να προσαρμοστούμε, να δώσουμε τον καλύτερο μας εαυτό για να φτάσουμε στη νίκη.</p>
      <p>Προσπαθούμε να βελτιώσουμε την εικόνα μας. Στο ξεκίνημα της χρονιάς η ιδέα και το πλάνο ήταν ξεκάθαρα, όμως από ένα σημείο και μετά από κάθε παιχνίδι είχαμε προβλήματα. Προσπαθείς να βρίσκεις λύση και να ξεπερνάς τα προβλήματα. Δεν είναι εύκολο, το θετικό είναι ότι παλεύουμε μέχρι το τέλος. Πρέπει να έχεις το σωστό πνεύμα. Πρέπει να ελέγχουμε περισσότερα τα παιχνίδια. Να παίξουμε σύμφωνα με το επίπεδο και τις δυνατότητες μας. Τώρα με τη Νέα Σαλαμίνα πάμε σ' ένα γήπεδο που παραδοσιακά έχουμε δυσκολίες. Είναι στο χέρι μας, να πάμε εκεί και να αντιστρέψουμε τα συναισθήματα».</p>
      <p><b>Για την κακή παράδοση με τη Νέα Σαλαμίνα</b>: «Είναι αριθμοί και στατιστικά, ελπίζω δηλαδή να είναι μόνο αυτό. Η παράδοση είναι για τους δημοσιογράφους, δεν παίζει ρόλο το παρελθόν. Αυτό το παιχνίδι είναι μία νέα ευκαιρία για μας».</p>
      <p><b>Για την μεταγραφική Ιανουαρίου:</b> «Μένω απλά συγκεντρωμένος στο παιχνίδι του Σαββάτου, δεν είναι δική μου δουλειά, υπάρχει τεχνικός διευθυντής. Εγώ προετοιμάζω την ομάδα. Είμαι πολύ ικανοποιημένος με το ρόστερ και έχω την άποψη ότι μόλις όλοι οι ποδοσφαιριστές είναι στη διάθεση μας δεν θα φοβόμαστε κανένα αντίπαλο».</p>
      <p><b>Για τους τραυματισμούς: </b>«Για τους τραυματισμούς υπάρχουν πολλοί λόγοι, προσπαθούμε να τους αναλύσουμε όλους έναν προς έναν. Το αναλύσαμε εμείς οι ίδιοι, το προσπαθούμε καθημερινά να το αλλάξουμε. Είτε την προπόνηση, είτε την αποθεραπεία. Θέλουμε να βελτιωθούμε, αλλάξαμε την καθημερινότητα μας για να βρεθούν οι λύσεις. Είναι πολύ σημαντικό πρόβλημα για εμάς αυτό. Σας διαβεβαιώ ότι το δουλεύουμε όλοι για να μην έχουμε και θέματα στο μέλλον».</p>
      <p><b>Οι δηλώσεις του Θωμά Ιωάννου: </b><br/>«Πάντα με τη Σαλαμίνα τα παιχνίδια είναι δύσκολα, θα πάμε για τη νίκη. Θέλουμε τον κόσμο δίπλα μας, είναι ο 12ος παίκτης για να μας δώσει ώθηση ώστε να έρθουν πιο εύκολα οι τρεις βαθμοί. Γνωρίζουμε την κακή παράδοση με τη Σαλαμίνα, όμως πάμε για τη νίκη. Πρέπει να περιορίσουμε τα λάθη μας, προετοιμαστήκαμε κατάλληλα και είμαστε έτοιμοι γι' αυτό το παιχνίδι. Γνωρίζουμε ότι η ομάδα δεν αποδίδει στο 100% των δυνατότητων της, θα αρχίσουμε με τη Νέα Σαλαμίνα για να παίζουμε πιο ωραίο παιχνίδι, ώστε να έρθουν και τα αποτελέσματα».</p>
    </article>
  </body>
</html>