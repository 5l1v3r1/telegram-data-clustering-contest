<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/nova-vlada-pochala-nastup-na-fopiv-yuzhanina/"/>
    <meta property="og:site_name" content="Прямий"/>
    <meta property="article:published_time" content="2019-11-21T12:31:00+00:00"/>
    <meta property="og:title" content="Нова влада почала наступ на ФОПів - Южаніна"/>
    <meta property="og:description" content="Нова влада наступає на систему спрощеного оподаткування, хоча саме ФОПи відіграли у структурі зайнятості населення ключову соціальну роль. Про це написала"/>
  </head>
  <body>
    <article>
      <h1>Нова влада почала наступ на ФОПів - Южаніна</h1>
      <address>
        <time datetime="2019-11-21T12:31:00+00:00">21 Nov 2019, 12:31</time>
      </address>
      <p>
        <b>Нова влада наступає на систему спрощеного оподаткування, хоча саме ФОПи відіграли у структурі зайнятості населення ключову соціальну роль.</b>
      </p>
      <p>Про це написала народний депутат фракції "Європейська Солідарність" <b>Ніна Южаніна</b> на своїй сторінці у мережі <a href="https://www.facebook.com/NinaIuzhanina/posts/1008634802829946">Facebook.</a></p>
      <p>"Враховуючи те, що в країні за два роки кількість зайнятого населення збільшилася лише на 0,5%, фізичні особи підприємці — платники єдиного податку відіграли в структурі зайнятості населення ключову соціальну роль. І саме з цього новою владою мав розпочинатися ґрунтовний аналіз спрощеної системи оподаткування замість того, щоб іти на неї в наступ", – написала Южаніна.</p>
      <p>Вона проаналізувала дані, які одержала у відповідь на свій запит до Міністерства фінансів і Державної податкової служби України щодо діяльності фізичних осіб підприємців — платників єдиного податку (без юридичних осіб, без четвертої групи платників єдиного податку та без ФОП на загальній системі оподаткування).</p>
      <p>"Зараз є можливість дослідити стан справ через цифри. Щодо кількості ФОПів. Станом на 1 січня 2019 р. загальна кількість підприємців — платників єдиного податку — 1 млн 278 тис. осіб, у тому числі на першій групі 216 тис. осіб, на другій групі — 602 тис. осіб, тоді як станом на 1 січня 2017 р. було 1 млн 7 тис. осіб, в тому числі на першій групі 142 тис. осіб, на другій групі — 543 тис. осіб. Тобто за два роки кількість ФОПів збільшилася на 30%", – зазначила Южаніна.</p>
      <p>Вона також наголосила, що за два роки ФОПи створили на 32% більше робочих місць.</p>
      <p>"Щодо найманих працівників у ФОПів. Станом на 1 січня 2019 р. їх загальна кількість — 864 тис. осіб, з яких 606 тис. осіб (70,1%) у платників другої групи, тоді як станом на 1 січня 2017 р. всього у ФОПів працювали 613 тис. осіб, з яких 442 тис. осіб (72,1%) — у платників другої групи. Тобто за два роки кількість найманих працівників у ФОПів збільшилася на 41%. Разом фізичні особи підприємці — платники єдиного податку станом на 1 січня 2019 р. створили 2 млн 142 тис. робочих місць для себе та своїх найманих працівників, збільшивши за два роки цей показник на 32%", – зауважила Южаніна.</p>
      <p>Раніше голова Державної податкової служби Сергій Верланов заявив, що <a href="https://prm.ua/fopiv-zmusyat-fiskalizuvati-bezgotivkovi-operatsiyi/">підприємців третьої групи спрощеної системи оподаткування зобов'яжуть застосовувати реєстратори розрахункових операцій (РРО) при безготівкових операціях.</a></p>
      <p>Нагадаємо, <a href="https://prm.ua/derzhbyudzhet-2020-dlya-fop-yak-zminitsya-yesv-i-skilki-platiti-za-naymanih-robitnikiv/">згідно з новим бюджетом, мінімальна зарплата складе 4723 грн. Зараз цей показник - 4173 грн. Підвищення позначиться як на витратах бізнесу з найманими співробітниками, так і на самостійних ФОП.</a></p>
      <related>
        <h4>Схожі новини</h4>
        <a href="https://prm.ua/yevropeyska-solidarnist-prodovzhit-vidstoyuvati-kurs-reform-v-ukrayini-poroshenko-na-zustrichi-z-golovoyu-yenp/"/>
        <a href="https://prm.ua/duzhe-vazhlivo-shho-pri-obgovorenni-maybutnogo-yevropi-potuzhniy-golos-ukrayini-poroshenko-pro-kongres-yevropeyskoyi-narodnoyi-partiyi/"/>
        <a href="https://prm.ua/tse-zlochin-i-sproba-znishhiti-politichnu-opozitsiyu-parubiy-pro-vkazivku-bogdana-shhodo-tisku-na-poroshenka/"/>
      </related>
    </article>
  </body>
</html>