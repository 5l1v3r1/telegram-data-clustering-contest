<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/ny-nent-direktor-slutter/"/>
    <meta property="og:site_name" content="Kampanje"/>
    <meta property="article:published_time" content="2019-11-21T12:53:41+00:00"/>
    <meta property="og:title" content="Nok en Nent-direktør slutter i Norge"/>
    <meta property="og:description" content="Jeanette Luytkis slutter etter syv år som HR-direktør."/>
  </head>
  <body>
    <article>
      <h1>Nok en Nent-direktør slutter i Norge</h1>
      <address><time datetime="2019-11-21T12:53:41+00:00">21 Nov 2019, 12:53</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>Jeanette Luytkis slutter etter syv år som HR-direktør.</b>
      </p>
      <p>Jeanette Luytkis har vært HR-direktør i Nent Group og MTG Norge i syv år. Nå er hun en av flere Nent-topper som forlater mediekonsernets norske kontor. </p>
      <p>Det bekrefter hun selv i en uttalelse.</p>
      <p>- Jeg mener Nent er inne i en spennende utvikling som vil fortsette å være et fremtidsrettet mediehus der det vil skje mye spennende fremover. Det er trist å forlate en arbeidsplass som har betydd så mye for meg i mange år, men jeg gleder meg samtidig til å ta fatt på nye utfordringer i tiden som kommer, sier hun.</p>
      <p>For en snau måned siden ble det bekreftet at 45 årsverk forsvinner i Nent Group Norge, men Jeanette Luytkis skal ikke ha vært en del av denne prosessen. Blant dem som nå forlater Nent er programdirektør Andreas Bakka Hjertø, kommersiell direktør Bjørn Erik Broady Aasebø, kommunikasjonsdirektør Line Vee Hanum, digitaldirektør Trygve Refvem, tidligere norgessjef Morten Aass og sportssjef Anne Tufte.</p>
      <p>
        <b>Les mer: <a href="https://kampanje.com/link/9992c495e88e455daa30da9a66577ff5.aspx">Nent-topper i kø ut døra: - Forstår at det kreves radikale grep</a></b>
      </p>
      <p>Etter det Kampanje forstår, er det ikke bestemt om stillingen som HR-direktør skal erstattes. Den norske HR-avdelingen skal foreløpig ledes videre av Hege Bugge og Wenche Madtsen Øhre.</p>
      <p>Sahar Kupersmidt, som har en stilling som EVP &amp; Chief People and Culture Officer i Nent Group, takker Luytkis for jobben hun har gjort.<br/><br/>- Jeanette har hatt en nøkkelrolle i å etablere NENT Group som en av de mest spennende arbeidsplassene i medie-Norge. Hun er en sterk ambassadør for våre verdier, Bravery, Equality, Appreciation og Trust, og jeg vil gjerne takke Jeanette for hennes betydelig bidrag og ønske henne alt godt for fremtiden, sier hun.</p>
    </article>
  </body>
</html>