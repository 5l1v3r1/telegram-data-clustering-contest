<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/ObS-sprya-pokana-Nasledstvo-na-Plovdiv-2019-915682"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T12:05:00+00:00"/>
    <meta property="og:title" content="ОбС спря покана &quot;Наследство&quot; на &quot;Пловдив 2019&quot;"/>
    <meta property="og:description" content="С пълно единодушие новосформираният Общински съвет препоръча замразяване на отворената покана &quot;Насле..."/>
  </head>
  <body>
    <article>
      <h1>ОбС спря покана "Наследство" на "Пловдив 2019"</h1>
      <address>
        <time datetime="2019-11-21T12:05:00+00:00">21 Nov 2019, 12:05</time>
      </address>
      <p>С пълно единодушие новосформираният Общински съвет препоръча замразяване на отворената покана "Наследство" за проектни предложения като част от официалната програма на Пловдив - Европейска столица на културата 2019, предаде репортер на <b>Plovdiv24.bg</b>.</p>
      <p>Отворената покана цели осигуряването на устойчиво развитие на културни инициативи и събития в град Пловдив, като продължение на интензивната културна програма на Европейска столица на културата. Идеята е да се предостави  възможност за разширяване на създадени партньорства, утвърждаване на генерирания културен потенциал  и надграждане на придобития капацитет. Бюджетът на "Наследство" е 3 000 000 лева, а срокът за кандидатстване изтича на 30 ноември 2019 г.</p>
      <p>Вносител на предложението да се препоръча на ОФ "Пловдив 2019" да спре процедурата за прием на проекти е общинският съветник Веселина Александрова /ДБ/. Като мотив адв. Александрова изтъква, че в кратък срок след обявяването на Отворената покана над 20 неправителствени организации, културни оператори и артисти са отправили писмо-протест до УС на фондацията срещу условията.</p>
      <p>"Към настоящия момент момент УС е с неясен брой членове, като същият бива напускан от досегашните. Отговор на писмото на културните оператори няма. Предвид факта, че Общински съвет - Пловдив все още организира дейността си и е вероятно същият в качеството си на принципал на Фондацията да няма възможност преди крайния срок по поканата да актуализира състава на УС, считам, че правилното решение е да бъде препоръчано на Управителния съвет да спре срока по тази покана" - аргументира се вносителят адв. Веселина Александрова.</p>
      <p>Евелин Парасков подкрепи предложението и посочи, че УС на фондацията е непълен и нелегитимен. Той разшири първоначалното предложение като добави, че разгледаните до момента предложения трябва да се разгледат отново от попълнения ръководен орган на фондацията. Предложението на Парасков беше прието с 43 гласа "за", нула "против" и 7 "въздържал се". </p>
      <p>Нечленуващият в група Слави Георгиев, за когото сегашният мандат в ОбС е пореден, посочи, че цялото ръководство на фондацията трябва да се смени, защото е с изчерпан кредит на доверие.</p>
      <p>Че предстоят промени в УС на ОФ "Пловдив 2019" каза и кметът Здравко Димитров, но не пожела да внесе конкретика по темата.</p>
    </article>
  </body>
</html>