<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/sicurezza/2019/11/21/news/stretta_di_google_sulla_pubblicita_per_le_elezioni_no_agli_annunci_falsi_e_niente_target_specifici_-241565349/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T12:25:00+00:00"/>
    <meta property="og:title" content="Stretta di Google sugli spot elettorali contro le fake news. “No agli annunci falsi e niente target specifici”"/>
    <meta property="og:description" content="Le regole sulle panzane valgono per tutti, politici e no, dice il vicepresidente di Big G. E gli utenti potranno essere selezionati solo per parametri molto"/>
  </head>
  <body>
    <article>
      <h1>Stretta di Google sugli spot elettorali contro le fake news. “No agli annunci falsi e niente target specifici”</h1>
      <h2>Le regole sulle panzane valgono per tutti, politici e no, dice il vicepresidente di Big G. E gli utenti potranno essere selezionati solo per parametri molto ampi. Al via già fra una settimana nel Regno Unito, entro l'anno in tutta</h2>
      <address><time datetime="2019-11-21T12:25:00+00:00">21 Nov 2019, 12:25</time> by <a rel="author">SIMONE COSIMI</a></address>
      <p>SULLA falsa riga delle altre piattaforme come <a href="https://www.repubblica.it/argomenti/facebook">Facebook</a> e Twitter che hanno preso nelle scorse settimane le proprie decisioni in merito, anche Google batte un colpo sulle pubblicità politiche in periodo elettorale. Se il social dell’uccellino ha deciso di <a href="https://www.repubblica.it/tecnologia/social-network/2019/10/30/news/twitter_vieta_pubblicita_politica-239912584/">vietarle in tutto il mondo</a>, mentre Facebook come noto continuerà non solo ad accettarle ma ha scelto di lavarsi le mani rispetto alla verifica della veridicità dei contenuti, Big G sembra collocarsi in una posizione intermedia.<br/> <br/>In un aggiornamento sul <a href="https://blog.google/technology/ads/update-our-political-ads-policy/#click=https://t.co/Vmyu7sx9nU">blog ufficiale</a>, firmato da <b>Scott Spencer</b>, vicepresidente e responsabile del product management per le pubblicità, divisione evidentemente essenziale per Mountain View, si legge che la piattaforma è “orgogliosa che le persone nel mondo usino Google per cercare informazioni rilevati sulle elezioni e che i candidati usino il motore di ricerca per raccogliere fondi per le loro campagne. Ci impegniamo anche per proteggere le campagne, mettere in evidenza notizie attendibili sulle elezioni e proteggerle da interferenze straniere”. Eppure non basta. Il tema delle pubblicità politiche è tornato alla ribalta proprio con la controversa presa di posizione di <b>Mark Zuckerberg</b>: se Facebook da una parte sottopone l’utenza generale all’allerta delle notizie false, segnalandole e spesso rimuovendole, dall’altra lascia carta bianca ai politici, sostenendo che sono gli utenti-elettori a doversi fare un’idea sulla qualità di chi dovranno o meno votare.<br/> <br/>“Vogliamo irrobustire la fiducia degli elettori nelle pubblicità politiche in cui potrebbero imbattersi sulla nostra piattaforma – aggiunge Spencer – per questo stiamo facendo alcuni cambiamenti nel modo in cui li gestiamo su scala globale. Senza considerare il costo o l’impatto della spesa sulle nostre piattaforme, crediamo che queste modifiche aiuteranno a promuovere la fiducia nelle pubblicità politiche online e nelle elezioni in tutto il mondo”. Una promessa certo ambiziosa. Ma vediamo, nel dettaglio, cosa cambierà nei prossimi mesi – che, va ricordato, saranno quelli delle elezioni britanniche, delle complicate primarie statunitensi democratiche e poi delle elezioni presidenziali.<br/> <br/>Anzitutto il vicepresidente chiarisce il quadro di partenza. Al momento, i formati pubblicitari principali offerti ai politici sono i cosiddetti “search ads” su Google, cioè la possibilità di sparare in evidenza nelle pagine dei risultati certi contenuti in seguito a una certa ricerca dell’utente, i video pubblicitari su YouTube e i “display ads”, gli annunci mostrati nei siti partner. Google pubblica inoltre un rapporto accessibile e trasparente sulla gestione di tutte queste pubblicità e soprattutto – questo forse il punto più importante – sostiene di non aver ha mai consentito pubblicità cosiddette “granulari”, cioè con target ultradettagliati in base a parametri distintivi troppo specifici.<br/> <br/>“Possiamo però fare di più” si legge ancora. Per questo Big G limiterà la selezione dell’audience delle pubblicità politico-elettorali a categorie molto ampie: età, sesso e geolocalizzazione generica, a livello di codice di avviamento postale. Inoltre, gli staff dei candidati potranno anche continuare a “bersagliare”, per così dire, utenti che abbiano dimostrato un certo interesse contestuale, per esempio leggendo un articolo a tema economico. Ma niente di più. “In questo modo il nostro approccio si allineerà a pratiche lungamente seguite da media tradizionali come tv, radio e stampa – dice Spencer – e consentirà alle pubblicità di essere visibili in modo più ampio e disponibili per il dibattito pubblico”. Ci vorrà un po’ per partire con le modifiche: fra una settimana saranno operative nel Regno Unito, prima delle elezioni che vedranno sfidarsi <a href="https://rep.repubblica.it/pwa/generale/2019/11/19/news/primo_duello_televisivo_tra_i_due_candidati_britannici_il_confronto_corbyn-johnson_finisce_in_parita_-241449794/">Boris Johnson, Jeremy Corbin e Jo Swinson</a>, in tutta Europa entro la fine dell’anno e dal 6 gennaio nel resto del mondo. Dunque si applicheranno a tutti i committenti politici, ovunque una tornata elettorale stia per andare in scena.<br/> <br/>Quanto a notizie fasulle e panzane assortite, la linea di Google è chiara: non c’è differenza, chiunque compri pubblicità su Big G non può pubblicare contenuti falsi, “che menta sul prezzo di una sedia o che vi dica che potete votare con un sms o che la data del voto è stata posticipata”. Insomma che si tratti di un candidato a una qualsiasi carica politica in un qualsiasi posto del mondo o di una catena di arredamenti, poco importa. Le policy pubblicitarie sono state dunque chiarite con l’aggiunta di esempi che, tanto per dirne una, proibiscono l’uso di “<a href="https://www.repubblica.it/argomenti/deepfake">deep fake</a>”, i video in cui i lineamenti di una persona vengono sovrapposti a quelli del protagonista di una clip facendogli quindi fare e dire ciò che si vuole, elementi fuorvianti sulle elezioni o pubblicità che indirizzino verso contenuti che possano influenzare in modo significativo la partecipazione ai processi democratici. E la libertà di espressione a cui si appella Facebook? “Parte importante della democrazia – dice Google – ma continueremo a rimuovere le violazioni più lampanti, per quanto crediamo saranno poche”.<br/> <br/>Infine il colosso della ricerca e dei servizi online ricorda che già ora offre rapporti sulla trasparenza di questo tipo di inserzioni in Europa, India ed elezioni federali statunitensi da cui è possibile ricavare informazioni su contenuti, committenti, spesa, diffusione, elementi sui target di quegli spot. Dal 3 dicembre questa strategia si allargherà anche alle elezioni statali Usa.</p>
    </article>
  </body>
</html>