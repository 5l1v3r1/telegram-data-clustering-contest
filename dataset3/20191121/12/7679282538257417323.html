<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-pak-vs-aus-pat-cummins-no-ball-controversy-pakistan-vs-australia-1st-test-match-at-the-gabba-brisbane-2861332.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T12:31:45+00:00"/>
    <meta property="og:title" content="AUSvPAK 1st Test Match: तो क्या पैट कमिंस को नो-बॉल पर मिला मोहम्मद रिजवान का विकेट?"/>
    <meta property="og:description" content="पाकिस्तान और ऑस्ट्रेलिया के बीच दो मैचों की टेस्ट सीरीज खेली जा रही है। सीरीज का पहला टेस्ट मैच ब्रिस्बेन के द गाबा स्टेडियम में खेला जा रहा है। मैच के पहले दिन पैट कमिंस की एक गेंद को लेकर बवाल मच..."/>
  </head>
  <body>
    <article>
      <h1>AUSvPAK 1st Test Match: तो क्या पैट कमिंस को नो-बॉल पर मिला मोहम्मद रिजवान का विकेट?</h1>
      <address><time datetime="2019-11-21T12:31:45+00:00">21 Nov 2019, 12:31</time> by <a rel="author">लाइव हिन्दुस्तान टीम,ब्रिस्बेन</a></address>
      <p>पाकिस्तान और ऑस्ट्रेलिया के बीच दो मैचों की टेस्ट सीरीज खेली जा रही है। सीरीज का पहला टेस्ट मैच ब्रिस्बेन के द गाबा स्टेडियम में खेला जा रहा है। मैच के पहले दिन पैट कमिंस की एक गेंद को लेकर बवाल मच गया है। कमिंस ने जिस गेंद पर मोहम्मद रिजवान का विकेट लिया है, वो गेंद नोबॉल थी या नहीं इसको लेकर काफी बहस हो रही है। पाकिस्तान की टीम गाबा टेस्ट की पहली पारी में 240 रनों पर सिमट गई। 55वें ओवर में रिजवान के बल्ले का किनारा लेकर गेंद कप्तान टिम पेन के दस्तानों में गई। </p>
      <figure>
        <iframe data-src="https://twitter.com/ESPNcricinfo/status/1197393200693952512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>कमिंस की गेंद नोबॉल थी या नहीं ये देखने के लिए रिप्ले देखा गया, लेकिन ये साफ नहीं हो सका कि कमिंस के पैर क्रीज से बाहर थे या नहीं। कई रिप्ले देखने के बाद भी ये साफ नहीं हो सका कि गेंद नोबॉल दी जाए या फिर बल्लेबाज को आउट करार दिया जाए। अंत में कमिंस की इस गेंद को वैलिड करार दिया गया और रिजवान को पवेलियन लौटना पड़ा। हालांकि ऐसे मामलों में बल्लेबाजों को बेनिफिट ऑफ डाउट दिया जाता है, लेकिन थर्ड अंपायर के रिप्ले देखने के बाद भी अगर अंपायर सही फैसले पर नहीं पहुंच सके तो आईसीसी का इंस्ट्रक्शन है कि फैसला गेंदबाज के पक्ष में दिया जाना चाहिए।</p>
      <h3>
        <a href="https://www.livehindustan.com/cricket/story-aus-vs-pak-australia-are-well-ahead-after-pacers-conquer-over-pakistan-on-first-day-at-brisbane-2861138.html">AUSvsPAK: तेज गेंदबाजों का कहर, ऑस्ट्रेलिया ने पहले टेस्ट में पाक पर कसा शिकंजा</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-virat-kohli-on-his-over-why-day-night-test-match-by-pink-ball-not-possible-for-regular-basis-2861188.html">विराट कोहली ने बताया, किस वजह से Day-Night टेस्ट मैच रेगुलर नहीं खेल सकते</a>
      </h3>
      <figure>
        <iframe data-src="https://twitter.com/ESPNcricinfo/status/1197391408602050560?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>कमिंस ने इस फैसले को लेकर कहा, 'मैंने स्कोरबोर्ड देखा और इस पर लिखा था विकेट। ये सबसे करीबी विकेट था जो मुझे मिला। मुझे सच में नहीं पता कि क्या हुआ। मुझे अच्छा नहीं लगता जब विकेट मिलने के बाद थर्ड अंपायर के पास फैसला जाता है। मार्नस लाबूशेन ने मुझे कहा था कि सब सही है। 100 मीटर दूर से स्क्रीन देखने पर कुछ भी कह पाना मुश्किल होता है। मैं नर्वस था जब तक उन्होंने उंगली नहीं उठाई थी।' पाकिस्तान के बॉलिंग कोच वकार यूनिस ने भी इसे करीबी फैसला करार दिया। उन्होंने कहा कि ये काफी मुश्किल फैसला था। ये कह पाना मुश्किल था कि ये नो-बॉल नहीं है। इतना ही नहीं उस समय कमेंटरी कर रहे पूर्व ऑस्ट्रेलियाई तेज गेंदबाज जेसन गिलेप्सी ने भी कहा कि उन्हें लगता है कि ये गलत फैसला था और इस गेंद को नोबॉल करार दिया जाना चाहिए था।</p>
      <p>क्रिकइंफो ने ट्विटर के जरिए इस गेंद को लेकर पोल भी किया, जिसमें ज्यादातर लोगों का मानना था कि इसे नोबॉल करार दिया जाना चाहिए था। हालांकि अंत में कमिंस लकी रहे और उन्हें रिजवान का अहम विकेट मिल गया। रिजवान 37 रन बनाकर आउट हुए। पाकिस्तान की ओर से असद शफीक ने 76 रनों की पारी खेली। <br/> </p>
    </article>
  </body>
</html>