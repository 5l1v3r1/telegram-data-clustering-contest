<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904606/vanzeir-blikt-terug-op-zware-blessure-verheyen-is-echt-een-topmens-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-21T12:15:00+00:00"/>
    <meta property="og:title" content="Vanzeir blikt terug op zware kwetsuur: &quot;Verheyen is echt een topmens&quot;"/>
    <meta property="og:description" content="Dante Vanzeir maakt dit seizoen het mooie weer bij KV Mechelen, maar is eigendom van KRC Genk. Enkele jaren geleden leek zijn carrière nog aan een zijden draadje te hangen, maar met de steun van Gert Verheyen kwam hij er weer bovenop."/>
  </head>
  <body>
    <article>
      <h1>Vanzeir blikt terug op zware kwetsuur: "Verheyen is echt een topmens"</h1>
      <address>
        <time datetime="2019-11-21T12:15:00+00:00">21 Nov 2019, 12:15</time>
      </address>
      <p>
        <b>Dante Vanzeir maakt dit seizoen het mooie weer bij KV Mechelen, maar is eigendom van KRC Genk. Enkele jaren geleden leek zijn carrière nog aan een zijden draadje te hangen, maar met de steun van Gert Verheyen kwam hij er weer bovenop.</b>
      </p>
      <p>Op zijn zestiende moest Vanzeir al maanden aan de kant blijven met een gescheurde kruisband. Op zijn achttiende maakte hij dat opnieuw mee tijdens een wedstrijd van de Belgische U19.</p>
      <p>"Ik wil een actie maken, mijn voet blokkeert, ik ga door mijn knie en hoor het kraken. Toen wist ik het meteen, want ik kende het gevoel en dat maakte de klap nog groter dan de eerste keer. Op het moment dat ik op een draagberrie van het veld werd gedragen, zocht ik in de tribune mijn papa en toen ik hem vond, zag ik de angst in zijn ogen", geeft hij aan bij <i><a href="https://sportmagazine.knack.be/sport/voetbal-nationaal/dante-vanzeir-kv-mechelen-gert-verheyen-is-een-topmens/article-normal-1534791.html">Sport/Voetbalmagazine</a>.</i></p>
      <p>De steun van Gert Verheyen was toen onbetaalbaar. "Gelukkig was er Verheyen, de toenmalige coach van de nationale U19, om mij op te vangen. Ik kreeg direct steun van hem en dat deed heel goed. Zelf was hij ook emotioneel. Dat was zo mooi. Ik krijg er nog tranen van in mijn ogen. Dat was toen een heel moeilijk moment voor mij en als je dan merkt dat Gert zo fel meeleeft..."</p>
      <p><b>Elke dag een bericht<br/></b>"Verheyen zei tegen de andere spelers: 'Ik wil dat Dante van jullie elke dag een bericht krijgt... om te laten zien dat we achter hem staan. We waren gekwalificeerd voor het EK, maar dat was bijzaak, want de aandacht ging naar mij. Echt een topmens Gert Verheyen! De dag erna laat je alles achter jou en begin je weer positief op te bouwen, maar het zijn momenten die je nooit meer vergeet. Enerzijds door de pijn en anderzijds door de emotie die je met zo'n zorgzame coach deelde."</p>
      <aside>Lees meer<br/><a href="https://www.voetbalprimeur.be/nieuws/904589/krc-genk-haalt-verloren-zoon-bij-de-staf-ik-heb-niet-geaarzeld-.html?itm_source=www.voetbalprimeur.be&amp;itm_medium=highlighted-content">KRC Genk haalt verloren zoon terug bij de staf: "Ik heb niet geaarzeld"</a></aside>
    </article>
  </body>
</html>