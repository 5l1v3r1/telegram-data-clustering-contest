<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742900"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T12:23:00+00:00"/>
    <meta property="og:title" content="แฉบริษัทสร้างอาคารภูเก็ต &quot;ไม่ขออนุญาต-สั่งห้ามยังดื้อ&quot;"/>
    <meta property="og:description" content="รองผู้ว่าฯ ภูเก็ต เผยข้อมูลบริษัทสร้างอาคารภูเก็ต ไม่ได้ขออนุญาตก่อสร้าง สั่งระงับแต่ไม่ฟังดันทุรังสร้างต่อจนเกิดเหตุสลด ถล่มทับคนงาน 7 ชีวิตดับ "/>
  </head>
  <body>
    <article>
      <h1>แฉบริษัทสร้างอาคารภูเก็ต "ไม่ขออนุญาต-สั่งห้ามยังดื้อ"</h1>
      <address>
        <time datetime="2019-11-21T12:23:00+00:00">21 Nov 2019, 12:23</time>
      </address>
      <figure>
        <img src="https://www.dailynews.co.th/admin/upload/20191121/news_TshLndhcDw193544_533.jpg?v=20191122046"/>
      </figure>
      <p>
        <b>รองผู้ว่าฯ ภูเก็ต เผยข้อมูลบริษัทสร้างอาคารภูเก็ต ไม่ได้ขออนุญาตก่อสร้าง สั่งระงับแต่ไม่ฟังดันทุรังสร้างต่อจนเกิดเหตุสลด ถล่มทับคนงาน 7 ชีวิตดับ </b>
      </p>
      <p>กรณีเกิดเหตุอาคารก่อสร้างสำนักงานภายในบริษัททรายสีเงิน จำกัด ม.1 ต.ศรีสุนทร อ.ถลางทับ จ.ภูเก็ต ถล่มลงมาทับคนงาน 9 คนซึ่งเป็นคนไทยเเละต่างชาติที่กำลังนั่งล้มวงพักทานข้าวเที่ยง ส่งผลให้ได้รับบาดเจ็บ 2 ราย ส่วนอีก 7 รายเสียชีวิต ตามที่เสนอข่าวไปแล้วนั้น </p>
      <figure>
        <img src="https://www.dailynews.co.th/admin/upload/20191121/news_BDqCvvCTyE193543_533.jpg?v=20191122046?v=9026"/>
      </figure>
      <p> <br/>เกี่ยวกับเรื่องนี้วันที่ 21 พ.ย. นายวงศกร นุ่นชูคันธ์ รองผู้ว่าราชการจังหวัดภูเก็ต กล่าวว่า เบื้องต้นตรวจสอบสาเหตุยังไม่ชัดว่าเป็นเพราะเหตุใด แต่ได้รับแจ้งจากนายกเทศมนตรีตำบลศรีสุนทรว่า บริษัทดังกล่าวที่ก่อสร้างอาคาร ยังไม่ได้ขออนุญาตก่อสร้าง และที่ผ่านมาทางเทศบาลฯ สั่งให้นายช่างมาตรวจสอบและให้ระงับการก่อสร้างแล้ว แต่ยังมีการก่อสร้างจนเกิดเหตุสลดดังกล่าว ทั้งนี้จากการตรวจสอบเบื้องต้น แผ่นปูนซีเมนต์ขนาดใหญ่มีเสารองรับ 6 ต้น น้ำหนักที่ทับลงมา 40 ตัน คาดว่าเสาไม่สามารถรับน้ำหนักได้<br/> <br/>ขณะที่นายประพันธ์ ขันธ์พระแสง ป้องกันและบรรเทาสาธารณภัยจังหวัดภูเก็ต กล่าวว่า จากการตรวจสอบเบื้องต้นพบว่าเกิดการทรุดตัวของรากฐานอาคารก่อสร้าง และดึงโครงสร้างทั้งหมดลงมาทับคนงาน เป็นเหตุให้มีผู้ติดใต้ซากและเสียชีวิตดังกล่าว<br/> <br/>ด้านนายสมพงษ์ ปิ่นภักดี ผอ.คปภ.ภูเก็ต กล่าวว่า สำนักงาน คปภ.ภูเก็ต เข้ามาร่วมให้การช่วยเหลือในการประกันภัย โดยต้องการทราบรายละเอียดเลขบัตรประชาชนของผู้บาดเจ็บ และผู้ประสบเหตุทั้งหมด เพื่อให้บริษัทประกันภัยเข้ามาเยียวยาชดใช้ให้แก่คนงานที่ประสบเหตุดังกล่าว.<br/><br/>อ่านข่าวที่เกี่ยวข้อง...<br/><br/>- <a href="https://www.dailynews.co.th/regional/742886">สั่งหยุดการค้นหารอดตาย2 สรุป'7ศพ'อาคารภูเก็ตถล่ม</a> <br/><br/>- <a href="https://www.dailynews.co.th/regional/742816">อาคารภูเก็ตถล่มหนีตายวุ่น เร่งช่วย 7 ชีวิตติดภายในซาก</a> </p>
      <figure>
        <img src="https://www.dailynews.co.th/admin/upload/20191121/news_ncJXohyrXU193543_533.jpg?v=20191122046?v=6905"/>
      </figure>
      <figure>
        <img src="https://www.dailynews.co.th/admin/upload/20191121/news_xsSwIMujAN193544_533.jpg?v=20191122046?v=8063"/>
      </figure>
    </article>
  </body>
</html>