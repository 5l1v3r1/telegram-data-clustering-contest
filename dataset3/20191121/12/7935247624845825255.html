<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/erdogan-tarim-arazilerinin-bolunmesi-sorununa-kalici-cozum-getirecegiz-215793h.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T12:35:11+00:00"/>
    <meta property="og:title" content="Erdoğan: Tarım arazilerinin bölünmesi sorununa kalıcı çözüm getireceğiz"/>
    <meta property="og:description" content="Cumhurbaşkanı Erdoğan, &quot;Miras mevzuatını geliştirerek tarım arazilerinin bölünmesi sorununa kalıcı çözüm getireceğiz.&quot; dedi."/>
  </head>
  <body>
    <article>
      <h1>Erdoğan: Tarım arazilerinin bölünmesi sorununa kalıcı çözüm getireceğiz</h1>
      <h2>Cumhurbaşkanı Erdoğan, "Miras mevzuatını geliştirerek tarım arazilerinin bölünmesi sorununa kalıcı çözüm getireceğiz." dedi.</h2>
      <address>
        <time datetime="2019-11-21T12:35:11+00:00">21 Nov 2019, 12:35</time>
      </address>
      <p>Cumhurbaşkanı Erdoğan, "Ziraat Bankamız inşallah çiftçilerimizle, çok daha etraflıca, geniş kapsamlı ve kredide bugüne kadar alışılmışın dışında bir dayanışmayı sürdürecektir." dedi.</p>
      <p>"Milletimizin gıda güvenliğini garanti altına almak, her ülke gibi Türkiye için de bir milli güvenlik meselesi haline gelmiştir." diyen Erdoğan, "Türk tarımını, küresel şirketlerin, sadece kar odaklı çalışan çarkı içinde kesinlikle ezdirmeyeceğiz." ifadesini kullandı.</p>
      <p>"Temel tarım ürünlerinde dışa bağımlı olmak, en az savunma sanayisinde dışa bağımlılık kadar tehlikelidir." şeklinde konuşan Erdoğan, şunları söyledi:</p>
      <p>"Tarımsal hasılada dünyada yedinci, Avrupa'da ise birinci sıradayız. Fındık, kiraz, kayısı ve ayva üretimde dünya lideriyiz. Dünyanın 195 farklı ülkesine bin 690 tarım ürünü ihraç ediyoruz." </p>
      <p>Cumhurbaşkanı Erdoğan, şunları söyledi:</p>
      <p>"Ata Tohumu Projesi'yle, ülkemiz gen kaynaklarını oluşturan bitki çeşitlerinin koruma altına alınmasını sağlıyoruz. Dünyanın üçüncü büyük tohum gen bankasını 250 bin örnek kapasiteyle Ankara'da hizmete açtık.</p>
      <p>20 yıl önce 'Acaba Avrupa'da, Amerika'da nerede tohum buluruz da biz bunu çiftçimize dağıtırız?' diye koşturup duruyorduk. Şimdi neredeyiz? Tohum ihracatımızı 11 kat artırarak 102 bin tona, ihracat rakamımızı ise 152 milyon dolara yükselttik." </p>
      <p>Erdoğan, "(Tarım Şurası kararları) Arazi toplulaştırma ve sınıflandırma işlemlerini hızlandırarak projeyi 10 yıl içinde tamamlayacağız." dedi.</p>
      <p>Miras mevzuatını geliştirerek tarım arazilerinin bölünmesi sorununa kalıcı çözüm getirileceğini belirten Erdoğan, "Toprak Bilgi Sistemi'ne bağlı tarımsal arazi kullanım planları hazırlayacağız." ifadesini kullandı.</p>
      <p>Erdoğan, "Kırmızı et sektörünü hafife almayacağız, ürünlerini hafife almayacağız. Küçük ve büyükbaş hayvancılıkta yerli ırkların muhafazasına ve ıslahına yönelik çalışmalara ağırlık vereceğiz. Son 1,5 yılda zorunlu olmadıkça et ithalatı yaptırmadık. Besilik hayvan için kasım ayıyla beraber yeni ithalat müracaatı almıyoruz. Buna 2020'de de devam ediyoruz." dedi.</p>
      <p>Ülkedeki su kaynaklarının verimli yönetilebilmesi amacıyla Su Kanunu'nun çıkarılacağını belirten Erdoğan, şunları söyledi:</p>
      <p>"Toplam 15 bin kıyı balıkçımızı ilgilendiren desteklemeleri inşallah önümüzdeki ay ödeyeceğiz.</p>
      <p>Gıda kaybı ve israfının önlenmesine yönelik yeni tedbirler alınacak. Gıdada taklit ve tağşiş cezaları caydırıcı seviyeye yükseltilecek.</p>
      <p>Korunan alan sayısını 599'dan 605'e çıkaracağız, orman varlığımızı 2020 sonunda 22,9 milyon hektara ulaştıracağız.</p>
      <p>Önümüzdeki yıl yaş çay alım miktarı 650 bin tona, ihracat dahil kuru çay satışı da 115 bin tona çıkacak.</p>
      <p>Baraj sayımızı 841'den 856'ya çıkarmayı ve depolama hacmini 178 milyar metreküpe ulaştırmayı hedefliyoruz.</p>
      <p>Tavukçuluk üretimini garanti altına alacak sistemi kurduk, böylece yılda 220 bin adet yerli et ve yumurta amaçlı damızlık civciv üretimi yapılmasını sağlıyoruz. Bu damızlıklar kullanılarak 30 milyon tavuk üretilebilecektir."</p>
    </article>
  </body>
</html>