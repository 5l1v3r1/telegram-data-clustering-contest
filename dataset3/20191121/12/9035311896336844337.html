<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/21/oecd-turkiye-nin-2019-ve-2020-buyume-beklentisini-yukseltti"/>
    <meta property="og:site_name" content="euronews"/>
    <meta property="article:published_time" content="2019-11-21T12:00:08+00:00"/>
    <meta property="og:title" content="OECD'den Türkiye ekonomisi için uyarılar"/>
    <meta property="og:description" content="Ekonomik İşbirliği ve Kalkınma Örgütü (OECD), uluslararası ticaretteki yetersiz talep, jeopolitik belirsizlikler ve özel bilançolardaki bozulmaları Türkiye’nin potansiyel ekonomik büyüme hızı artışındaki engeller arasında gösterdi."/>
  </head>
  <body>
    <article>
      <h1>OECD'den Türkiye ekonomisi için uyarılar</h1>
      <address><time datetime="2019-11-21T12:00:08+00:00">21 Nov 2019, 12:00</time> by <a rel="author">Rahmi Gunduz</a></address>
      <p>Ekonomik İşbirliği ve Kalkınma Örgütü (OECD), uluslararası ticaretteki yetersiz talep, jeopolitik belirsizlikler ve özel bilançolardaki bozulmaları Türkiye’nin potansiyel ekonomik büyüme hızı artışındaki engeller arasında gösterdi.</p>
      <p>Kasım ayı Geçici Dönem Ekonomik Görünüm Raporu'nda Türkiye için 2020’de yüzde 3 oranında büyüme öngören OECD, ülkedeki yatırımcıların güveninin hala “kırılgan” olduğu ve yatırımların sert bir şekilde düştüğü uyarısında bulundu.</p>
      <h3>'Yatırımlar sert bir şekilde düşüyor'</h3>
      <p>Türkiye’de iç ve uluslararası güvenin artması için makroekonomik politikanın çerçevesinin basitleştirilmesi ve şeffaflaştırılması gerektiğini savunan OECD, hükümetin genel mali politikalarının daha şeffaf olmasını isterken, Merkez Bankası’nın bağımsızlığının itibarının güçlendirilmesi çağrısında bulundu.</p>
      <p>OECD, orta ila uzun vadeli yatırım yoğunluğunun ve büyüme potansiyelinin zayıflamasını tersine çevirmek için kayıtlı sektördeki işgücü piyasası esnekliğini ve ürün piyasası rekabetini arttırmak için daha fazla önlem alınmasını istedi.</p>
      <h3>Toparlanma yolda, ancak belirsizlikler oldukça yüksek</h3>
      <p>Raporda, Türk ekonomisinde büyümenin son aylarda toparlandığı, hükümetin sağladığı teşviklerin iç talebi tahmin edilenden daha fazla canlandırdığı, TL'deki değer kaybının da ihracatı desteklediği vurgulandı.</p>
      <p>OECD raporunda bununla birlikte, yatırımların ve Avrupa’nın imalat ihracatı siparişlerinin düşmesi ile istihdamın gerilemesi ve özellikle gençler arasında işsizliğin yüzde 25’e çıkması olumsuz noktalar arasında gösterildi.</p>
      <figure>
        <iframe data-src="https://twitter.com/euronewses/status/1197458675721494528" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Büyüme oranları revize edildi</h3>
      <p>Raporda, Türkiye ekonomisinin 2019'da yüzde 0,3 büyüyeceği öngörüsüne yer verildi. Söz konusu oran, bir önceki raporda yüzde eksi 0,3 olarak tahmin edilmişti.</p>
      <p>Türkiye ekonomisinin 2020'de yüzde 1,6 büyüyeceğine yönelik tahminin yüzde 3'e yükseltildiği raporda, Türkiye ekonomisindeki büyümenin 2021'de toparlanarak yüzde 3,2'e çıkacağı kaydedildi.</p>
      <p>Raporda, küresel ekonomik görünümün kırılgan olduğu belirtilerek, konjonktürel krizin sağlamlaştığına dair işaretlerin arttığı bildirildi. Raporda, dünya ekonomisi için eylül ayında yayımlanan ara rapordaki yüzde 2,9'luk 2019 büyüme tahmini korunurken, yüzde 3'lük 2020 büyüme öngörüsü ise yüzde 2,9'a düşürüldü.</p>
      <p>Küresel ekonomik görünüşün bastırılmış olmaya devam ettiği ve aşağı yönlü risklerin büyüyen politika belirsizliği ve zayıflayan iş iklimi ortasında artış gösterdiği kaydedilen raporda, belirsizliğin dünyadaki şirketler için ana endişe haline geldiği belirtildi.</p>
      <ul>
        <li>
          <a href="https://tr.euronews.com/2019/09/19/oecd-turkiye-icin-2019-buyume-tahminindeki-dususu-geri-cekti-yatirimlarin-dustugu-uyarisi">OECD, Türkiye için 2019'da büyüme tahminindeki düşüşü geri çekti, yatırımların düştüğü uyarısı yaptı</a>
        </li>
        <li>
          <a href="https://tr.euronews.com/2019/03/06/oecd-turkiye-icin-2019-da-ongordugu-kuculme-oranini-yuzde-1-8-e-cikardi">OECD, Türkiye için 2019’da öngördüğü küçülme oranını yüzde 1,8’e çıkardı</a>
        </li>
        <li>
          <a href="https://tr.euronews.com/2018/11/21/oecd-turkiye-ekonomisi-2019-yilinda-yuzde-0-4-daralacak">OECD: Türkiye ekonomisi 2019'da yüzde 0,4 daralacak</a>
        </li>
      </ul>
    </article>
  </body>
</html>