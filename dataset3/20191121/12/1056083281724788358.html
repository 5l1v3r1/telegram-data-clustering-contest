<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019631/%D8%A8%D8%B1%D8%A7%DB%8C-%DA%A9%D8%A7%D8%B1%D8%A2%D9%81%D8%B1%DB%8C%D9%86%DB%8C-%D8%AA%D9%86%D9%87%D8%A7-%D8%A7%DB%8C%D8%AF%D9%87-%D8%AE%D9%88%D8%A8-%DA%A9%D8%A7%D9%81%DB%8C-%D9%86%DB%8C%D8%B3%D8%AA-%D9%85%DB%8C%D8%B2%D8%A7%D9%86-%D8%AF%D8%A7%D9%86%D8%B4-%D8%A7%D9%81%D8%B1%D8%A7%D8%AF-%D8%B5%D8%B1%D9%81%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:17:24+00:00"/>
    <meta property="og:title" content="برای کارآفرینی تنها ایده خوب کافی نیست/ میزان دانش افراد صرفا عامل موفقیت نیست"/>
    <meta property="og:description" content="ایسنا/خراسان رضوی بنیانگذار کوچینگ کسب و کار در کشور گفت: در کارآفرینی تنها ایده خوب کافی نیست، باید به دنبال این باشیم که ایده در نهایت نوآوری و خلاقیت با تبدیل شدن به محصول، بازار پسند باشد تا روند تجاری سازی را طی کند."/>
  </head>
  <body>
    <article>
      <h6 class="kicker">بنیانگذار کوچینگ کسب و کار در ایران:</h6>
      <h1>برای کارآفرینی تنها ایده خوب کافی نیست/ میزان دانش افراد صرفا عامل موفقیت نیست</h1>
      <address><time datetime="2019-11-21T12:17:24+00:00">21 Nov 2019, 12:17</time> by <a rel="author">جواد افتخاري</a></address>
      <p>ایسنا/خراسان رضوی بنیانگذار کوچینگ کسب و کار در کشور گفت: در کارآفرینی تنها ایده خوب کافی نیست، باید به دنبال این باشیم که ایده در نهایت نوآوری و خلاقیت با تبدیل شدن به محصول، بازار پسند باشد تا روند تجاری سازی را طی کند.</p>
      <p>رادمرد قدیری در همایش آموزشی- انگیزشی "خلاقیت و نوآوری"،"استارتاپ و کارآفرینی" که درکاشمر برگزار شد، افزود: گاه ما در زمان طرح یک ایده با امکان سنجی در ذهن خود، متوقف می‌شویم، زیرا زوایای درونی ما در میان قالب‌های ذهنی منفی شرایط تبدیل ایده به محصول را فراهم نمی‌کنند.</p>
      <p>وی عنوان کرد: اگر اغلب ایده‌های افراد عملیاتی نمی‌شود چون در برابر ایده ‌های‌مان وارد قالب‌های ذهنی می‌شویم که به حل مسأله کمک نمی‌کند، لذا اگر شرایطی را برای بحث مؤثر فراهم کنیم، در پی طراحی ایده‌ای نو و بکر برای تبدیل آن به محصول تدبیر می‌کنیم و در این لحظه نوآوری صورت گرفته و در مرحله بعد باید به دنبال تجاری سازی محصول باشیم که عملاً این تغییرات نیازمند تغییرات نگرشی است.</p>
      <p>این عضو هیأت علمی دانشگاه فردوسی مشهد و دانش آموخته انجمن بین المللی کوچینگ کسب و کار، تصریح کرد: با توجه به اینکه اولین ایده‌ها در افراد به دنبال رسیدن به این مطلب است که ای کاش دستگاهی ساخته می‌شد که کار مد نظرمان را انجام دهد، می‎توان با استفاده از تکنیک طوفان ذهنی در مورد هر موضوعی ایده‌ای مطرح کرد و سپس به دنبال امکان سنجی برای تبدیل این ایده به محصول برآمد.</p>
      <p>وی در ادامه داد: میزان دانش افراد صرفا عامل موفقیت نیست بلکه برداشت و نگرش‌ها نسبت به موضوعات در موفقیت ما مؤثر است، افرادی که خود را شناخته و نسبت به احساسات و توانمندی‌های خود آگاهند و از درون خود شناخت لازم را دارند با قضاوت صحیح از خود مسیر موفقیت شان را به خوبی ترسیم می‌کنند.</p>
      <p>وی  که نویسنده کتابهای کوچینگ و مالک بیش از پنج برند تجاری است؛ افزود: اگر می‎خواهیم درمسیر موفقیت گام برداریم باید از داشتن نگرش منفی پرهیز کنیم، حضور در لحظه داشته باشیم و به ارزشمندی فرصتها توجه کنیم همچنین به دنبال اثبات خودمان برای دیگران نباشیم و تواضع فکری داشته باشیم.</p>
      <p>قدیری تصریح کرد: هرحرکت کوچکی در جهت رشد حتی در مرحله طرح ایده موفقیت محسوب می‌شود، در گام بعدی باید بدانیم موفقیت بدون تغییر به دست نمی‌آید و  برای کسب هر موفقیتی ابتدا باید تغییراتی درونی و بیرونی ایجاد کنیم که به طور خاص تغییرات درونی در اولویت قرار دارد. </p>
      <p>وی همچنین افزود: برای انجام تغییر معمولاً موانعی وجود دارد لذا باید با جدیت و صبوری میزان اشتیاق و انگیزه درونی خود را افزایش دهیم ایده‌ای را انتخاب کنیم که ارزش داشته باشد تا پای آن بایستیم و برای فراگیر شدن آن تلاش کنیم با طی این روند می‌توان استارتاپها را به مرحله کارآفرینی نزدیک کرد.   </p>
      <p>این استاد دانشگاه بیان کرد: خلاقیت ذاتی نیست و تا 85 درصد اکتسابی است؛ به همین دلیل برخی رهبران کاریزماتیک مهارتهایی را در خود پرورش می‌دهند که به موفقیت‌های بیشتر دست یابند و گرنه گاه حتی برخی افراد از همان 15 درصد خلاقیت ذاتی خود هم استفاده نکرده و آن را رشد نمی‌دهند.</p>
      <p>وی تاکید کرد: در کارآفرینی تنها ایده خوب کافی نیست باید به دنبال این باشیم که ایده ما در نهایت نوآوری و خلاقیت با تبدیل شدن به محصول، بازار پسند باشد تا روند تجاری سازی را طی کند، همچنین برای رونق کارآفرینی باید خود را با نوآوری و خلاقیت درگیر کنیم تا مسیر موفقیت با سرعت بیشتری طی شود.   </p>
      <p>در ادامه این همایش مدیر مرکز نوآوری و شتابدهی ترشیز، گفت: مرکز نوآوری و شتابدهی ترشیز از سال 95 مجوز فعالیت خود را به عنوان مرکزی زیرمجموعه مرکز آموزش عالی کاشمر اخذ کرد.</p>
      <p>مجید عاقل افزود: با توجه به اینکه همواره مخترعان و صاحبان ایده‎های برتر دغدغه عدم حمایت مالی را دارند؛ این مرکز به دنبال برنامه‌ریزی جهت اخذ تسهیلات مالی و اعتباری مناسب از صندوق پژوهش و نوآوری است تا دغدغه صاحبان ایده را به حداقل برساند.</p>
      <p>به گزارش ایسنا؛ در این همایش  سه نفر از شرکت کنندگان برگزیده که ایده‌های خود را در قالب ایده‌شو برای عموم تشریح نمودند، با رأی حضار موفق به دریافت جایزه شدند.</p>
      <p>انتهای پیام</p>
    </article>
  </body>
</html>