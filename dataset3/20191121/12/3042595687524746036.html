<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/stor-likestillingskonferanse12-av-170-er-menn/71844897"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T12:02:40+00:00"/>
    <meta property="og:title" content="Stor likestillingskonferanse:12 av 170 er menn"/>
    <meta property="og:description" content="På konferansen skal norske samfunnstopper diskutere hvordan man skal få flere innvandrerkvinner inn i arbeidslivet. Det er bare ett problem..."/>
  </head>
  <body>
    <article>
      <h1>Stor likestillingskonferanse:<br/>12 av 170 er menn</h1>
      <h2>På konferansen skal norske samfunnstopper diskutere hvordan man skal få flere innvandrerkvinner inn i arbeidslivet. Det er bare ett problem...</h2>
      <address><time datetime="2019-11-21T12:02:40+00:00">21 Nov 2019, 12:02</time> by <a rel="author">Torun Støbakk</a></address>
      <p>Bildet er tatt på likestillings- og diskrimineringsombudets <a href="https://www.ldo.no/nyheiter-og-fag/arrangement/arskonferansen-2019/">årskonferanse</a>, som ble åpnet av statsråd Anniken Hauglie (H) på Sentralen i Oslo torsdag.</p>
      <p>Der er en sal full av kvinner samlet for å diskutere hvordan kvinner med innvandrerbakgrunn kan komme seg inn i arbeidslivet i større grad.</p>
      <p>Ifølge Likestillings- og diskrimineringsombudet (LDO) er det bare 12 menn blant de 170 påmeldte til konferansen, hvor både arbeidsminister Hauglie, likestillingsminister Trine Skei Grande (V) og flere forskere og interessegrupper skal tale.</p>
      <h3>- Stor utfordring</h3>
      <figure>
        <img src="https://dbstatic.no/68681070.jpg?imageId=68681070&amp;width=512&amp;height=308"/>
        <figcaption><b>- SYND:</b> Tidligere arbeidsminister Hanne Bjurstrøm (Ap) sier det er synd at ikke flere menn kommer på likestillingskonferanser. Foto: Gorm Kallestad / NTB scanpix Vis mer</figcaption>
      </figure>
      <p>- Vi har ganske mange mannlige innledere, noe som betyr at det er veldig mange menn som forsker på tematikken, men det er en helt riktig observasjon og en stor utfordring at det er kvinner som er opptatt av likestilling, sier Likestillings- og diskrimineringsombud Hanne Bjurstrøm, tidligere arbeidsminister for Arbeiderpartiet.</p>
      <p>Hun understreker at det er mange menn som er opptatt av temaer som omsorg og likestilling, men sier særlig innvandrermenn er vanskelig å mobilisere til denne typen konferanser.</p>
      <h3>- Veldig synd</h3>
      <p>Det er spesielt dem man burde hatt på på konferansen torsdag, mener Bjurstrøm.</p>
      <p>- Det handler ikke om hvem vi har invitert, for vi har invitert bredt. Jeg tror dette er veldig vanlig på denne typen konferanser hvor vi snakker om utfordringer for kvinner, men synes det er veldig synd og tror kanskje vi må tenke litt nytt for å få det til, sier Bjurstrøm.</p>
      <figure>
        <img src="https://dbstatic.no/71845347.jpg?imageId=71845347&amp;x=63.361823361823&amp;y=56.349809885932&amp;cropw=36.638176638177&amp;croph=29.3536121673&amp;width=643&amp;height=387"/>
        <figcaption><b>ÅPNET KONFERANSEN:</b> Det var arbeids- og sosialminister Anniken Hauglie (H) som åpnet konferansen torsdag. Hun ønsket ikke å kommentere kvinneandelen overfor Dagbladet torsdag morgen. Foto: Torun Støbakk / Dagbladet. Vis mer</figcaption>
      </figure>
      <p>Årskonferansen til Likestillings- og diskrimineringsombudet handler i år om hvordan man skal få flere innvandrerkvinner i arbeid.</p>
      <h3>Fornøyde med innvandrerkvinner</h3>
      <p>En undersøkelse LDO har gjort i forbindelse med konferansen, viser ifølge Bjurstrøm at arbeidsgivere som ansetter innvandrerkvinner jevnt over er svært fornøyde.</p>
      <p>Utfordringene er - i tillegg til problemer med språk og integrering - det faktum at kvinner ikke søker, ifølge Bjustrøm.</p>
      <p>Hun mener det nå er på tid å reise en større diskusjon om familiestrukturene i innvandrermiljøer, og det at innvandrerkvinner opplever at de må være hjemme og ta vare på barn og svigermor heller enn å være i jobb.</p>
      <h3>Angriper kontantstøtte</h3>
      <p>- Vi som samfunn, forskerne, og miljøene har vært veldig opptatt av de samfunnsskapte barrierene som handler om språk og integrering. Jeg mener at nå må vi se også på familiestrukturene og hva det er vi kan gjøre med familiepolitikken, sier Bjurstrøm, som særlig angriper kontantstøtten:</p>
      <p>- Ett av virkemidlene vi har utover opplæring og utdanning er gratis SFO, og gratis kjernetid i barnehager, men jeg tror ikke det hjelper, særlig når vi har en kontantstøtte som virker helt motsatt igjen, sier Bjurstrøm.</p>
      <p>I tillegg mener Bjurstrøm det er viktig å få til arenaer hvor også innvandrermenn diskuterer dette temaet, for å «åpne opp» familiestrukturene.</p>
      <p>- Vi gjorde det med norske menn og kvinner på 60- og 70-tallet, og vi kan ikke si at dette ikke er noe vi skal snakke om. Det har vi som samfunn kanskje vært litt redd for å gjøre, sier hun.</p>
    </article>
  </body>
</html>