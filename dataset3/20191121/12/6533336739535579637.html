<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-30/sport/che-moutamenti-ma-mourinho-che-oggi-promette-ldquo-passione-rdquo-219663.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-21T12:45:03+00:00"/>
    <meta property="og:title" content="Il mourinho che oggi promette ‘passione’ al tottenham e’ lo stesso che diceva mai agli spurs?"/>
    <meta property="og:description" content="CHE MOUTAMENTI! MA IL MOURINHO CHE OGGI PROMETTE “PASSIONE” AL TOTTENHAM E’ LO STESSO CHE NEL 2015 DICEVA: “NON ALLENERO’ MAI GLI SPURS. PERCHE’ IO SONO UNO DEL CHELSEA E AMO TROPPO I SUOI TIFOSI?” – DOPO 11 MESI DA LEONE IN GABBIA, IL PORTOGHESE TORNA NELLA SAVANA CON UN CONTRATTO DA 16,5 MILIONI - LA SFIDA NELLA SFIDA: A CHI DICE CHE HA PERSO LO SMALTO DEL 'TRIPLETE' MOU DOVRA’ DIMOSTRARE DI NON ESSERE BOLLITO"/>
  </head>
  <body>
    <article>
      <h1>Il mourinho che oggi promette ‘passione’ al tottenham e’ lo stesso che diceva mai agli spurs?</h1>
      <address>
        <time datetime="2019-11-21T12:45:03+00:00">21 Nov 2019, 12:45</time>
      </address>
      <p>
        <b>CHE MOUTAMENTI! MA IL MOURINHO CHE OGGI PROMETTE “PASSIONE” AL TOTTENHAM E’ LO STESSO CHE NEL 2015 DICEVA: “NON ALLENERO’ MAI GLI SPURS. PERCHE’ IO SONO UNO DEL CHELSEA E AMO TROPPO I SUOI TIFOSI?” – DOPO 11 MESI DA LEONE IN GABBIA, IL PORTOGHESE TORNA NELLA SAVANA CON UN CONTRATTO DA 16,5 MILIONI - LA SFIDA NELLA SFIDA: A CHI DICE CHE HA PERSO LO SMALTO DEL 'TRIPLETE' MOU DOVRA’ DIMOSTRARE DI NON ESSERE BOLLITO</b>
      </p>
      <hr/>
      <p>
        <b>Fabrizio Bocca per <a href="http://www.repubblica.it/">“la Repubblica”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-256088/1241377.htm">
          <img src="https://cdn-static.dagospia.com/img/foto/11-2019/mourinho-1241377.png"/>
        </a>
        <figcaption>mourinho</figcaption>
      </figure>
      <p>«Cosa posso promettervi? Io vi prometto passione». La grandezza di José Mário dos Santos Mourinho Félix (56 anni), unita a furbizia, sfacciataggine e una capacità unica di dividere il mondo tra chi sta con lui e chi contro - ci sarebbe anche una sola parola che riassume tutto questo - è proprio nel suo essere uno straordinario giocatore delle tre carte, un fantastico incantatore di serpenti, un magnifico venditore di pentole.</p>
      <p>E così ai superbi galli speronati da combattimento del Tottenham, oggi ridotti a polli spennacchiati - 14° posto in Premier, -11 dal City, -20 dalla testa, dopo il 4° posto dello scorso anno e la finale di Champions col Liverpool - il vincitore di due Champions e di 8 campionati in Portogallo, Inghilterra, Spagna e Italia in realtà non ha garantito nulla. Se non il classico repertorio di manette, mani alle orecchie, «non sono un pirla», «zero tituli» e colleghi trattati a pesci in faccia. Uno splendido attaccabrighe.</p>
      <p>Il resto si vedrà, anche perché dicono che Mou abbia perso lo smalto del Triplete e oggi sia rimasto l' avatar di se stesso. Anche se il suo fascino resta intatto e così 337 giorni dopo esser stato a sua volta licenziato dal Manchester Utd, eccolo qui a guidare il club di cui disse nel 2015: «Non potrei mai allenare il Tottenham, amo troppo i tifosi del Chelsea». Appunto.</p>
      <figure>
        <a href="https://www.dagospia.com/mediagallery/Dago_fotogallery-256088/1241376.htm">
          <img src="https://cdn-static.dagospia.com/img/foto/11-2019/mourinho-1241376.png"/>
        </a>
        <figcaption>mourinho</figcaption>
      </figure>
      <p>Intanto, sull' onda del clamoroso ribaltone, si è fatto pagare dal nuovo datore di lavoro Daniel Levy, presidente del Tottenham che si è costruito uno stadio da quasi un miliardo di euro per poi ritrovarsi con risultati imbarazzanti, ben più del doppio dello stipendio di Mauricio Pochettino - 17,5 milioni di euro fino al 2023, secondo al mondo solo dietro il detestato Pep Guardiola (23) -, cacciato nottetempo con un blitz spettacolare. Tanto che i giocatori andati a letto con la notizia dell' argentino "sacked" (licenziato) si sono ritrovati il portoghese in casa già di primo mattino al Training Center di Enfield.</p>
      <figure>
        <a href="https://www.dagospia.com/mediagallery/Dago_fotogallery-256088/1240877.htm">
          <img src="https://cdn-static.dagospia.com/img/foto/11-2019/mourinho-pochettino-1240877.png"/>
        </a>
        <figcaption>mourinho pochettino</figcaption>
      </figure>
      <p>Cosa misteriosa e stranissima, ma non così tanto se si pensa che Enfield è famosa in Inghiterra per un famosissimo caso di "poltergeist" risalente al 1977: nella vecchia casa della signora Peggy Hodgson (proprio come Roy, l' ex allenatore dell' Inter...) si udivano strane voci, si sentiva bussare alle porte e i cucchiai si piegavano da soli. Beh, più o meno è così che anche Mourinho si è palesato agli increduli giocatori del Tottenham.</p>
      <figure>
        <a href="https://www.dagospia.com/mediagallery/Dago_fotogallery-256088/1240876.htm">
          <img src="https://cdn-static.dagospia.com/img/foto/11-2019/mourinho-pochettino-1240876.png"/>
        </a>
        <figcaption>mourinho pochettino</figcaption>
      </figure>
      <p>Tutto in meno di 12 ore. Prima intervista alla Spurs Tv compresa: «Non potrei essere più felice, sono stato attratto dalla grandezza dei giocatori, voglio portare gioia a chi ama questo club, e giocare nello stadio più bello del mondo». Tabloid e siti internet hanno accolto la notizia come manna dal cielo.</p>
      <p>Mourinho, piaccia o non piaccia, è considerato unanimemente il più grande distributore di titoli del globo. La mossa di affidargli il Tottenham è stata targata come The Big Gamble, la grande scommessa. E lui dipinto come un pistolero di Sergio Leone, colui che incarna The Good, The Bad and The Ugly (Il Buono, il Brutto e il Cattivo) tutti in se stesso.</p>
      <figure>
        <a href="https://www.dagospia.com/mediagallery/Dago_fotogallery-256088/1241378.htm">
          <img src="https://cdn-static.dagospia.com/img/foto/11-2019/mourinho-1241378.png"/>
        </a>
        <figcaption>mourinho</figcaption>
      </figure>
      <p>Bisognerà poi vedere come regolarsi con i fedelissimi di Pochettino, tra cui il capitano Harry Kane, che non fa più gol ma scrive messaggi d' addio commoventi all' ex allenatore che in tutta fretta ha liberato ufficio e armadietto: «Capo, ti sarò sempre grato per avermi aiutato a realizzare i miei sogni. Cinque anni e mezzo che non dimenticherò mai. Sei stato il mio manager, ma soprattutto un amico. Good luck». Così, tanto per capire come l' abbia presa lo spogliatoio.</p>
      <p>Ma anche Mourinho lascia amanti in giro. Prima che l' Inter chiudesse l' operazione Conte, i tifosi vagheggiavano il ritorno dello Special One a Milano, la cui ultima immagine fu l' abbraccio in lacrime a Materazzi nel garage del Bernabeu a Champions appena vinta. «Siamo legati alle sue vittorie, rivederlo un giorno all' Inter è il sogno di tutti gli interisti», dice Moratti. E poi lo urla anche José: «Io sono interista».</p>
      <figure>
        <a href="https://www.dagospia.com/mediagallery/Dago_fotogallery-256088/1237340.htm">
          <img src="https://cdn-static.dagospia.com/img/foto/11-2019/jose-mourinho-1237340.jpg"/>
        </a>
        <figcaption>jose mourinho</figcaption>
      </figure>
      <p>Amato, odiato, Mou è icona del calcio global. A Setubal, dove è nato, il bel lungomare tra l' Estuario del Sado e l' Atlantico è già stato ribattezzato dal 2017 Avenida José Mourinho.</p>
      <figure>
        <a href="https://www.dagospia.com/mediagallery/Dago_fotogallery-256088/1237342.htm">
          <img src="https://cdn-static.dagospia.com/img/foto/11-2019/jose-mourinho-matilde-faria-e-la-figlia-2-1237342.jpg"/>
        </a>
        <figcaption>jose mourinho matilde faria e la figlia 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1237339.htm">
          <img src="https://cdn-static.dagospia.com/img/foto/11-2019/jose-mourinho-1-1237339.jpg"/>
        </a>
        <figcaption>jose mourinho 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1121747.htm">
          <img src="https://cdn-static.dagospia.com/img/foto/02-2019/mourinho-1121747.png"/>
        </a>
        <figcaption>mourinho</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1096178.htm">
          <img src="https://cdn-static.dagospia.com/img/foto/12-2018/mourinho-1096178.png"/>
        </a>
        <figcaption>mourinho</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1096566.htm">
          <img src="https://cdn-static.dagospia.com/img/foto/12-2018/mourinho-1096566.png"/>
        </a>
        <figcaption>mourinho</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1107232.htm">
          <img src="https://cdn-static.dagospia.com/img/foto/01-2019/mourinho-1107232.png"/>
        </a>
        <figcaption>mourinho</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1114751.htm">
          <img src="https://cdn-static.dagospia.com/img/foto/02-2019/mourinho-1114751.png"/>
        </a>
        <figcaption>mourinho</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1115027.htm">
          <img src="https://cdn-static.dagospia.com/img/foto/02-2019/mourinho-1115027.png"/>
        </a>
        <figcaption>mourinho</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1123952.htm">
          <img src="https://cdn-static.dagospia.com/img/foto/02-2019/moratti-mourinho-1123952.png"/>
        </a>
        <figcaption>moratti mourinho</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1123954.htm">
          <img src="https://cdn-static.dagospia.com/img/foto/02-2019/moratti-mourinho-1123954.png"/>
        </a>
        <figcaption>moratti mourinho</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1123953.htm">
          <img src="https://cdn-static.dagospia.com/img/foto/02-2019/moratti-mourinho-1123953.png"/>
        </a>
        <figcaption>moratti mourinho</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1180385.htm">
          <img src="https://cdn-static.dagospia.com/img/foto/07-2019/mourinho-meloccaro-1-1180385.png"/>
        </a>
        <figcaption>MOURINHO MELOCCARO 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1214692.htm">
          <img src="https://cdn-static.dagospia.com/img/foto/09-2019/mourinho-1214692.png"/>
        </a>
        <figcaption>mourinho</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1181827.htm">
          <img src="https://cdn-static.dagospia.com/img/foto/07-2019/mourinho-1181827.png"/>
        </a>
        <figcaption>mourinho</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1198330.htm">
          <img src="https://cdn-static.dagospia.com/img/foto/08-2019/mourinho-1198330.png"/>
        </a>
        <figcaption>mourinho</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1237341.htm">
          <img src="https://cdn-static.dagospia.com/img/foto/11-2019/jose-mourinho-matilde-faria-e-la-figlia-1-1237341.jpg"/>
        </a>
        <figcaption>jose mourinho matilde faria e la figlia 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256088/1237343.htm">
          <img src="https://cdn-static.dagospia.com/img/foto/11-2019/jose-mourinho-matilde-faria-1-1237343.jpg"/>
        </a>
        <figcaption>jose mourinho matilde faria 1</figcaption>
      </figure>
    </article>
  </body>
</html>