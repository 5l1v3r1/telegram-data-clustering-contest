<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/filmrecensioner/singelsex-och-narhetsskrack-i-ring-mamma/"/>
    <meta property="og:site_name" content="DN.SE"/>
    <meta property="article:published_time" content="2019-11-21T12:01:39+00:00"/>
    <meta property="og:title" content="Singelsex och närhetsskräck i ”Ring mamma!”"/>
    <meta property="og:description" content="Sanna Sundqvist och Nina Gunke drabbar samma i Lisa Aschans originella romantiska komedi där en komplicerad mor-dotter-relation står i fokus."/>
  </head>
  <body>
    <article>
      <h1>Singelsex och närhetsskräck i ”Ring mamma!”</h1>
      <address><time datetime="2019-11-21T12:01:39+00:00">21 Nov 2019, 12:01</time> by <a rel="author" href="https://www.dn.se/av/helena-lindblad/" target="_blank">Helena Lindblad</a></address>
      <p>
        <b> ”Ring mamma!” är en egensinnig romantisk komedi med ett mörkt hjärta och en lättgillad huvudperson. Regissören Lisa Aschan har ett skarpt öga för samtidssatir.</b>
      </p>
      <details>
        <summary>Dramakomedi</summary>
        <p>
          <b>”Ring mamma!”</b>
        </p>
        <p>Manus, regi: Lisa Aschan</p>
        <p>I rollerna: Sanna Sundqvist, Nina Gunke, Alexander Karim, Evan Ahmed, Jonatan Rodriguez, Eric Ericson, Julia Corti Kopp m fl. Längd: 1 tim 42 min (från 11 år) Språk: svenska</p>
      </details>
      <p>Rumpvaxning, plintsex och döstädning är kanske inte de vanligaste ingredienserna i en romantisk komedi. Men så tillhör ”Ring mamma!” knappast standardsortimentet i den älskade genren. Ändå är den faktisk både romantisk och komisk på sitt eget aviga sätt.</p>
      <p>Plötsligt är fiktionen, kanske mest tv-serierna, full av vilda Bridget Jones-singelsystrar som söker kärleken innan fertiliteten hotar att svikta, samtidigt som de ofta brottas med såriga familjerelationer. Tänk Liv Mjönes rollfigur i ”Tills Frank skiljer oss åt”, ”Fleabag” (Amazon Prime) eller ”Älska mig” med och av Josephine Bornebusch (Viaplay). Även om kvaliteten skiftar är det en klart positiv trend som visar vad som kan hända ämnesmässigt när allt fler kvinnor kliver fram som kreatörer.</p>
      <p>Huvudpersonen Nikis vidlyftiga sexliv i ”Ring mamma!” är egentligen mest en fond för filmens smärtpunkt; en djupt komplicerad och genomtänkt gestaltad mor-dotter-relation som är full av besvikelser, outtalade känslor och mindervärdeskomplex från båda håll. När Nikis mamma, efter mycket om och men, kommer med ett dramatiskt besked blir det smärtsamt tydligt exakt <i>hur</i> dålig deras relation är.</p>
      <p><b>Sanna Sundqvists notoriska sanningssägare </b>Niki håller ihop den lite spretiga historien på ett handfast sätt och kemin mellan henne och Alexander Karim – den gamla pojkvännen hon inte kunnat släppa – är stark och övertygande. Nina Gunke får kämpa mycket mer för att ge liv i sin mammaroll, delvis för att hennes rollfigur är lite för stumt skriven och dels för att alla hennes scener tar slut lite väl abrupt. Men man gillar de flesta rollfigurerar, vilket ändå är en grundförutsättning.</p>
      <p>Runt omkring dramat med Niki och hennes mamma löper en rad mer eller mindre väl utnyttjade sidospår; en äldre bror som är mammans favorit, en bästa väninna som är nygift med sin tjej och är på spermiejakt, en gift älskare på jobbet. </p>
      <p>En del scener leder rakt ut i buskissnåret. Men Lisa Aschan, som slog igenom med originella ”Apflickorna” för knappt tio år sedan, har ett skarpt öga för samtiden när det gäller allt från nätdejtningslogistik till intimitetsskräck som hela tiden bär filmen framåt. (Lite tråkigt dock att hon låter Niki felaktigt säga ”dödsstädning”, ändå ett av de senaste årens stora trendord.)</p>
      <p>Här finns till exempel en parterapisession som är en komisk liten pärla (Björn Gustafsson och Cecilia Forss!) i all enkelhet. Här finns en annan skarp scen där Niki och hennes bästis (Evin Ahmad) ironiserar över en mamma och hennes vuxna dotter som myser tillsammans i rosa badrockar på en brygga. En frän iakttagelse av hur lyckade, nära relationer ger höga statuspoäng - och tvärtom.</p>
      <p>
        <i>Se mer. Tre sevärda filmer om komplicerade mor-dotter-relationer: ”Imitation of life” (1959), I </i>
        <a href="https://vodeville.se/film/hostsonaten-61103">
          <i>”Höstsonaten”</i>
        </a>
        <i> (1978),  </i>
        <a href="https://vodeville.se/film/lady-bird-327289">
          <i>”Lady Bird” </i>
        </a>
        <i>(2017).</i>
      </p>
      <p>
        <a href="https://www.dn.se/kultur-noje/filmrecensioner/">Läs fler filmrecensioner i DN.</a>
      </p>
    </article>
  </body>
</html>