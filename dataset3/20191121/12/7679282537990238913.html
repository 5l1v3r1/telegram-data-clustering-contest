<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-maruti-will-come-with-brezza-and-scross-petrol-version-2861342.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T12:38:14+00:00"/>
    <meta property="og:title" content="Brezza और S-cross का पेट्रोल वर्जन लेकर आएगी Maruti "/>
    <meta property="og:description" content="देश की प्रमुख कार कंपनी मारुति सुजुकी देश में ईंधन उत्सर्जन के नये नियम  लागू होने से पहले अपनी दो प्रमुख कारों ब्रेजा (Brezza) व एस क्रॉस (S-Cross) का पेट्रोल वर्जन पेश करेगी। ये नये वर्जन..."/>
  </head>
  <body>
    <article>
      <h1>Brezza और S-cross का पेट्रोल वर्जन लेकर आएगी Maruti </h1>
      <address><time datetime="2019-11-21T12:38:14+00:00">21 Nov 2019, 12:38</time> by <a rel="author">एजेंसी,नई दिल्ली</a></address>
      <p>देश की प्रमुख कार कंपनी मारुति सुजुकी देश में ईंधन उत्सर्जन के नये नियम  लागू होने से पहले अपनी दो प्रमुख कारों ब्रेजा (Brezza) व एस क्रॉस (S-Cross) का पेट्रोल वर्जन पेश करेगी। ये नये वर्जन बीएस-6 (BS-6)  ईंधन मानक वाले होंगे। इसके साथ ही कंपनी ने कहा है कि देश का ऑटो सेक्टर मंदी से निकल आया है, यह कहने के लिए अभी अगले दो तीन महीने इंतजार करना होगा।</p>
      <p>मारुति सुजुकी इंडिया के कार्यकारी निदेशक (मार्केटिंग) शशांक श्रीवास्तव ने कहा कि कंपनी ब्रेजा व एस क्रॉस का बीएस 6 मानक वाला पेट्रोल वर्जन लेकर आएगी। उन्होंने कहा कि कंपनी जल्द ही लेकर आएगी क्योंकि नये उत्सर्जन मानक 1 अप्रैल, 2020 से लागू हो रहे हैं तो हम इस वित्त वर्ष की चौथी तिमाही (जनवरी-मार्च) में बीएस 6 पेट्रोल ब्रेजा व एस क्रॉस लेकर आएंगे।</p>
      <p>उल्लेखनीय है कि कंपनी फिलहाल ब्रेजा व एस क्रॉस का केवल डीजल वर्जन बेच रही है। कंपनी द्वारा डीजल कारों का उत्पादन बंद किए जाने संबंधी एक सवाल के जवाब में उन्होंने कहा कि कंपनी पहले की कह चुकी है कि वह डीजल की बीएस 6 मानक वाली छोटी गाड़ियां नहीं बनाएगी लेकिन अगर बाजार में रूझान रहता है तो इस पर पुनर्विचार करेगी।</p>
      <p>उन्होंने कहा कि बाजार की मांग को देखने के बाद मारुति बड़ी गाड़ियों के बीएस 6 मानक वाले डीजल वर्जन भी ला सकती है लेकिन यह बाजार पर निर्भर करेगा और इस बारे में अभी कुछ अंतिम फैसला नहीं किया गया है। एक सवाल के जवाब में श्रीवास्तव ने कहा कि देश का ऑटो सेक्टर मंदी के दौर से पूरी तरह से निकल आया है यह कहना अभी जल्दबाजी होगा और आगामी दो तीन महीने इस लिहाज से महत्वपूर्ण होंगे। उन्होंने कहा कि अक्टूबर में बिक्री बहुत अच्छी रही इससे कंपनी को थोड़ी राहत मिली। स्टॉक भी कम हुआ है। इस तरह अक्टूबर अच्छा रहा। अब सवाल है कि क्या यह आने वाले महीनों में बना रहेगा? कंपनी ये देखना चाहती है कि आगे आने वाले महीने कैसे रहेंगे। उन्होंने बताया कि कंपनी ने सात महीने में तीन लाख से अधिक बीएस6 वाहन बेचकर रिकॉर्ड बनाया है। केवल अक्टूबर माह में ही कंपनी ने ऐसे लगभग एक लाख वाहन बेचे।</p>
      <h3>
        <a href="https://www.livehindustan.com/business/story-govt-give-permission-to-pnb-and-union-bank-to-merge-with-other-banks-2857782.html">इन छह बैंकों के मर्जर को सरकार ने दी मंजूरी, करोड़ों ग्राहकों पर पड़ेगा असर</a>
      </h3>
    </article>
  </body>
</html>