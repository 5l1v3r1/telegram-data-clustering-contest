<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019633/%DB%8C%D8%B2%D8%AF-%D8%A8%D8%A7%DB%8C%D8%AF-%D8%A7%D8%B2-%D9%85%D9%88%D9%82%D8%B9%DB%8C%D8%AA-%D8%A8%D9%87-%D9%85%D9%82%D8%B5%D8%AF-%DA%AF%D8%B1%D8%AF%D8%B4%DA%AF%D8%B1%DB%8C-%D8%AA%D8%A8%D8%AF%DB%8C%D9%84-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:18:26+00:00"/>
    <meta property="og:title" content=" یزد باید از موقعیت به مقصد گردشگری تبدیل شود"/>
    <meta property="og:description" content="ایسنا/یزد متخصص حوزه ارتباطات و عضو کمیسیون ارتباطات یونسکو با بیان این که یزد باید از موقعیت به مقصد گردشگری تبدیل شود، گفت: این که مردم دنیا بدون دیدن یزد چه تصویری از آن دارند، مسئله مهمی است که با ارتباطات توسعه می‎توان به آن معنا داد."/>
  </head>
  <body>
    <article>
      <h6 class="kicker">عضو کمیسیون ارتباطات یونسکو:</h6>
      <h1> یزد باید از موقعیت به مقصد گردشگری تبدیل شود</h1>
      <address><time datetime="2019-11-21T12:18:26+00:00">21 Nov 2019, 12:18</time> by <a rel="author">فاطمه رهبر يزدي</a></address>
      <p>ایسنا/یزد متخصص حوزه ارتباطات و عضو کمیسیون ارتباطات یونسکو با بیان این که یزد باید از موقعیت به مقصد گردشگری تبدیل شود، گفت: این که مردم دنیا بدون دیدن یزد چه تصویری از آن دارند، مسئله مهمی است که با ارتباطات توسعه می‎توان به آن معنا داد.</p>
      <p>«یونس شکرخواه» در نشست شب یزد که با موضوع «شهر؛ فرهنگ و ارتباطات» در خانه فرهنگ صدوقی با حضور مسئولان استان یزد برگزار شد، با بیان این که یزد باید از موقعیت به مقصد گردشگری تبدیل شود، اظهار کرد: امروزه در حوزه شهری دو مقوله لنداسکیپ و ماینداسکیپ در نظر گرفته می‌شود که به ترتیب به مقوله تاریخی و منظره و مقوله فکری یک شهر توجه دارد که مقوله دوم در حوزه گردشگری مهم‌تر است.</p>
      <p>وی افزود: البته دو مقوله دیگر مطرح شده در شهرها با عناوین اکسترنال سیتی و اینترنال سیتی نیز وجود دارد که در مقوله اکسترنال سیتی، کالبد و پوسته شهر و در مقوله اینرتنال سیتی، مفاهیم و رویدادها فراتر از کالبد یک شهر مهم می‌شود.</p>
      <p>این متخصص حوزه ارتباطات با اشاره به ضرورت هدف‌گذاری هر چه بیشتر تمام المان‌ها و رویدادهای شهر جهانی یزد با توجه به مقوله اینترنال سیتی، خاطرنشان کرد: رویدادهایی مانند شب یزد که در خانه‌ای تاریخی برگزار و هدف‌گذاری شده است، به کالبد این شهر معنا می‌بخشد و بخشی از ماموریت هدف خود را انجام می‌دهد لذا باید تمام المان‌ها و رویدادها مانند مسجد جامع یزد برای دنیای بیرون هدفمند شوند.</p>
      <p>وی به دو مقوله دیگر جوامع اطلاعاتی و جوامع معرفتی که مورد توجه یونسکو قرار دارد نیز اشاره کرد و گفت: جوامع معرفتی که بیشتر مورد توجه یونسکو قرار دارند، به مفاهیم درونی شهر توجه دارند و در شهری مانند یزد که هر المان و بنای تاریخی ترجمه گفت‌و‌گوی معرفتی و تمدنی قرن‌های پیش است و زندگی مسالمات آمیز ادیان زرتشتی، یهودی و مسلمان با فاصله بسیار کمی در یک محل به چشم می‌خورد، نشان دهنده ریشه داری معرفت در این جامعه است.</p>
      <p>شکرخواه با اشاره به این که باید گستره فرهنگی برای این شهر تبیین شود، تصریح کرد: هر المان ناهمسانی که منجر به آسیب به مفهوم دریافتی یک گردشگر از آن می‌شود، باید از این حوزه حذف شود و این این درحالی است که اگر فرهنگ در این جوامع معرفتی تببین شود، مردم خود از این بافت و بناهای تاریخی محافظت و نسبت به آن احساس مسئولیت می‌کنند.</p>
      <p>وی در ادامه با قیاس بین شهرها و کشورهایی با فرهنگ گسترده مانند ایران و در نوع دیگر فاقد این فرهنگ مانند آمریکا اشاره کرد و گفت: درکشورها و شهرهایی که فرهنگ و پیشنیه‌ای گسترده وجود دارد، نمادها، المان‌ها و نهادها و موارد بسیار دیگری بر شهر حاکم شده و مهم می‌شوند و به شهر، عمق فرهنگی می‌بخشند اما در کشورهایی مانند امریکا فقط یک خط فکری حاکم است.</p>
      <p>عضو کمیسون ارتبطات یونسکو با بیان این که باید هویت سازی و تبیین هویت در بخش‌های دیگری مانند صنایع دستی و سوغاتی مانند شیرینی یزد نیز وجود داشته باشد، گفت: چرخه تولید یک کالا و مصرف آن باید به هویت بخشی ختم شود به طور مثال اگر دارایی با این عنوان نامیده می‌شود این سئوال مطرح است که آیا پیشینه‌ای دارد که منجر به اعطای عنوان دارایی به این نوع منسوجات شده است؟ وضعیت شیرینی حاج خلیفه نیز به همین شکل است.</p>
      <p>وی با طرح این سوال که فضای ذهنی مردم دنیا از ایران و یزد چگونه است؟ گفت: مفهوم توسعه ارتباطات با ارتباطات توسعه متفاوت است و این دو مقوله متفاوت در حالی در مقابل هم قرار دارند که در مفهوم اولی انسان در خدمت توسعه و در مفهوم بعدی توسعه در خدمت انسان است.</p>
      <p>وی افزود: این که مردم دنیا بدون دیدن یزد چه تصویری از آن دارند، مسئله مهمی است که با ارتباطات توسعه می‌توان به آن معنا داد، البته نشست‌هایی مانند شب یزد می‌تواند تصویر و منظره ذهنی یزد را شکل دهد.</p>
      <p>شکرخواه در پایان با تاکید بر این که یک وب سایت چند زبانه مجهز به داده‌های مربوط به یزد می‌تواند منجر به ایجاد تصویر ذهنی یزد در مردم دنیا شود، گفت: باید بخشی از این وب سایت که نوعی برخورد اطلاع رسان در ارتباطات توسعه است را به بارگذاری مفاهیم مربوط به نشست‌های فرهنگی شب یزد اختصاص داد، برگزاری تورهای مجازی نیز می تواند در این زمینه موثر واقع شود.</p>
      <p>انتهای پیام</p>
    </article>
  </body>
</html>