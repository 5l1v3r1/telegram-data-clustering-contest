<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_svyatogo_myhayila_sadovyy_otrymav_pryvit_vid_holodnytskogo_331310.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T12:19:00+00:00"/>
    <meta property="og:title" content="На святого Михаїла: Садовий отримав &quot;привіт&quot; від Холодницького"/>
    <meta property="og:description" content="Меру Львова Андрію Садовому офіційно оголосили підозру в зловживанні владою. Про це сьогодні, 21 листопада, міський голова повідомив у відеозверненні на своїй сторінці у Facebook."/>
  </head>
  <body>
    <article>
      <h1>На святого Михаїла: Садовий отримав "привіт" від Холодницького</h1>
      <h2>Меру Львова Андрію Садовому офіційно оголосили підозру в зловживанні владою. Про це сьогодні, 21 листопада, міський голова повідомив у відеозверненні на своїй сторінці у Facebook.</h2>
      <address>
        <time datetime="2019-11-21T12:19:00+00:00">21 Nov 2019, 12:19</time>
      </address>
      <figure>
        <img src="https://galinfo.com.ua/media/gallery/intxt/i/m/img_0297_cc347.jpg"/>
        <figcaption>Фото: Олена Ляхович</figcaption>
      </figure>
      <p>Сьогодні представники САП та прокуратури вручили підозру по справі індустріального парку в Рясне міському голові Львова. Мер Андрій Садовий отримав документи та зазначив, що індустріальний парк в Рясне — один із найбільших інвестиційних проектів, який передбачає понад 3 тис. нових робочих місць для львів'ян. Львів має намір його реалізувати.</p>
      <p>«Щойно прокурори Холодницького вручили мені повідомлення про підозру. В 2015 році місто Львів на відкритому інвестиційному конкурсі залучило інвестора — компанію CTP. Від цієї компанії за землю ми отримали 54 млн грн. Це було поле, на якому компанія має збудувати індустріальний парк. Починаючи з 2015 року йде блокування цього питання з усіх сторін: на рівні державної влади, Генеральної прокуратури. З того часу прокурори їздять, досліджують, а земля стоїть.</p>
      <p>За той час CTP збудувала індустріальний парк в Румунії, в інших країнах. Це третій в Європі інвестор, що інвестує в промислове майно. Тут у Львові вони мають забезпечити 3 тисячі робочих міст. Ми будемо боротись і перемагати", — зазначив мер Львова.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fandriy.sadovyi%2Fvideos%2F571265123648847%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Нагадаємо, Львів має намір збудувати великий індустріальний парк, площею майже 25 га. Керуюча компанія — дочірня компанія голландського гіганта нерухомості виробничого призначення у країнах центральної та східної Європи — СТР. Компанія планує інвестувати у будівництво майже 50 млн євро і збудувати у кілька етапів загалом 100 тис кв м виробничих приміщень. Це понад 3 тис. нових робочих місць.</p>
    </article>
  </body>
</html>