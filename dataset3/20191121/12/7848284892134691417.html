<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/news/mediapro-8-mld-per-il-canale-di-lega-l-obiettivo-e-raggiungere-i-4-mln-di-abbonati-323639"/>
    <meta property="og:site_name" content="FcInterNews.it"/>
    <meta property="article:published_time" content="2019-11-21T12:04:40+00:00"/>
    <meta property="og:title" content="Mediapro, 8 mld per il canale di Lega. L'obiettivo è raggiungere i 4 mln di abbonati"/>
    <meta property="og:description" content="Una partita da 8 miliardi di euro. È quella che aspetta la Serie A sul tema diritti tv con Mediapro, con il canale di Lega. Il gruppo cinese-spagnolo - evidenzia il Sole 24 Ore - ha..."/>
  </head>
  <body>
    <article>
      <h1>Mediapro, 8 mld per il canale di Lega. L'obiettivo è raggiungere i 4 mln di abbonati</h1>
      <address><time datetime="2019-11-21T12:04:40+00:00">21 Nov 2019, 12:04</time> by <a rel="author">Mattia Zangari</a></address>
      <p>Una partita da <b>8 miliardi di euro.</b> È quella che aspetta la Serie A sul tema diritti tv con Mediapro, con il canale di Lega. Il gruppo cinese-spagnolo - evidenzia il Sole 24 Ore - ha offerto 1,3 miliardi a stagione per il triennio 2021/24, con la possibilità di un rinnovo automatico per le successive tre stagioni- Le cifre sono quelle già circolate nei mesi scorsi: 1.050 milioni di euro annui più 55 milioni per gli archivi e un budget di 78 milioni per la produzione e la distribuzione del canale. Se venisse superata la soglia dei ricavi, per i primi 100 milioni il 75% andrebbe a Mediapro e il 25% alla Lega Serie A, oltre i 100 milioni la proporzione sarebbe del 25% a Mediapro e 75% alla Lega. Tuttavia basterà raggiungere quota 973 milioni di euro di ricavi al 2023 per far scattare il rinnovo automatico per il triennio 2024/27.</p>
      <p>Tra le altre cifre - spiega il quotidiano finanziario - Mediapro mette sul tavolo non una garanzia bancaria a prima richiesta come fideiussione, ma il pagamento di acconti come <b>minimo anticipato di 200 milioni,</b> mentre in caso di mancata realizzazione del canale è previsto un importo di 30 milioni, dalla Lega Serie A a Mediapro come break up fee. Per far quadrare i conti, una delle ipotesi nel business plan di Mediapro è quella di abbonati per oltre 4 milioni al 2021 con Arpu fra i 27 e i 34 euro oltre a 50-70mila esercizi commerciali con Arpu superiore ai 200 euro. Numeri importanti, considerando che il massimo di clienti abbonati alle pay tv in Italia è stato 3,7 milioni nel 2016/17 tra Sky (2,2 milioni) e Mediaset Premium (1,5 milioni). Rimane tuttavia ancora da chiarire il modello di vendita, seppur la proposta sembra più strutturata verso un B2C o un B2B2C.</p>
    </article>
  </body>
</html>