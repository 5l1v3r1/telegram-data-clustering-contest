<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/kennedy-halala/"/>
    <meta property="og:site_name" content="FEMINA"/>
    <meta property="article:published_time" content="2019-11-21T12:05:00+00:00"/>
    <meta property="og:title" content="Megrázó részletek derülnek ki a múlt század egyik legrejtélyesebb gyilkosságáról"/>
    <meta property="og:description" content="Kennedy halálának napjáról számol be egy új dokumentumfilm az 56. évfordulón."/>
  </head>
  <body>
    <article>
      <h1>Megrázó részletek derülnek ki a múlt század egyik legrejtélyesebb gyilkosságáról</h1>
      <h2>Kennedy halálának napjáról számol be egy új dokumentumfilm az 56. évfordulón.</h2>
      <address><time datetime="2019-11-21T12:05:00+00:00">21 Nov 2019, 12:05</time> by <a rel="author">Femina</a></address>
      <p>1963. november 22-én <b>John F. Kennedy</b> merénylet áldozata lett Dallasban. A gyilkosságról megannyi akta készült, sok könyv és film próbálta feltárni az okokat és a következményeket, de magát a szörnyű napot részleteiben eddig még nem sikerült valóságszerűen rekonstruálni.</p>
      <p>A Viasat History csatorna izgalmas és egyben sokkoló dokumentumfilmje bemutatja az elnök halálát megelőző órákat korabeli szemtanúk - köztük az elnök egyik testőre - és soha nem látott archív felvételek tolmácsolásában. Az alábbiakban megismerhetsz néhány megdöbbentő információt a műsorból.</p>
      <h3>Kennedy halálának napja</h3>
      <p>Kennedy az 1964-es elnöki újraválasztás miatt utazott Dallasba, és tudta, hogy a texasiak megnyeréséhez a felesége, <b>Jackie Kennedy</b> jelenléte kulcsfontosságú lesz, akit valósággal hercegnőként kezelt a publikum. A first ladynek hosszú ideje ez volt az első nagy nyilvánosság előtti szereplése, ezért vissza is vettek a biztonsági intézkedésekből, hogy az emberek láthassák és fotózhassák az elnöki párt.</p>
      <figure>
        <img src="https://kep.cdn.indexvas.hu/1/0/3045/30453/304531/30453111_5a91f1bc9fbe5850d7d0233fca6accfa_wm.jpg"/>
      </figure>
      <p>Kennedy nyitott tetejű autót akart, és azt, hogy a kocsi mellett ne legyenek testőrök, ugyanis azt szerette volna éreztetni az összegyűltekkel, hogy ő és Jackie elérhető, hús-vér emberek.</p>
      <p>Mikor Clint Hill, az elnöki autó mögött haladó testőr meghallotta az első lövést, majd látta, hogy Kennedy a torkához kap, azonnal a kocsihoz rohant, hogy arra felkapaszkodva fedezze azt. Ekkor találta el a következő lövés Kennedy fejét. A korabeli felvételeken látható, hogy Jackie Kennedy kimászik a kocsi hátuljára.</p>
      <p>A first lady még a kórházba érve sem akarta elengedni férjét, próbálta takargatni, hogy az emberek ne lássák, milyen állapotban van. Nem sokkal azt követően, hogy a műtőasztalon fekvő Kennedy örökre lehunyta szemét, felesége megjelent a műtőben. Nem szólt egy szót sem, csak kicserélte a saját jegygyűrűjét az elnökére. Egy darabig csendben várt, majd odalépett a férfi jobb lábához, egy csókot lehelt rá, majd szó nélkül távozott.</p>
      <p>Kennedy holttestét a dallasi orvosok azonnal fel akarták boncolni, de a titkosszolgálat emberei azt az utasítást kapták, hogy minél előbb szállítsák el Washingtonba az Air Force One fedélzetén. A gépre a rögtönzött koporsó csak úgy fért fel, hogy letörték a fogantyúit.</p>
      <figure>
        <img src="https://kep.cdn.indexvas.hu/1/0/3045/30453/304531/30453119_4a69f283d72080ed88c9659103631546_wm.jpg"/>
      </figure>
      <p>Johnny Brewer, egy cipőbolt vezetője az elsők között volt, akik azonosították <b>Lee Harvey Oswaldot</b>. Oswald a felfordulás közepette nyugodtan besétált cipőket nézegetni, mikor pedig meghallotta a közeledő szirénákat, gyorsan besietett a közeli moziba. A boltvezető követte őt, majd értesítette a közelben tartózkodó rendőröket, akik a moziba hatolva némi dulakodás után letartóztatták a feltételezett merénylőt.</p>
      <p>Bő hat órával Kennedy meggyilkolása után vádat emeltek Oswald ellen, ám nem az elnöki merénylet, hanem egy J. D. Tippit nevű rendőrtiszt megölése kapcsán. A férfi járőrözés közben szúrta ki az akkor már körözés alatt álló merénylőt, aki aztán négy halálos lövést adott le rá. Néhány órával később az elnök meggyilkolásával is megvádolták, habár ezt végig tagadta. 35 órával a Kennedy elleni merénylet után már ő is halott volt: egy Jack Ruby nevű klubtulajdonos lelőtte.</p>
      <p>John F. Kennedy testét november 23-án, hajnali 4:30-kor szállították haza, a Fehér Házba. Volt egy olyan mondása, miszerint "rengeteg ígéretet be kell tartanom, és rengeteg mérföldet le kell taposnom, mielőtt aludni térhetnék". Ez az utolsó útjára is igaz volt.</p>
      <p>A <b>Kennedy halálának napja</b> című dokumentumfilm, amelyet eredeti nyelven a kétszeres Oscar-díjas Kevin Spacey narrál, <b>november 22-én, este 21:55-kor</b> debütál majd <b>a Viasat History csatornán</b>.</p>
      <p>
        <i>Fotók: Getty Images</i>
      </p>
      <p>
        <b>6 híresség, aki gyanús körülmények között hunyt el</b>
      </p>
      <p>Az alábbi hat elhunyt híresség egytől egyig gyanús körülmények közt vesztette életét, ráadásul mindegyikük múltjában található olyasmi, ami indítékul szolgálhatott a hatalomnak, hogy eltegye őket az útból.</p>
      <figure>
        <img src="https://kep.index.hu/1/0/1627/16273/162731/16273109_939873_a72c048a7501d83297b6e14d339f01ee_wm.jpg"/>
        <figcaption>
          <a href="https://femina.hu/terasz/rejtelyes_halaleset/">Nézegess képeket! 6 kép<br/><b>Megkéselték és lelőtték a híres filmrendezőt: kinek volt útban?</b></a>
        </figcaption>
      </figure>
    </article>
  </body>
</html>