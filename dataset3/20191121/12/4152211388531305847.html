<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/592661/%E0%A6%9F%E0%A7%87%E0%A6%B2%E0%A6%BF%E0%A6%AD%E0%A6%BF%E0%A6%B6%E0%A6%A8-%E0%A6%9C%E0%A6%BE%E0%A6%A4%E0%A6%BF-%E0%A6%97%E0%A6%A0%E0%A6%A8%E0%A7%87-%E0%A6%85%E0%A6%A8%E0%A6%A8%E0%A7%8D%E0%A6%AF-%E0%A6%AD%E0%A7%82%E0%A6%AE%E0%A6%BF%E0%A6%95%E0%A6%BE-%E0%A6%B0%E0%A6%BE%E0%A6%96%E0%A6%A4%E0%A7%87-%E0%A6%B8%E0%A6%95%E0%A7%8D%E0%A6%B7%E0%A6%AE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T12:45:00+00:00"/>
    <meta property="og:title" content="টেলিভিশন জাতি গঠনে অনন্য ভূমিকা রাখতে সক্ষম: তথ্যমন্ত্রী"/>
    <meta property="og:description" content="জাতি গঠনে টেলিভিশন অনন্য ভূমিকা রাখতে সক্ষম বলে মন্তব্য করেছেন তথ্যমন্ত্রী ড. হাছান মাহমুদ। বিশ্ব টেলিভিশন দিবস উপলক্ষে বৃহস্পতিবার (২১ নভেম্বর) রাজধানীর বেঙ্গল মাল্টিমিডিয়া স্টুডিওতে ব্রডকাস্ট জার্নালিস্ট সেন্টার আয়োজিত আলোচনা সভায় প্রধান অতিথির বক্তব্যে তিনি এ কথা বলেন।&amp;lsquo;কেমন..."/>
  </head>
  <body>
    <article>
      <h1>টেলিভিশন জাতি গঠনে অনন্য ভূমিকা রাখতে সক্ষম: তথ্যমন্ত্রী</h1>
      <address><time datetime="2019-11-21T12:45:00+00:00">21 Nov 2019, 12:45</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/21/8d3f4150b077e5e6bcf954a12808d6cd-5dd687c4d4454.jpg"/>
      </figure>
      <p>জাতি গঠনে টেলিভিশন অনন্য ভূমিকা রাখতে সক্ষম বলে মন্তব্য করেছেন তথ্যমন্ত্রী ড. হাছান মাহমুদ। বিশ্ব টেলিভিশন দিবস উপলক্ষে বৃহস্পতিবার (২১ নভেম্বর) রাজধানীর বেঙ্গল মাল্টিমিডিয়া স্টুডিওতে ব্রডকাস্ট জার্নালিস্ট সেন্টার আয়োজিত আলোচনা সভায় প্রধান অতিথির বক্তব্যে তিনি এ কথা বলেন।<br/>‘কেমন আছে দেশের টেলিভিশন’ শীর্ষক আলোচনায় হাছান মাহমুদ বলেন, শিশু-কিশোরসহ আমাদের পুরো জনগোষ্ঠীর ওপর টেলিভিশনের প্রভাব ব্যাপক। যে মাধ্যমের এত বড় প্রভাব, সেটিকে আমরা জাতি গঠনের বিশাল কাজে লাগাতে পারি। আমাদের নতুন প্রজন্মের মনন তৈরি এবং একই সঙ্গে ভবিষ্যতের স্বপ্নের ঠিকানায় দেশকে পৌঁছানোর জন্য মেধা, মূল্যবোধ ও দেশাত্মবোধসম্পন্ন জনগোষ্ঠী তৈরির সক্ষমতা আমাদের টেলিভিশনের রয়েছে। নতুন প্রজন্মের শিশু-কিশোরদের মধ্যে আত্মপ্রত্যয়, দেশাত্মবোধ, মমত্ববোধ ও মূল্যবোধের উন্মেষ ঘটিয়ে পূর্ণাঙ্গ মানুষ হিসেবে গড়া তোলার কথা মাথায় রেখে অনুষ্ঠান তৈরির আহ্বান জানান তথ্যমন্ত্রী।<br/>তিনি বলেন, কিছু বিদেশি চ্যানেলে কীভাবে সংসার ভেঙে যাচ্ছে, পরকিয়া প্রেম হচ্ছে বা একে অপরের বিরুদ্ধে কূটচাল দিচ্ছে, সেটি দেখাতে পারে। মানুষও এগুলো দেখতে আগ্রহী হতে পারে। কিন্তু দর্শকপ্রিয়তার জন্য আমাকেও সেটিই দেখাতে হবে, নট দ্যাট। এর বিপরীতে কী দেখালে জাতি গঠনে কাজে লাগবে, সমাজের কল্যাণে লাগবে, সেটাই গবেষণা করে বের করে দেখানোর জন্য উদ্যোগ নিতে আহ্বান জানান তিনি।<br/>টেলিভিশন যেন ব্যক্তিগত বা ব্যবসায়ী স্বার্থে ব্যবহার না হয়, সে বিষয়ে গুরুত্বারোপ করেন তথ্যমন্ত্রী। তিনি বলেন, প্রতিষ্ঠান যেন স্বার্থরক্ষার কাজে ব্যবহৃত না হয়, এই দৃষ্টিকোণটা থাকা প্রয়োজন।<br/>সাংবাদিক দীপ আজাদের সঞ্চালনায় ডিবিসি টেলিভিশনের চেয়ারম্যান ইকবাল সোবহান চৌধুরী, একাত্তর টেলিভিশনের ব্যবস্থাপনা পরিচালক মোজাম্মেল হক বাবু, ঢাকা বিশ্ববিদ্যালয়ের টেলিভিশন, চলচ্চিত্র ও ফটোগ্রাফি বিভাগের অধ্যাপক ড. এ জেড এম শফিউল আলম ভূঁইয়া, আরটিভি’র প্রধান নির্বাহী সৈয়দ আশিকুর রহমান, দৈনিক বাংলাদেশ প্রতিদিনের সম্পাদক নঈম নিজাম, মাছরাঙ্গা টেলিভিশনের বার্তাপ্রধান রেজওয়ানুল হক, একাত্তর টেলিভিশনের বার্তাপ্রধান শাকিল আহমেদ, সারাবাংলা ডটনেটের সম্পাদক সৈয়দ ইসতিয়াক রেজা, চ্যানেল ২৪-এর বার্তাপ্রধান রাহুল রাহা প্রমুখ আলোচনায় অংশ নেন।</p>
      <p> </p>
      <footer>/এমএইচবি/এইচআই/</footer>
    </article>
  </body>
</html>