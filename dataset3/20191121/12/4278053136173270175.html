<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/sparta-ma-jistotu-nebali-jsme-se-nejsme-tym-na-seste-misto-rika-vitouch/5044013"/>
    <meta property="og:site_name" content="Hokej.cz"/>
    <meta property="article:published_time" content="2019-11-21T12:36:00+00:00"/>
    <meta property="og:title" content="Sparta má jistotu: Nebáli jsme se, nejsme tým na šesté místo, říká Vitouch"/>
    <meta property="og:description" content="Skupina Západ byla co do umístění v šestce nejjednoznačnější, avšak matematicky je rozhodnuto až dvě kola před koncem. Dorost Sparty dotáhla nahoru dvojce David Straka a Michal Vitouch, který platí za spolehlivého hráče."/>
  </head>
  <body>
    <article>
      <h1>Sparta má jistotu: Nebáli jsme se, nejsme tým na šesté místo, říká Vitouch</h1>
      <address><time datetime="2019-11-21T12:36:00+00:00">21 Nov 2019, 12:36</time> by <a rel="author" href="https://www.hokej.cz/archiv-clanku/autor/129132" target="_blank">Kateřina Kundertová</a></address>
      <p>
        <b>Skupina Západ byla co do umístění v šestce nejjednoznačnější, avšak matematicky je rozhodnuto až dvě kola před koncem. Dorost Sparty dotáhla nahoru dvojce David Straka a Michal Vitouch, který platí za spolehlivého hráče.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Pražané dlouhou dobu drželi na sedmou Třemošnou odstup, matematickou jistotu však mají až nyní, když se jim povedl urvat bod v Litvínově. „Byli jsme rádi, ale nejsme tým, který by měl jít do nadstavby až z šestého místa,“ říká trochu sklesle <a href="https://www.hokej.cz/hrac/10082983">Michal Vitouch</a>.</p>
      <p>„Chtěli jsme mít jasno dříve, ale nepřálo nám štěstí,“ pokračuje. Sparta má více než 33 střel na utkání s úspěšností deseti procent, což by mohlo za pozdní jistotou stát. „Neproměňovali jsme šance, takže do dalšího průběhu budeme muset zlepšit koncovku a zapracovat na přesilovkách,“ nabádá mladý forvard.</p>
      <p>I v minulé sezoně hokejisté s velkým S na prsou postoupili do play off až z nadstavby, tu však ovládli jednoznačně. „Podle mě máme vždycky špatné začátky sezony a postupně se to potom rozjíždí. Vždycky potřebujeme čas, než si všechno sedne,“ uvědomuje si Vitouch.</p>
      <blockquote>„Nejsme tým, který by měl jít do nadstavby až z šestého místa.“<cite>Michal Vitouch</cite></blockquote>
      <p>V aktuální sezoně navíc velkou řadu týmů straší sestup, jelikož o nejvyšší soutěž může přijít až osmička celků. „Myslím, že jsme to měli celou dobu pod kontrolou, nebáli jsme se, že budeme hrát spodní čtyřku,“ hlásí jednoznačně šestnáctiletý hráč.</p>
      <p>Do posledních dvou kol půjde Sparta jako favorit, narazí totiž na PZ Kladno a Třemošnou. „Chceme poslední zápasy odehrát naplno, abychom získali sebevědomí do těžších zápasů, které nás čekají v nadstavbě,“ přemýšlí nad skupinou, v níž se bude bojovat o play off.</p>
      <figure>
        <img src="https://www.hokej.cz/files/images/201/vitouch-michal-sparta-dorost-2111-1.jpg"/>
        <figcaption>Foto: Ronald Hansel, Juniorský hokej</figcaption>
      </figure>
      <p>Právě do ní Pražané nastoupí spolu s dalšími sedmnácti celky, kterými budou například lídr středu Hradec Králové nebo vedoucí Havířov z východu. „Už chceme začít konečně vyhrávat zápasy i proti soupeřům, kteří jsou nad námi. Jsou to kvalitnější týmy a zápasy s nimi jsou mnohem těžší než s týmy zespodu,“ srovnává Michal Vitouch, jenž patří mezi nejproduktivnější hráče týmu.</p>
      <p>„Zatím moc spokojený nejsem, protože jsme na posledním místě, ze kterého se postupuje. Chce to celkově zlepšit zakončení, takže i moje,“ uvádí. Spolu s ním mají jedenáct bodů i <a href="https://www.hokej.cz/hrac/10082811">David Straka</a> a <a href="https://www.hokej.cz/hrac/10082470">Adam Mácha</a>. Útočník s číslem 24 na dresu zatím ovládá hodnocení účasti ledě. „Jsem asi za spolehlivého hráče. Mám dobrý pohyb u mantinelu a bránění v obranném pásmu,“ hledá své silné stránky.</p>
      <blockquote>„Brácha je můj vzor a přeju mu, aby se dostal třeba někam do extraligy.“<cite>Michal Vitouch</cite></blockquote>
      <p>Čerpat zkušenosti a rady může i od svého staršího bratra, který se posunul před aktuálním ročníkem do dospělého hokeje. <a href="https://www.hokej.cz/hrac/4135321">David Vitouch</a> brázdí prvoligové ledy v dresu Litoměřic. „Brácha je můj vzor a přeju mu, aby se dostal třeba někam do extraligy. O hokeji si doma povídáme, takže se ho občas na něco zeptám. Kromě hokeje se ale bavíme třeba o holkách a o škole,“ vypráví mladší ze sourozenců.</p>
      <p>Vedle hokeje se snaží poctivě plnit i školní povinnosti. „Studuju obchodní akademii v Holešovicích, kde to zatím docela jde. Baví mě tělocvik a dějepis, neoblíbená je zatím angličtina, na které myslím pořád jenom na to, že ji budu potřebovat k hokeji,“ uzavírá <a href="https://www.hokej.cz/hrac/10082983">Michal Vitouch</a>.</p>
      <figure>
        <img src="https://www.hokej.cz/files/images/201/sparta-dorost-2111-1.jpg"/>
        <figcaption>Foto: Ronald Hansel, Juniorský hokej</figcaption>
      </figure>
      <related>
        <a href="https://www.hokej.cz/mame-sanci-chceme-zabojovat-hlasi-kucera-jak-zvlada-4-zapasy-tydne/5043949"/>
        <a href="https://www.hokej.cz/docela-mi-to-lepi-rika-tucek-po-klicove-vyhre-brod-nechce-byt-do-poctu/5043929"/>
        <a href="https://www.hokej.cz/brod-zvladl-klicovou-bitvu-na-zapade-je-jasno-vsetin-mimo-hru/5043884"/>
      </related>
    </article>
  </body>
</html>