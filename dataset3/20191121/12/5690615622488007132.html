<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837022-shtab-oos-informatsiya-u-zviti-obsye-schodo-vibukhiv-u-rayoni-petrivskogo-ne-pidtverdzhuyetsya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T12:55:00+00:00"/>
    <meta property="og:title" content="Штаб ООС: інформація у звіті ОБСЄ щодо вибухів у районі Петрівського не підтверджується"/>
    <meta property="og:description" content="КИЇВ. 21 листопада. УНН. Українська сторона СЦКК заявила, що наведені у звіті Спеціальної моніторингової місії ОБСЄ дані про вибухи поблизу ділянки …"/>
  </head>
  <body>
    <article>
      <h1>Штаб ООС: інформація у звіті ОБСЄ щодо вибухів у районі Петрівського не підтверджується</h1>
      <address><time datetime="2019-11-21T12:55:00+00:00">21 Nov 2019, 12:55</time> by <a rel="author">Антоніна Карташева</a></address>
      <p><b>КИЇВ. 21 листопада. УНН.</b> Українська сторона СЦКК заявила, що наведені у звіті Спеціальної моніторингової місії ОБСЄ дані про вибухи поблизу ділянки розведення біля населеного пункту Петрівське не підтверджуються. Про це повідомляє <b>УНН</b> із посиланням на пресцентр штабу ООС.</p>
      <p>“У звіті СММ ОБСЄ зазначено, що “...19 листопада, здійснюючи моніторинг орієнтовно за 2 км на північ від н. п. Петрівське (непідконтрольний урядові, 41 км на південь від Донецька), спостерігачі чули 22 вибухи невизначеного походження за 3–5 км на південно-південний захід (за оцінкою, у межах ділянки розведення). Час спостереження порушень: 09:56 — 10:06 (10 вибухів) та 10:06 — 10:38 (12 вибухів)...”, — йдеться в повідомленні.</p>
      <p>Проте, зазначене порушення камерою спостереження СММ ОБСЄ, яка розташована біля н.п. Петрівське, з визначенням траєкторії польоту боєприпасів не зафіксовано.</p>
      <p>“У той же час, трьома офіцерами СЦКК, які цілодобово знаходяться на спостережних пунктах у західному, південно-західному та південному районах біля ділянки розведення № 3, факт зазначених вибухів в межах ділянки розведення не підтверджується”, — йдеться в повідомленні.</p>
      <p>Окрім того, інший патруль СММ, здійснюючи моніторинг орієнтовно за 1,5 км на схід від н.п. Богданівка)також чув у період часу з 09:53 до 10:30 22 вибухи невизначеного походження за 2-5 км на південно-південний захід (за оцінкою поза межами ділянки розведення № 3). Час вибухів: 09:53-10:07 (10 вибухів), 10:09-10.30 (12 вибухів).</p>
      <p>“Провівши порівняльний аналіз даних з додатку до звіту двох патрулів СММ ОБСЄ виходить, що вони обидва з великою долею вірогідності чули одні й ті ж самі вибухи”, — йдеться в повідомленні.</p>
      <p>Тобто обидва патрулі СММ ОБСЄ чули вибухи з однаковими характеристиками — час, кількість та напрямок вибухів.</p>
      <p>“З огляду на вищезазначене можна стверджувати, що патруль СММ ОБСЄ біля населеного пункту Петрівське міг помилково зазначити дальність почутих вибухів, які відбулись набагато далі (мінімум в 2-2,5 рази) від зазначеного в звіті місця”, — йдеться в повідомленні.</p>
      <p>Окрім того, у звіті є інформація, що незадовго до зазначених вибухів на ділянку розведення № 3 прибули 10 саперів ЗФ РФ. А вже через деякий час відбулись зазначені у звіті вибухи.</p>
      <p>“Тому, не виключається можливість підриву саперами ЗФ РФ, без повідомлення СММ ОБСЄ, знайдених вибухових предметів (мін, снарядів тощо) неподалік від ділянки розведення № 3 Петрівське, зокрема й з метою дискредитації ЗС України”, — йдеться в повідомленні.</p>
      <p>За даними зафіксованих українською стороною порушень режиму припинення вогню у цей час обстрілів з обох сторін не зафіксовано. Запитів на введення режиму “Тиша” з боку офіцерів чергової зміни СЦКК та з боку СММ ОБСЄ не надходило.</p>
      <p>"Виходячи з вищевикладеного, припущення патруля СММ щодо вибухів у межах ділянки розведення сил та засобів не підтверджується (спростовується).</p>
      <p>З огляду на вищезазначене та з метою виключення людського фактору, набуває актуальності питання щодо фіксації порушень технічними засобами спостереження та фіксації.</p>
      <p>Нагадаємо, біля населеного пункту Петрівське, що на тимчасово окупованій території на Донбасі, спостерігачі ОБСЄ <a href="https://www.unn.com.ua/uk/news/1836794-u-shtabi-oos-zasteregli-vid-spekulyatsiy-boyovikiv-vibukhami-u-rayoni-petrivskogo">зафіксували</a> вибухи, за оцінкою, у межах ділянки розведення сил.</p>
    </article>
  </body>
</html>