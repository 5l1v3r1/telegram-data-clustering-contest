<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/andr-xanthos-diktuo-aspida-gia-tin-dimosia-ygeia-apenanti-sto-pagoma-ton-proslipseon.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-21T12:54:00+00:00"/>
    <meta property="og:title" content="Ανδρ. Ξανθός: Δίκτυο-ασπίδα για την δημόσια Υγεία, απέναντι στο πάγωμα των προσλήψεων"/>
    <meta property="og:description" content="Με την μη υλοποίηση των εγκεκριμένων 2.500 προσλήψεων γιατρών και λοιπού προσωπικού φέτος η κυβέρνηση Μητσοτάκη συνεχίζει την προσπάθεια αποψίλωσης του ΕΣΥ για να δώσει ευκαιρίες …"/>
  </head>
  <body>
    <article>
      <h1>Ανδρ. Ξανθός: Δίκτυο-ασπίδα για την δημόσια Υγεία, απέναντι στο πάγωμα των προσλήψεων</h1>
      <address>
        <time datetime="2019-11-21T12:54:00+00:00">21 Nov 2019, 12:54</time>
      </address>
      <p>Με την μη υλοποίηση των εγκεκριμένων 2.500 προσλήψεων γιατρών και λοιπού προσωπικού φέτος η κυβέρνηση Μητσοτάκη συνεχίζει την προσπάθεια αποψίλωσης του ΕΣΥ για να δώσει ευκαιρίες στους ιδιώτες να κερδίζουν ακόμη και χρησιμοποιώντας τις δημόσιες υποδομές, απέναντι σε αυτή την απειλή δικτυώνονται όλοι οι άνθρωποι της Υγείας που κατανοούν την απειλή για το αγαθό της δημόσιας Υγείας, τόνισε ο τομεάρχης Υγείας του ΣΥΡΙΖΑ Ανδρέας Ξανθός Στο Κόκκινο και τον Νίκο Σβέρκο.</p>
      <p>«Όλοι όσοι πιστεύουν πραγματικά στην ιδέα ενός αξιόπιστου συστήματος Υγείας και κυρίως στο πρόταγμα της καθολικής κάλυψης των αναγκών υγείας των ανθρώπων με ισότιμο τρόπο, καταλαβαίνουν ότι την επόμενη περίοδο κινδυνεύει να ανατραπεί το πολιτικό σχέδιο που προσπαθήσαμε και σε γενικές γραμμές καταφέραμε να υλοποιήσουμε την προηγούμενη περίοδο, έχουν ριχθεί οι τροχιοδεικτικές βολές και από τον Κ. Μητσοτάκη και τους υπουργούς» για άνοιγμα στην ιδιωτική αγορά, ΣΔΙΤ, επενδυτικές και επιχειρηματικές «ευκαιρίες» στην Υγεία, αξιοποίηση υποδομών του ΕΣΥ από ιδιώτες, κτλ., είπε ο κ. Ξανθός.</p>
      <p>Την ίδια ώρα, σε συνδικαλιστικό επίπεδο οι ιδιώτες γιατροί μέσα από τον Πανελλήνιο Ιατρικό Σύλλογο που ελέγχει η ΝΔ (σ.τ.σ. οι γιατροί των νοσοκομείων έχουν δική τους ομοσπονδία), ζητούν να αλλάξει το νομικό καθεστώς των νοσοκομείων και να γίνουν ιδιωτικού δικαίου, να μπορούν οι ελευθεροεπαγγελματίες γιατροί να παρέχουν υπηρεσίες του ΕΣΥ, να καταργηθεί η πλήρης και αποκλειστική απασχόληση των γιατρών του ΕΣΥ (το πυρηνικό στοιχείο του ιδρυτικού νόμου του ΕΣΥ), «δηλαδή να αποδομηθεί πλήρως η δημόσια περίθαλψη», όπως προσέθεσε.</p>
      <p>Θύμισε τις σημαντικές ενέσεις ανθρώπινου δυναμικού στο σύστημα Υγείας που προχώρησε η κυβέρνηση του ΣΥΡΙΖΑ με όλες τις δυνατότητες που υπήρχαν, ώστε να αντιμετωπιστούν τα πιο κρίσιμα κενά. «Στη μεταμνημονιακή φάση, είχαμε δρομολογήσει με σχεδιασμό τετραετίας να προσλαμβάνονται κάθε χρόνο 2.500 γιατροί και λοιπό προσωπικό … σε βάθος τετραετίας 10.000, ώστε να υπερκαλυφθούν οι αποχωρήσεις λόγω συνταξιοδότησης και να αντιμετωπιστούν μεγάλα κενά που δημιουργήθηκαν την πρώτη τετραετία-πενταετία των μνημονίων».</p>
      <p>Ωστόσο, τόνισε ο κ. Ξανθός, «αυτός ο σχεδιασμός είναι βαλτωμένος, δεν έχει προκηρυχθεί καμία από αυτές τις θέσεις, που είχαν πράξη υπουργικού συμβουλίου, ήταν δηλαδή εγκεκριμένες από το υπουργείο Οικονομικών και το Γενικό Λογιστήριο του Κράτους, αυτό το τετράμηνο διακυβέρνησης της Νέας Δημοκρατίας … ο κόσμος ήξερε ότι είχαν δρομολογηθεί πάνω από 900 θέσεις γιατρών του ΕΣΥ και άλλες 1.500 λοιπού προσωπικού για φέτος, τελειώνει η χρονιά και δεν έχει γίνει καμία κίνηση».</p>
      <p>Αυτά είναι που κατά τον ίδιο δημιουργούν «την ανάγκη δικτύωσης ανθρώπων που … αντιλαμβάνονται ότι διακυβεύεται το αγαθό της δημόσιας Υγείας και θέλουν να εισφέρουν και συμβάλουν με την γνώση, την εμπειρία, τους αγώνες τους, στην προσπάθεια να προασπίσουν τις θετικές κατακτήσεις, να υπερασπιστούν την ιδέα της ισότητας και της καθολικότητας στην Υγεία … να βοηθήσουν να επικαιροποιήσουμε το πρόγραμμά μας, ένα νέο, ελκυστικό και αξιόπιστο αφήγημα για την Υγεία την επόμενη περίοδο».</p>
      <p>Στην κατεύθυνση αυτή, ανέφερε σε άλλο σημείο, «ήταν πολύ ενθαρρυντική η συμμετοχή χτες, μία εξαιρετικά μαζική εκδήλωση με πάρα πολύ κόσμο … ήρθαν εκατοντάδες άνθρωποι, σε μία τρίωρη συζήτηση με πάρα πολλές παρεμβάσεις από το ακροατήριο, υπήρχε διαθεσιμότητα να επικεντρωθούμε στα μείζονα, τις σοβαρές μεταρρυθμίσεις που πρέπει να γίνουν στο σύστημα Υγείας … για την ποιότητα των υπηρεσιών, την κοινωνική ανταποδοτικότητα, την θεσμική θωράκιση, την αντιμετώπιση κρίσιμων εκκρεμοτήτων και προκλήσεων όπως η μείωση της ιδιωτικής συμμετοχής των δαπανών Υγείας ή … οι επιπτώσεις της κλιματικής κρίσης στη δημόσια Υγεία» κτλ.</p>
      <p>«Υπάρχουν νέες ανάγκες που αναδύονται, πρέπει να σχεδιαστεί ουσιαστικά ένα νέο δημόσιο σύστημα Υγείας, υπερασπιζόμενοι τον σκληρό πυρήνα των κατακτήσεων της προηγούμενης περιόδου και τις βασικές στρατηγικές κατευθύνσεις και προτεραιότητες, διευρύνοντάς το ταυτόχρονα με νέες προγραμματικές αιχμές. Αυτή η κρίσιμη μάζα ανθρώπων που θα συστρατευτούν μαζί μας θα παίξει πολύ σημαντικό ρόλο την επόμενη περίοδο, τόσο ως ανάχωμα όσο και ως προωθητική δύναμη διεκδίκησης βελτιώσεων και αναβαθμίσεων στην δημόσια Υγείας».</p>
      <p>Ήταν προβληματικό ότι δεν εφαρμοζόταν ο αντικαπνιστικός νόμος, ήταν προσβλητικό για την Ελλάδα και η χώρα είχε εγκληθεί για το θέμα από τους διεθνείς οργανισμούς, εμείς το είχαμε πει και δημόσια ότι δεν είχαμε τον πολιτικό χρόνο και ενέργεια να επενδύσουμε σε αυτή την προσπάθεια, είπε εξάλλου ο κ. Ξανθός. Σήμερα, καλώς γίνεται η προσπάθεια πιο στοχευμένης επιτήρησης και εφαρμογής, που ο ΣΥΡΙΖΑ στη Βουλή στήριξε κατά την επικαιροποίηση και αυστηροποίηση του νόμου, πρέπει ωστόσο να συνδυαστεί με μέτρα πρόληψης και αγωγής Υγείας, όπως προσέθεσε σε άλλο σημείο.</p>
      <p>Είναι ενθαρρυντικό, κατά τον ίδιο, ότι υπάρχει πτωτική τάση στους νέους, ενώ ακόμη και στους καπνίζοντες (το 30% του ελληνικού πληθυσμού σήμερα) είναι πλειοψηφική η άποψη ότι πρέπει να εφαρμοστεί ο νόμος, να μην επιτρέπεται το κάπνισμα στους κλειστούς δημόσιους χώρους.</p>
      <p>Σημείωσε ωστόσο ότι δεν πρέπει να δημιουργείται η εικόνα ότι αυτό είναι το μείζον. Υπάρχει υπερπροβολή αυτής της ιστορίας, με εμπλοκή του ίδιου του πρωθυπουργού, να εμφανιστεί ως η μεγάλη τομή στην πολιτική Υγείας. Το μείζον είναι να πειστεί ο πολίτης να αλλάξει κουλτούρα, συμπεριφορά, για μία τόσο εθιστική ουσία όσο η νικοτίνη.</p>
    </article>
  </body>
</html>