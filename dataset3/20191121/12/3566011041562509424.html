<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548952.html/%D9%82%DB%8C%D9%85%D8%AA-%D8%A2%D8%AC%DB%8C%D9%84-%D9%88-%D8%AE%D8%B4%DA%A9%D8%A8%D8%A7%D8%B1-%D8%AF%D8%B1-%D8%A2%D8%B3%D8%AA%D8%A7%D9%86%D9%87-%D8%B4%D8%A8-%DB%8C%D9%84%D8%AF%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T12:31:00+00:00"/>
    <meta property="og:title" content="قیمت آجیل و خشکبار در آستانه شب یلدا"/>
    <meta property="og:description" content="ارزانی گفت: پیش بینی می‌شود در آینده به سبب حذف دلال بازی وضعیت پسته در بازار بهبود یابد."/>
  </head>
  <body>
    <article>
      <h1>قیمت آجیل و خشکبار در آستانه شب یلدا</h1>
      <address>
        <time datetime="2019-11-21T12:31:00+00:00">21 Nov 2019, 12:31</time>
      </address>
      <p>ارزانی گفت: پیش بینی می‌شود در آینده به سبب حذف دلال بازی وضعیت پسته در بازار بهبود یابد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علیرضا ارزانی ممقانی رئیس اتحادیه آجیل و خشکبار از ثبات قیمت آجیل و خشکبار نسبت به هفته‌های اخیر در بازار خبر داد و گفت: با توجه به فراوانی عرضه، قیمت آجیل و خشکبار در روز‌های اخیر نوسانی نداشته است.</p>
      <p>وی افزود: با وجود آنکه پسته به عنوان دومین کالا در معاملات بورس عرضه شده است، از این رو پیش بینی می‌شود در آینده به سبب حذف مسائل دلال بازی وضعیت پسته در بازار بهبود یابد به طوریکه قیمت محصول در بازار کاهش می‌یابد.</p>
      <p>ارزانی ممقانی درباره آینده بازار آجیل و خشکبار بیان کرد: با توجه به شرایط مساعد تولید و فراوانی عرضه، احتمال کاهش مجدد قیمت آجیل و خشکبار در روز‌های آتی وجود دارد.</p>
      <p>این مقام مسئول از سرگیری صادرات آجیل و خشکبار خبر داد و گفت: با توجه به مازاد تولید بیش از نیاز بازار، با رفع مشکلات بازگشت ارز و عدم صدور قوانین و آیین نامه‌های یک شبه پیش بینی می‌شود که شاهد رونق صادرات باشیم.</p>
      <p>به گزارش باشگاه خبرنگاران، وی قیمت هر کیلو پسته فندقی را ۱۱۰ هزار تا ۱۲۵ هزار تومان اعلام کرد و افزود: هر کیلو پسته احمد آقایی با نرخ ۱۳۰ هزار تا ۱۴۵ هزار تومان، پسته اکبری ۱۴۵ هزار تا ۱۷۵ هزار تومان، فندق شور ۵۰ هزار تا ۶۰ هزار تومان، تخمه کدو ۴۸ هزار تا ۵۰ هزار تومان، مغز بادام درختی ۱۳۸ هزار تا ۱۷۰ هزار تومان، مغز بادام زمینی ۳۲ هزار تا ۴۵ هزار تومان، کشمش پلویی ۲۷ هزار تا ۳۲ هزار تومان، مغز فندق ۱۳۰ هزار تا ۱۵۵ هزار تومان، انجیر ۷۰ هزار تا ۱۷۰ هزار تومان، برگه زرد آلو ۴۸ هزار تا ۵۰ هزار تومان، قیصی زرد آلو ۴۸ هزار تا ۵۵ هزار تومان و مویز ۵۴ هزار تا ۷۴ هزار تومان در خرده فروشی‌ها عرضه می‌شود.</p>
      <p>رئیس اتحادیه آجیل و خشکبار درباره وضعیت آجیل و خشکبار در شب یلدا تصریح کرد: با توجه به فراوانی تولید و عرضه محصول، نوسان خاصی را برای بازار متصور نیستیم.</p>
      <p>انتهای پیام/</p>
    </article>
  </body>
</html>