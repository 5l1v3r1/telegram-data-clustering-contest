<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2407567,Firma-Trawa-zabrala-glos-w-sprawie-murawy-na-Stadionie-Narodowym-Rozwiazaniem-nawierzchnia-hybrydowa"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T12:57:00+00:00"/>
    <meta property="og:title" content="Firma Trawa zabrała głos w sprawie murawy na Stadionie Narodowym. &quot;Rozwiązaniem nawierzchnia hybrydowa&quot;"/>
    <meta property="og:description" content="Stan murawy na Stadionie Narodowym to gorący temat po meczu Polska - Słowenia (3:2) w eliminacjach do Euro 2020. Opinię o fatalnej nawierzchni wyrazili piłkarze i selekcjoner reprezentacji, operator obiektu i PZPN. Wyjaśnienie przestawiła także firma &quot;Trawnik&quot; odpowiedzialna za dostawę nawierzchni. &quot;Na zakrytym stadionie trawa o tej porze roku przechodzi w stan spoczynku zimowego&quot; - napisano."/>
  </head>
  <body>
    <article>
      <h1>Firma Trawa zabrała głos w sprawie murawy na Stadionie Narodowym. "Rozwiązaniem nawierzchnia hybrydowa"</h1>
      <address>
        <time datetime="2019-11-21T12:57:00+00:00">21 Nov 2019, 12:57</time>
      </address>
      <p>
        <b>Stan murawy na Stadionie Narodowym to gorący temat po meczu Polska - Słowenia (3:2) w eliminacjach do Euro 2020. Opinię o fatalnej nawierzchni wyrazili piłkarze i selekcjoner reprezentacji, operator obiektu i PZPN. Wyjaśnienie przestawiła także firma "Trawnik" odpowiedzialna za dostawę nawierzchni. "Na zakrytym stadionie trawa o tej porze roku przechodzi w stan spoczynku zimowego" - napisano.</b>
      </p>
      <ul>
        <li>
          <b>Stan murawy podczas meczu ze Słowenią skrytykowali zawodnicy oraz selekcjoner</b>
        </li>
        <li>
          <b>Spółka PL.2012+, operator obiektu, przeprowadzi nowy przetarg na ułożenie murawy</b>
        </li>
        <li>
          <b>PZPN, oraz prezes Zbigniew Boniek stwierdzili, że zły stan murawy w Warszawie nie jest niczym nowym. Tak jest od lat</b>
        </li>
      </ul>
      <p>We wtorkowy wieczór murawa była jednym z elementów widowiska, które zdecydowanie nie stały na najwyższym poziomie. Zarówno Polacy, jak i Słoweńcy, wielokrotnie ślizgali się po boisku, mieli wyraźne problemy z tym, by utrzymać równowagę.</p>
      <p>Zwycięstwo 3:2 biało-czerwonych i zakończenie eliminacji do Euro 2020 może nie zeszło na dalszy plan, jednak nie wywołało takich emocji jak temat trawy na czołowym sportowym obiekcie w kraju.</p>
      <related>
        <a href="https://polskieradio24.pl/5/4147/Artykul/2407084,Na-PGE-Narodowym-bedzie-nowa-murawa-Musimy-wyciagnac-wnioski"/>
      </related>
      <p>W ostatnich miesiącach stan murawy przygotowywanej przez firmę Trawnik Producent był coraz częściej krytykowany przed dziennikarzy i kibiców. Po wtorkowym spotkaniu ze Słowenią do krytyki dołączyli się piłkarze, a nawet selekcjoner Jerzy Brzęczek.</p>
      <p>- To cud, że nikomu nic się nie stało - powiedział na konferencji prasowej trener.</p>
      <p>Irytacji takim stanem rzeczy nie krył też Zbigniew Boniek.</p>
      <p>- Zły stan murawy w Warszawie nie jest dla nas niczym nowym. Tak jest od lat, od słynnego meczu na wodzie z Anglikami. Jesteśmy wściekli, ale bezradni. Bo jeśli Stadion Narodowy jest centrum biznesowo-rozrywkowo-handlowo-sportowym, jeśli organizuje się na nim koncerty, lodowisko, targi, a murawę układa kilka dni przed meczem, to trudno się dziwić, że w piłkę na niej grać trudno. Ale ja rozumiem szefa spółki zarządzającej stadionem, on musi wycisnąć z Narodowego maksymalne zyski. Tu trzeba decyzji polityków, by określili, do czego ten stadion jest przede wszystkim powołany. Jeśli do zarabiania pieniędzy, to oczywiście dobro drużyny narodowej schodzi na plan dalszy - podkreślił Boniek.</p>
      <figure>
        <iframe data-src="https://twitter.com/LaczyNasPilka/status/1196817476677447682?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sprawę skomentował też rzecznik PZPN Jakub Kwiatkowski, który w rozmowie z portalem PolskieRadio24.pl zaznaczył, że odpowiedzialność za wybór firmy zajmującej się nawierzchnią spada na operatora PGE Narodowego - spółkę PL.2012+. </p>
      <related>
        <a href="https://www.polskieradio24.pl/5/4147/Artykul/2407226,Polski-Zwiazek-Pilki-Noznej-juz-wczesniej-mial-zastrzezenia-do-murawy-My-wynajmujemy-ten-stadion"/>
      </related>
      <p>- Pamiętajmy o jednym, my wynajmujemy ten stadion - zauważył Kwiatkowski. - Naszym partnerem jest operator stadionu. W umowie ze stadionem mamy zapisane, że musimy korzystać ze wszystkich wykonawców wskazanych przez operatora. To operator, nie PZPN, wybiera firmę, która rozkłada murawę. Tak samo jest z firmą gastronomiczną czy ochroniarską. Operator ma zapewnić boisko zgodne ze standardami UEFA - zaznaczył. </p>
      <p>Do sprawy odniosła się także firma Trawnik, która w oświadczeniu przesłanym portalowi WP Sportowe Fakty napisała: "Układnie murawy w tak krótkim czasie i o tej porze roku nigdy nie pozwoli na jej ukorzenienie, które ma kluczowe znaczenie do osiągnięcia najwyższych parametrów użytkowych i wizualnych. Dłuższy czas na układanie murawy w okresie bez wegetacji nie ma większego znaczenia. Na zakrytym stadionie trawa o tej porze roku przechodzi w stan spoczynku zimowego" - napisano.</p>
      <p>W oświadczeniu firmy "Trawnik" czytamy, że rozwiązaniem będzie nawierzchnia hybrydowa, która jest instalowana na wielu obiektach w Europie. To mieszanka trawy naturalnej i sztucznej.</p>
      <p>"Od kilku lat pracujemy nad nową technologią wykonania nawierzchni na PGE Narodowym. Najnowszym rozwiązaniem powszechnie stosowanym na stadionach w Europie jest nawierzchnia hybrydowa i to jest kierunek, w którym należy podążać. Takie rozwiązanie testujemy od czterech lat w Stadionie Energa w Gdańsku, gdzie jesteśmy odpowiedzialni za pielęgnację i obsługę meczową. Efektem naszego doświadczania z obsługi murawy w Gdańsku jest opracowanie nawierzchni naturalnej hybrydowej nowej generacji (...) - informuje firma.</p>
      <p>Dotychczasowa umowa z firmą obsługującą murawę dobiegła końca wraz z meczem ze Słowenią. Operator obiektu musi rozpisać przetarg. Spółka chce zaprosić PZPN o uczestniczenie jako obserwator z prawem zabierania głosu w przygotowaniu wytycznych do nowego przetargu. </p>
      <p>
        <i>(ah)</i>
      </p>
      <related>
        <a href="https://www.polskieradio.pl/5/4147/Artykul/2407226,Polski-Zwiazek-Pilki-Noznej-juz-wczesniej-mial-zastrzezenia-do-murawy-My-wynajmujemy-ten-stadion"/>
      </related>
    </article>
  </body>
</html>