<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/sokandet-efter-den-forsvunna-17-aringen-fortsatter-i-uddevalla/"/>
    <meta property="og:site_name" content="DN.SE"/>
    <meta property="article:published_time" content="2019-11-21T12:21:55+00:00"/>
    <meta property="og:title" content="Sökandet efter den försvunna 17-åringen fortsätter i Uddevalla"/>
    <meta property="og:description" content="Sökinsatsen efter den försvunna 17-åriga flickan i Uddevalla fortsätter med hundar, drönare och hundratals frivilliga."/>
  </head>
  <body>
    <article>
      <h1>Sökandet efter den försvunna 17-åringen fortsätter i Uddevalla</h1>
      <address><time datetime="2019-11-21T12:21:55+00:00">21 Nov 2019, 12:21</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Hundar, drönare och hundratals frivilliga. Sökinsatsen efter den försvunna 17-åriga flickan i Uddevalla fortsätter.  <br/>– Målsättningen är att fortsätta tills hon hittas, säger Peder Schillerström Bruun på sökorganisationen Fikk.</b>
      </p>
      <p>Polisen sätter under torsdagen in bland annat hundpatruller och drönare i sökandet om att hitta den försvunna flickan.</p>
      <p>Flera olika områden i och kring Uddevalla kommer att genomsökas, fortfarande utifrån förutsättningen att flickan är vid liv.</p>
      <p>– Det är självklart. Så länge vi inte kan utesluta det är det vad vi jobbar efter, säger Johan Carlbom, vakthavande befäl vid polisen.</p>
      <p><b>Flickan försvann i förra veckan</b> och polisen misstänker att hon kan ha utsatts för brott. En man i hennes närhet greps och anhölls i tisdags misstänkt för mord alternativt dråp.</p>
      <p>Han ska begäras häktad senast på fredagen. Enligt ett pressmeddelande från Åklagarmyndigheten kommer åklagarens beslut om huruvida mannen ska begäras häktad eller försättas på fri fot tidigast under torsdagskvällen.</p>
      <p>Hundratals frivilliga från Missing People och Fikk har deltagit i sökandet de senaste dagarna och hjälper till även under torsdagen.</p>
      <p>– Vi utvidgar nu vårt sökområde till 10 kilometers radie runt Uddevalla, säger Fikks ordförande Peder Schillerström Bruun.</p>
      <figure>
        <img src="https://cached-images.bonnier.news/cms30/UploadedImages/2019/11/21/6cf22869-365a-421d-83e5-b82f07edaf36/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Områden i och utanför Uddevalla genomsöks av frivilliga och poliser.<cite>Foto: Lars Näslund</cite></figcaption>
      </figure>
      <p><b>Fynden som gjorts har varit så pass</b> utspridda att vi behöver utöka vårt område.</p>
      <p>Målsättningen är att sökinsatsen ska kunna pågå tills flickan hittas, eller åtminstone omkring en vecka till, enligt Schillerström Bruun.</p>
      <p>– Så länge vi själva har kraft och frivilliga fortsätter vi, målsättningen är att vi fortsätter tills hon hittas.</p>
      <p>– Vi hade 400 frivilliga i tisdags och totalt 500 under onsdagen och det blir nog ungefär lika många i dag. Till helgen blir det säkert det dubbla, om vi inte är klara innan dess.</p>
      <details>
        <summary>Bakgrund: Detta har hänt</summary>
        <p>Den 17-åriga flickan försvann från Uddevalla omkring den 14 november.</p>
        <p>Polisen fick en anmälan om försvinnandet i söndags, den 17 november.</p>
        <p>Vid lunchtid den 19 november inledde polisen en så kallad särskild händelse kring försvinnandet, för att kunna få loss mer resurser till utredningen och sökinsatsen.</p>
        <p>Ett par timmar senare meddelade polisen att man nu misstänker att flickan utsatts för brott och att det finns en misstänkt, en man ur flickans närhet.</p>
        <p>Enligt handlingar från Uddevalla tingsrätt anhölls den misstänkte i sin frånvaro på förmiddagen den 19 november och greps omkring en timme senare. Han sitter sedan dess anhållen, misstänkt för mord alternativt dråp. Mannen nekar till brott.</p>
        <p>Polisen och hundratals frivilliga från Missing People och Fikk har de senaste dagarna sökt efter flickan, bland annat i och omkring Uddevalla samt i Ljungskiletrakten.</p>
        <p>Under sökandet har flera fynd gjorts, bland annat av klädesplagg. Det har dock inte bekräftats att fynden har med försvinnandet att göra.</p>
      </details>
    </article>
  </body>
</html>