<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2822844-u-zelenskogo-zaavlaut-so-moratorij-najkrasa-forma-rozkradanna-zemli.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T12:45:00+00:00"/>
    <meta property="og:title" content="У Зеленського заявляють, що мораторій — &quot;найкраща форма розкрадання землі&quot;"/>
    <meta property="og:description" content="В Україні значно менше державної землі, ніж озвучувалось раніше, а мораторій на її продаж — це найкраща форма розкрадання."/>
  </head>
  <body>
    <article>
      <h1>У Зеленського заявляють, що мораторій — "найкраща форма розкрадання землі"</h1>
      <h2>В Україні значно менше державної землі, ніж озвучувалось раніше, а мораторій на її продаж — це найкраща форма розкрадання.</h2>
      <address>
        <time datetime="2019-11-21T12:45:00+00:00">21 Nov 2019, 12:45</time>
      </address>
      <p>На цьому наголосив Уповноважений із земельних питань Роман Лещенко, перебуваючи в Запоріжжі в рамках програми "Діалоги про Україну", повідомляє кореспондент Укрінформу.</p>
      <p>"Мораторій — найкраща форма розкрадання державної землі. Ви кажете про 10,5 млн гектарів державної землі? В нас вже немає 10,5 млн гектарів. За результатами аудиту, залишилось 7 млн 600 тисяч гектарів", - наголосив Лещенко.</p>
      <p>Зустріч у рамках програми "Діалоги про Україну" присвячена обговоренню земельної реформи, змінам системи управління земельними ресурсами. У ній взяли участь міністр розвитку економіки, торгівлі та сільського господарства Тарас Висоцький, уповноважений із земельних питань Роман Лещенко та голова Запорізької ОДА Віталій Турінок. Захід пройшов у Запорізькому обласному центрі молоді.</p>
      <p>Обговорення почалося під крики "Ганьба!". Більше сотні запорізьких фермерів та активісти Національного корпусу влаштували "коридор ганьби" та принесли на зустріч мішок із землею.</p>
      <p>"Якщо законопроєкт буде прийнятий у другому читанні, то Україна опиниться на межі зникнення. Цей законопроєкт зроблений не для малого та середнього бізнесу, а для великих агрохолдингів і іноземному капіталу. Тому по всій країні зараз утворюються об'єднані штаби порятунку української землі", - сказав голова Аграрного союзу України у Запорізькій області Анатолій Тиховод.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821274-zapusk-rinku-zemli-priskorit-zrostanna-ekonomiki-ukraini-do-15-na-rik-svitovij-bank.html">Запуск ринку землі прискорить зростання економіки України до 1,5% на рік - Світовий банк</a>
      </blockquote>
      <p>За словами Лещенка, головна мета зустрічі якраз і полягає у тому, аби почути максимальну кількість думок та пропозицій. Він запевнив, що влада конструктивно налаштована до критики, але важливо, аби відбувся діалог.</p>
      <p>Уповноважений президента нагадав, що до другого читання, до законопроєкту №2178-10 будуть підготовлені концептуальні зміни, які були висловлені Президентом країни.</p>
      <p>"Президент сказав чітко, що питання допуску іноземців на обіг земель сільськогосподарського призначення може бути здійснено виключно через всеукраїнський референдум. Пріоритет — українські громадяни та компанії, де засновниками є виключно українці. Питання щодо концентрації <a href="https://www.ukrinform.ua/tag-zemla">землі</a> буде переглядатись і вивчатись. Всі заходи, пов'язані з земельною реформою, будуть чітко підкріплені належним фінансовим інструментом", - запевнив Лещенко.</p>
      <p>Він також зазначив, що зараз народні депутати мають внести свої правки, пропозиції, потім вони розглядатимуться спільно з урядом та президентом.</p>
      <p>"Масштаб земельної реформи, який зараз проводиться урядом, парламентом та президентом, аналогів за 28 років Незалежності не має. Були лише фрагментарні популістичні речі, з частковою реалізацією. Питання концентрації буде переглядатись, вартість визначатиме ринок. Але вартість земельної ділянки буде коштувати не менше земельно-грошової нормативної оцінки, передбаченої у відповідному законодавстві", - сказав Лещенко.</p>
    </article>
  </body>
</html>