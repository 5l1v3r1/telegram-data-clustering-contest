<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/culture/largko-kapoioi-den-rizonoun-pote-kai-pouthena/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T12:20:01+00:00"/>
    <meta property="og:title" content="ΛΑΡΓΚΟ : Κάποιοι δεν ριζώνουν ποτέ και πουθενά"/>
    <meta property="og:description" content="Ο Κωσταντής Παπακωνσταντίνου των ΛΑΡΓΚΟ μας εξηγεί τι θα ακούσουμε στην επικείμενη ζωντανή παρουσίαση του άλμπουμ &quot;Τα Λάθη&quot; στο Gagarin"/>
  </head>
  <body>
    <article>
      <h1>ΛΑΡΓΚΟ : Κάποιοι δεν ριζώνουν ποτέ και πουθενά</h1>
      <h2>Ο Κωσταντής Παπακωνσταντίνου των ΛΑΡΓΚΟ μας εξηγεί τι θα ακούσουμε στην επικείμενη ζωντανή παρουσίαση του άλμπουμ «Τα Λάθη» στο Gagarin</h2>
      <address><time datetime="2019-11-21T12:20:01+00:00">21 Nov 2019, 12:20</time> by <a rel="author">Νάστος Γιώργος</a></address>
      <p>Οι Θεσσαλονικείς ΛΑΡΓΚΟ, ένα σχήμα με πολυσυλλεκτική προσέγγιση της μουσικής, δυο χρόνια μετά την κυκλοφορία του πρώτου τους EP και έχοντας βρεθεί σε μικρές και μεγάλες σκηνές σε όλη τη Ελλάδα κυκλοφόρησαν πρόσφατα το δεύτερο άλμπουμ τους με τίτλο “Τα Λάθη”, οκτώ τραγούδια που αποδεικνύουν πως η μπάντα εξελίσσεται και ωριμάζει καλλιτεχνικά. Λίγες ημέρες πριν τη ζωντανή παρουσίασή του στο Gagarin 205 την Παρασκευή 22 Νοεμβρίου, ο φροντμαν τους Κωσταντής Παπακωνσταντίνου μας μίλησε για το πώς διαμορφώθηκε ο ήχος τους, αλλά και για τη γοητεία της περιπλάνησης.</p>
      <figure>
        <img src="https://www.tovima.gr/wp-content/uploads/2019/11/21/Largo1-1.jpg"/>
      </figure>
      <p><b>Στο άλμπουμ «Τα Λάθη» που θα παρουσιάσετε στο Gagarin στις 22/11 ο ήχος σας θα μπορούσε ίσως να περιγραφεί ως  «το ελληνικό ροκ των 90s συναντά τις μουσικές παραδόσεις των βαλκανικών χωρών». Πώς καταλήξατε σε αυτό το «χαρμάνι»; Υπάρχει κάποια άλλη επιρροή σας που δεν γίνεται εύκολα αντιληπτή;</b><br/>Νομίζω είναι πετυχημένη η περιγραφή που κάνατε, αλλά σίγουρα εμπεριέχει και πινελιές άλλων ειδών ο δίσκος αυτός. Αυτό είναι αποτέλεσμα των διαφορετικών ακουσμάτων – επιρροών και γενικότερα των διαφορετικών μουσικών εμπειριών που έχει ο καθένας μας. Συνεπώς, αφού δεν υπάρχει κάποιος περιορισμός σχετικά με το είδος, βγαίνει ένα πολυσυλλεκτικό και πολύχρωμο αποτέλεσμα. Πάντως είναι κοινή συνισταμένη όλων αυτά τα δύο είδη που αναφέρατε γιατί τα ζήσαμε και περάσαμε όλοι μέσα από αυτά.</p>
      <p><b>Στο ομώνυμο τραγούδι οι στίχοι στέλνουν μήνυμα αλληλεγγύης προς τους μετανάστες και τους πρόσφυγες. Πως εξηγείτε τις εγχώριες εκδηλώσεις μίσους και ρατσισμού εναντίον τους για τις οποίες διαβάζουμε καθημερινά;</b><br/>Πιστεύω ότι το μίσος και ο ρατσισμός που βλέπουμε είναι εκφράσεις των κατώτερων ενστίκτων των ανθρώπων και ανέκαθεν ιστορικά πάνω σε αυτά τα ένστικτα έχτιζε και θέριευε ο φασισμός. Είναι πολύ λυπηρό αυτό που συμβαίνει αλλά βλέπεις και την άλλη πλευρά, τη θετική, όπου πάρα πολλοί άνθρωποι συνδράμουν όπως μπορούν τους κατατρεγμένους. Αυτό μου δίνει ελπίδα, είναι το φως απέναντι στο σκοτάδι.</p>
      <p>
        <a href="https://www.in.gr/2019/11/21/greece/eksarxeia-ta-eksi-ypo-katalipsi-ktiria-pou-thelei-na-ekkenosei-el/">Εξάρχεια : Τα έξι υπό κατάληψη κτίρια που θέλει να εκκενώσει η ΕΛ.ΑΣ.</a>
      </p>
      <p><b>«Οι Περιπάτητές του Κόσμου» μιλούν, ακόμη και μέσω αναφορών στον Καββαδία και τον Καλδάρα, για την αξία της αέναης περιπλάνησης. Είναι η φιλοσοφία «πέτρα που κυλά ποτέ δεν χορταριάζει» σύμφυτη με τη ζωή του καλλιτέχνη; Πότε έχει νόημα το να ριζώσει κανείς κάπου;</b><br/>Αυτό μάλλον είναι θέμα χαρακτήρα. Κάποιοι δεν ριζώνουν ποτέ και πουθενά, άλλοι είναι ριζωμένοι από την αρχή μέχρι το τέλος. Άρα νομίζω το νόημα που μπορεί να δώσει ο καθένας σε μία τέτοια επιλογή διαφέρει από άτομο σε άτομο. Η αλήθεια είναι ότι είναι πολύ γοητευτική η περιπλάνηση και αν είσαι μουσικός και είσαι τυχερός σου δίνεται η ευκαιρία να δεις πολλά μέρη, πολλές καταστάσεις και να γνωρίσεις πολλούς διαφορετικούς ανθρώπους  Αυτό είναι δώρο, είναι μία συνεχής ανανέωση εντυπώσεων και αποφυγή της ρουτίνας .</p>
      <p><b>Τον «Λαγό», αυτό το ακυκλοφόρητο κομμάτι του Θανάση Παπακωνσταντίνου, πώς το επιλέξατε για τον δίσκο;</b><br/>Είναι ένα τραγούδι που παίζουμε εδώ και πολύ καιρό στις live εμφανίσεις μας και θέλαμε να αποτυπωθεί στον δίσκο που θα βγάζαμε.</p>
      <p><b>Τι άλλο σας προβληματίζει σχετικά με την εποχή μας; Θα γράφατε τραγούδι για την κλιματική κρίση;</b><br/>Σίγουρα διανύουμε μία μαύρη περίοδο σε πολλά επίπεδα σαν ανθρωπότητα . Η κλιματική κρίση είναι ένα τεράστιο πρόβλημα που πρέπει άμεσα να αρχίσει να λύνεται. Θα μπορούσαμε να γράψουμε ένα τέτοιο τραγούδι αρκεί να είχε και κάποιο νόημα καλλιτεχνικό για μας πέρα από κοινωνικοπολιτικό έτσι ώστε να μην είναι επιτηδευμένο και κιτς.</p>
      <p><b>Γιατί έχετε ταιριάξει με τους Social Waste; Ποιους άλλους καλλιτέχνες από τον χώρο του χιπ-χοπ εκτιμάτε;</b><br/>Εκτιμάμε πολύ την δουλειά τους και καλλιτεχνικά και σε κοινωνικό επίπεδο . Νομίζω ότι έχουμε πολλά κοινά σαν είδος μουσικής αλλά και γενικότερα σαν χαρακτήρες ανθρώπων. Μας αρέσει το χιπ – χοπ γενικά, οπότε εκτιμάμε και άλλους καλλιτέχνες. Θα ήθελα να μην αναφέρω κάποιον συγκεκριμένο για να μην αδικήσω κανέναν.</p>
      <p><b>Πείτε μας λίγα λόγια για τους άλλους γκεστς σας, τους Ρεμπέλτες;</b><br/>Τα παιδιά έχουν φοβερή ενέργεια και είμαστε πολύ χαρούμενοι που θα είναι μαζί μας. Τους ευχαριστούμε πολύ που θα συμμετέχουν σε αυτή τη σημαντική για εμάς συναυλία, αφού αφορά και την παρουσίαση του δίσκου μας.</p>
      <p><b>Ποια είναι τα σχέδιά σας για το άμεσο μέλλον;</b><br/>Να κάνουμε όσο το δυνατόν περισσότερες εμφανίσεις και μόλις αποκτήσουμε έναν ικανό αριθμό καινούργιων κομματιών να μπούμε στούντιο για την τρίτη μας δισκογραφική δουλειά. Ήδη έχουμε κάποια καινούργια κομμάτια έτοιμα που θα παρουσιάσουμε και στο Gagarin.</p>
      <p>****</p>
      <p><b>ΠΑΡΑΣΚΕΥΗ 22 ΝΟΕΜΒΡΙΟΥ<br/>ΛΑΡΓΚΟ – παρουσίαση δίσκου «Τα Λάθη»</b><br/>Guests: Χρήστος και Λεωνίδας (Social Waste)<br/>Ρεμπέλτες</p>
      <p>Τιμή εισιτηρίου: προπώληση 8 ευρώ, ταμείο 10 ευρώ<br/>Σημεία προπώλησης: <a href="http://viva.gr/">viva.gr</a>, τηλεφωνικά στο 11876, Reload, Seven Spots, καταστήματα Wind, Ευριπίδης, στον πολυχώρο Yoleni’s, Viva Spot Τεχνόπολης, Syd Records (Πρωτογένους 13, Ψυρρή)</p>
      <p>Οι Λάργκο είναι οι:<br/>Κωσταντής Παπακωνσταντίνου (φωνή, ηλεκτρική κιθάρα)<br/>Τάσος Κοφοδήμος (φωνή, ακουστική κιθάρα, ηλεκτρική κιθάρα)<br/>Παύλος Μέτσιος (τρομπέτα)<br/>Φίλιππος Φασούλας (κλαρίνο)<br/>Μανόλης Σταματιάδης (ακορντεόν, πλήκτρα)<br/>Πάνος Βουλγαράκης (ηλεκτρικό μπάσο)<br/>Κώστας Αναγνώστου (τύμπανα)<br/>Ορέστης Πατσινακίδης (Ηχοληψία)<br/><a href="https://www.in.gr/2019/11/22/greece/tourkiko-sxedio-kata-tis-elladas-moxlo-metanasteytiko/">Τουρκικό σχέδιο κατά της Ελλάδας με μοχλό το μεταναστευτικό</a></p>
    </article>
  </body>
</html>