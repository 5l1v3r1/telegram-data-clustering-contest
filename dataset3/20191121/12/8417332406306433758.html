<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/okonomi/2019/11/21/Rema-1000-fryser-forhandlinger-20445757.ece"/>
    <meta property="og:site_name" content="adressa.no"/>
    <meta property="article:published_time" content="2019-11-21T12:40:49+00:00"/>
    <meta property="og:title" content="Rema 1000 fryser forhandlinger"/>
    <meta property="og:description" content="…"/>
  </head>
  <body>
    <article>
      <h1>Rema 1000 fryser forhandlinger</h1>
      <address><time datetime="2019-11-21T12:40:49+00:00">21 Nov 2019, 12:40</time> by <a rel="author"> NTB</a></address>
      <aside><a href="https://www.adressa.no/nyheter/okonomi/2019/11/21/javascript:void(0);">Del denne artikkelen på Facebook</a> <a href="https://www.adressa.no/nyheter/okonomi/2019/11/21/javascript:void(0);">Del denne artikkelen på Twitter</a> <a href="https://www.adressa.no/nyheter/okonomi/2019/11/21/javascript:void(0);">Del denne artikkelen på e-post</a></aside>
      <p>Matvarekjeden Rema 1000 stanser inntil videre forhandlingene med flere leverandører, etter at Konkurransetilsynet avslørte forskjellsbehandling av kjedene.</p>
      <p>Rema 1000 har sendt varsel til utvalgte, viktige leverandører om beslutningen, ifølge <a href="https://e24.no/naeringsliv/i/EWkoJG/rema-1000-fryser-viktige-forhandlinger-med-leverandoerer">E24</a>. Kjeden ber om et snarlig møte «for å få en forklaring på de urimelige store forskjellene i innkjøpsbetingelser, og diskutere de effekter dette har på samarbeidet».</p>
      <p>
        <b>LES MER: <a href="https://www.adressa.no/pluss/okonomi/2019/11/15/Dagligvarekrigen-Etterforsker-om-kundene-har-tapt-20397699.ece">Etterforsker om kundene har tapt.</a></b>
      </p>
      <p>– Noen vil sikkert fremstille dette som dramatisk, men det dramatiske er jo den informasjonen vi fikk i forrige uke, som viser at prisforskjellene til dels er på 15 prosent, og ikke på 3–5 prosent som vi trodde opprinnelig, sier Rema-sjef Trond Bentestuen til nettstedet.</p>
      <h3>Coop har startet samtaler</h3>
      <p>Coop har ikke gått like langt, men har startet samtaler med flere av de største leverandørene.</p>
      <p>– Leverandørene bestrider ikke det tilsynet har kommet fram til i rapporten, men de virker heller ikke villige til å imøtekomme oss når det gjelder å tette det prisgapet som har kommet fram, sier kommunikasjonsdirektør Bjørn Takle Friis, som kaller dette «hårreisende».</p>
      <h3>Får bedre pris</h3>
      <p>Konkurransetilsynet la i forrige uke fram funn fra en grundig kartlegging av innkjøpsbetingelsene i det norske dagligvaremarkedet.</p>
      <p>
        <b>LES OGSÅ: <a href="https://www.adressa.no/nyheter/okonomi/2019/11/16/Slik-reagerer-Bunnpris-sjefen-p%C3%A5-prisforskjellene-20400464.ece">Slik reagerer Bunnpris-sjefen på prisforskjellene</a></b>
      </p>
      <p>Tilsynet fant at Norgesgruppen – som eier dagligvarekjedene Meny, Kiwi, Spar og Joker – alltid får bedre betingelser i netto innkjøpspris.</p>
    </article>
  </body>
</html>