<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-transplantatsia-nyrky-rayonna-likarnya/30284581.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T12:37:03+00:00"/>
    <meta property="og:title" content="В Україні провели першу трансплантацію нирки в райлікарні – МОЗ"/>
    <meta property="og:description" content="В Україні вперше провели трансплантацію нирки у лікарні районного рівня, повідомляє Міністерство охорони здоров’я. Операцію зробили у Ковелі Волинської області. «Новий орган отримала 34-річна паці"/>
  </head>
  <body>
    <article>
      <h1>В Україні провели першу трансплантацію нирки в райлікарні – МОЗ</h1>
      <address>
        <time datetime="2019-11-21T12:37:03+00:00">21 Nov 2019, 12:37</time>
      </address>
      <p>В Україні вперше провели трансплантацію нирки у лікарні районного рівня, повідомляє Міністерство охорони здоров’я.</p>
      <p>Операцію зробили у Ковелі Волинської області.</p>
      <p>«Новий орган отримала 34-річна пацієнтка з хронічною хворобою нирок V ст., яка шість років отримувала сеанси гемодіалізу і три роки перебувала в черзі на трансплантацію нирки у Запоріжжі. Донором став її чоловік, який віддав свою нирку задля порятунку дружини. Трансплантація від живого донора – це подвійна відповідальність, адже забирається орган в абсолютно здорової людини і не можна допустити, щоб її здоров’я постраждало. Наразі подружжя почувається добре і вже будує плани на майбутнє», – йдеться в повідомленні.</p>
      <p>Як повідомили у міністерстві, підготовка подружжя до операції тривала пів року.</p>
      <p>
        <b>Читайте також: <a href="https://www.radiosvoboda.org/a/29232727.html">Новий закон про трансплантацію: Україна нарешті зможе рятувати своїх пацієнтів?</a></b>
      </p>
      <p>За даними МОЗ, 19 вересня Ковельське міське територіальне медичне об’єднання отримало ліцензію для здійснення трансплантації органів.</p>
      <p>До сьогодні, повідомили у МОЗ, в Україні було лише п’ять центрів трансплантації, в яких у 2018 і 2019 роках було проведено лише невелику кількість трансплантацій нирок при потребі близько трьох тисяч подібних операцій на рік.</p>
      <figure>
        <video src="https://flashvideo.rferl.org/Videoroot/Pangeavideo/2017/07/3/32/323dcda4-5a93-437e-b469-cae0ab362cd2_mobile.mp4?download=1"/>
      </figure>
    </article>
  </body>
</html>