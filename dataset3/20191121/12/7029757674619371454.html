<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/lozan-panov-pita-danail-kirilov-zashto-ne-sa-chuli-sadiite-za-geshev.html"/>
    <meta property="og:site_name" content="News.bg"/>
    <meta property="article:published_time" content="2019-11-21T12:15:07+00:00"/>
    <meta property="og:title" content="Лозан Панов пита Данаил Кирилов защо не са чули съдиите за Гешев"/>
    <meta property="og:description" content="Във ВСС не са прочели писмото на над 170 съдии"/>
  </head>
  <body>
    <article>
      <h1>Лозан Панов пита Данаил Кирилов защо не са чули съдиите за Гешев</h1>
      <address>
        <time datetime="2019-11-21T12:15:07+00:00">21 Nov 2019, 12:15</time>
      </address>
      <p>Председателят на Върховния касационен съд (ВКС) <b>Лозан Панов запита с открито писмо правосъдния министър Данаил Кирилов защо в дневния ред на ВСС не е чуто обръщението на над 170 български съдии</b> за избора на Иван Гешев. Обръщението е било внесено в Съвета, пише Панов.</p>
      <p>Писмото от над 170 български съдии е изпратено на президента на Република България <b>Румен Радев</b>, председателя на парламента <b>Цвета Караянчева</b>, <a href="https://news.bg/politics/ne-izbirame-bulka-a-glaven-prokuror-napomnya-premierat.html">премиера <b>Бойко Борисов</b></a>. То е насочено и към Висшия съдебен съвет и към Инспектората към Висшия съдебен съвет (ВСС). Написано е след заседанието на Пленума на Висшия съдебен съвет от 14 ноември.</p>
      <p>Тогава бе <a href="https://news.bg/crime/vss-glasuva-otnovo-ivan-geshev-za-glaven-prokuror.html">прегласувано решението на ВСС за повторен избор</a> на единствения кандидат за главен прокурор Иван Гешев. </p>
      <p>"На мой въпрос по време на провеждане на заседанието на Пленума на ВСС на 21 ноември 2019 г. дали обръщението е получено във Висшия съдебен съвет и защо не е в дневния ред, представляващият ВСС г-н <b>Боян Магдалинче</b>в отговори, че е <b>постъпило в Съвета, но не е включено в дневния ред на Пленума</b>, тъй като не е той човекът, който определя дневния ред, а по Конституция и закон министърът на правосъдието го утвърждава", мотивира се Панов.</p>
      <p>Той любезно моли правосъдния министър да му отговори защо цитираното обръщение не е включено в днешното заседание на ВСС.</p>
      <p>Припомняме, на <b>24 октомври 2019 г. след десетчасово заседание</b>, на което бе изслушан кандидатът за главен прокурор, Висшият съдебен съвет <a href="https://news.bg/crime/20-ot-vss-podkrepiha-ivan-geshev-za-glaven-prokuror.html"><b>гласува и избра Иван Гешев</b></a> с резултат<b> 20 "за" и 4 "против".</b></p>
      <p>След избора във ВСС процедурата продължава с предложение<b> до президента, който назначава с указ избрания кандидат</b>. Самият указ се обнародва в "Държавен вестник". Държавният глава има правомощието <b>да не подпише указа и да върне процедурата във ВСС. </b>Той може да направи това само веднъж, като при прегласуване на същата кандидатура във ВСС, държавният глава е задължен да приеме и подпише указа за назначаването.</p>
      <p>На 7 ноември президентът с изявление<b> <a href="https://news.bg/crime/rumen-radev-varna-izbora-na-ivan-geshev-vav-vss.html">отказа да подпише указа за назначаване на Иван Гешев</a></b> и върна процедурата във ВСС. Ден по-късно той подчерта, че <b><a href="https://news.bg/politics/otgovornostta-za-glaven-prokuror-e-na-vss-natarti-radev.html">отговорността за главен прокурор е на ВСС.</a> </b></p>
      <p>На 14 ноември на пленум на ВСС <b><a href="https://news.bg/crime/vss-glasuva-otnovo-ivan-geshev-za-glaven-prokuror.html">Иван Гешев беше повторно избран </a></b>за главен прокурор с гласа 20 "за" и 4 "против".</p>
      <p>На 18 ноември прокурори и следователи изразиха възмущението си от <b>"<a href="https://news.bg/crime/prokurori-i-sledovateli-vazmuteni-ot-nedostoynata-kompromatna-kampaniya-sreshtu-geshev.html">недостойната компроматна кампания" срещу Гешев.</a></b></p>
      <p>Ден след това президентът Румен Радев обяви, че ще се произнесе с <b><a href="https://news.bg/bulgaria/radev-ne-priema-ultimatuma-na-vss-za-naznachavaneto-na-geshev-za-glaven-prokuror.html">решение за назначаването на Иван Гешев в обозрим срок.</a></b></p>
    </article>
  </body>
</html>