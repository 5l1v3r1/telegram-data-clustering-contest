<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019647/%D8%A7%D8%AC%D8%B1%D8%A7%DB%8C-%DB%B4%DB%B1%DB%B0-%D9%BE%D8%B1%D9%88%DA%98%D9%87-%D9%85%D8%AD%D8%B1%D9%88%D9%85%DB%8C%D8%AA-%D8%B2%D8%AF%D8%A7%DB%8C%DB%8C-%D8%AF%D8%B1-%D9%87%D9%81%D8%AA%D9%87-%D8%A8%D8%B3%DB%8C%D8%AC"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:46:40+00:00"/>
    <meta property="og:title" content="اجرای ۴۱۰ پروژه محرومیت‌زدایی در هفته بسیج"/>
    <meta property="og:description" content="ایسنا/مازندران رییس سازمان بسیج سازندگی سپاه کربلا مازندران از اجرای ۴۱۰ پروژه بسیج سازندگی به مناسبت هفته بسیج در این استان خبر داد."/>
  </head>
  <body>
    <article>
      <h6 class="kicker">رییس سازمان بسیج سازندگی سپاه کربلا مازندران:</h6>
      <h1>اجرای ۴۱۰ پروژه محرومیت‌زدایی در هفته بسیج</h1>
      <address><time datetime="2019-11-21T12:46:40+00:00">21 Nov 2019, 12:46</time> by <a rel="author">بهناز مقدس</a></address>
      <p>ایسنا/مازندران رییس سازمان بسیج سازندگی سپاه کربلا مازندران از اجرای ۴۱۰ پروژه بسیج سازندگی به مناسبت هفته بسیج در این استان خبر داد.</p>
      <p><b>محمدمهدی اقبال‌پور </b>ضمن گرامیداشت هفته بسیج در جمع خبرنگاران با اشاره به بیانات مقام معظم رهبری با بیان اینکه فرهنگ، خود اتکایی، توانستن و مدیریت در کار جهادی ضرورت دارد، اظهار کرد: تنها راه برای عبور از تنگناها و مشکلات کشور برگشت به کار جهادی است.<br/>وی با اشاره به اینکه استکبار شبیه به میکروب بوده و بر تضعیف انسان اثر خواهد گذاشت، تصریح کرد: در این زمینه جهادگران با تلاش بی‌وقفه خود در چند دهه قبل توسط بسیج سازندگی موثر عمل کرده و در شناخت آسیب‌ها در زمینه سازندگی به رفع محرومیت پرداخته است.<br/>رییس سازمان بسیج سازندگی سپاه کربلا مازندران با تاکید بر اینکه ۸۰۰ گروه جهادی در زمینه‌های مختلف در استان سازماندهی شده است، گفت: ۲۲ گروه تخصصی در زمینه عمران، آی تی، کشاورزی و غیره در نقاط محروم حضور پیدا کرده‌اند که هر گروه بالغ بر ۸ هزار نفر نیرو است.<br/>اقبال‌پور در خصوص طرح (مولد روستا) خاطرنشان کرد: در این طرح هزار نقطه در مازندران شناسایی شد که مشاغل خرد در آن به ۲۰۰ بخش تقسیم و احیا می‌شود و در زمینه آب، راه، آموزش در حوزه بهداشت، تغییر کشت، ایجاد اشتغال در زمینه دام و صنایع دستی از عوامل مهم این موضوع است که گروه‌های جهادی به صورت متوازن در آن حضور خواهند یافت.<br/>وی با بیان اینکه ۷۰۰ صندوق در بانک‌ها به نام (نذر مشاغل) ایجاد شده است، یادآور شد: این صندوق کاملا مردمی بوده که در بانک‌ها گذاشته و از آن برای وام اشتغالزایی استفاده می‌شود.<br/>رییس سازمان بسیج سازندگی سپاه کربلا مازندران در خصوص بهره‌برداری پروژه‌های جهاد سازندگی در هفته بسیج افزود: افتتاح دهکده آموزشی سمسکنده، تجلیل از جهادگران و کارآفرینان و خیرین، بهره‌برداری از ۸۸ واحد مسکونی سیل زدگان، ایجاد اشتغال خرد و خانوادگی در حوزه دام، طیور و آبزیان از برنامه‌های هفته بسیج در زمینه جهاد سازندگی است.</p>
      <p>انتهای پیام</p>
    </article>
  </body>
</html>