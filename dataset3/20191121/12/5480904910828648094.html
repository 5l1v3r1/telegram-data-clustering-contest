<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/k-vrazde-zeny-v-nove-vsi-se-priznal-sedmdesatilety-soused/1823643?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T12:33:00+00:00"/>
    <meta property="og:title" content="K vraždě ženy v Nové Vsi se přiznal sedmdesátiletý soused"/>
    <meta property="og:description" content="Nová Ves (u Prahy) - Ke středeční vraždě ženy v Nové Vsi u Prahy se přiznal její sedmdesátiletý soused. Důvodem byly podle policie dlouhodobé spory. V případě odsouzení muži hrozí 12 až 20 let vězení. Soud dnes odpoledne rozhodl o vzetí obviněného do vazby, řekla ČTK středočeská policejní mluvčí Vlasta Suchánková."/>
  </head>
  <body>
    <article>
      <h1>K vraždě ženy v Nové Vsi se přiznal sedmdesátiletý soused</h1>
      <address><time datetime="2019-11-21T12:33:00+00:00">21 Nov 2019, 12:33</time> by <a rel="author" href="http://www.ctk.cz/" target="_blank">ČTK</a></address>
      <p>Nová Ves (u Prahy) - Ke středeční vraždě ženy v Nové Vsi u Prahy se přiznal její sedmdesátiletý soused. Důvodem byly podle policie dlouhodobé spory. V případě odsouzení muži hrozí 12 až 20 let vězení. Soud dnes odpoledne rozhodl o vzetí obviněného do vazby, řekla ČTK středočeská policejní mluvčí Vlasta Suchánková.</p>
      <p>Mrtvou osmapadesátiletou ženu nalezl kolemjdoucí ve středu ráno před jedním z bytových domů. Měla těžká poranění hlavy. Celý den na místě pracovali kriminalisté, podezřelého zadrželi ještě dopoledne. "Spolupracuje a podle všeho řešil tímto vyhroceným způsobem dlouhotrvající vzájemné sousedské spory," uvedla Suchánková.</p>
      <p>Žena byla zavražděna, když odcházela do zaměstnání, pachatel ji opakovaně udeřil tupým předmětem do hlavy. "Žena utrpěla velmi závažná poranění, kterým ještě před příjezdem zdravotnické záchranné služby podlehla," dodala mluvčí.</p>
    </article>
  </body>
</html>