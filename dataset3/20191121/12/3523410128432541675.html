<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641149/%D8%A8%D9%87-%D9%86%D8%B8%D8%B1%D9%85%DB%8C-%D8%B1%D8%B3%D8%AF-%D8%A7%D8%B2-%D8%B1%D9%88%D8%B2%D8%AC%D9%85%D8%B9%D9%87-%DA%AF%D8%B4%D8%A7%DB%8C%D8%B4%DB%8C-%D8%B1%D8%A7-%D8%AF%D8%B1-%D8%B2%D9%85%DB%8C%D9%86%D9%87-%D8%A7%DB%8C%D9%86%D8%AA%D8%B1%D9%86%D8%AA-%D8%B4%D8%A7%D9%87%D8%AF%D8%A8%D8%A7%D8%B4%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T12:06:00+00:00"/>
    <meta property="og:title" content="به نظرمی رسد از روزجمعه گشایشی را در زمینه اینترنت شاهدباشیم"/>
    <meta property="og:description" content="نماینده مردم ایلام درباره نگرانی مردم از استمرار قطعی اینترنت اظهار داشت: جای نگرانی نیست، با توجه به اینکه فضا در یکی دو روز اخیر رو..."/>
  </head>
  <body>
    <article>
      <h1>
        <a href="https://www.bultannews.com/fa/news/641149/%D8%A8%D9%87-%D9%86%D8%B8%D8%B1%D9%85%DB%8C-%D8%B1%D8%B3%D8%AF-%D8%A7%D8%B2-%D8%B1%D9%88%D8%B2%D8%AC%D9%85%D8%B9%D9%87-%DA%AF%D8%B4%D8%A7%DB%8C%D8%B4%DB%8C-%D8%B1%D8%A7-%D8%AF%D8%B1-%D8%B2%D9%85%DB%8C%D9%86%D9%87-%D8%A7%DB%8C%D9%86%D8%AA%D8%B1%D9%86%D8%AA-%D8%B4%D8%A7%D9%87%D8%AF%D8%A8%D8%A7%D8%B4%DB%8C%D9%85">به نظرمی رسد از روزجمعه گشایشی را در زمینه اینترنت شاهدباشیم</a>
      </h1>
      <h2>نماینده مردم ایلام درباره نگرانی مردم از استمرار قطعی اینترنت اظهار داشت: جای نگرانی نیست، با توجه به اینکه فضا در یکی دو روز اخیر رو...</h2>
      <address><time datetime="2019-11-21T12:06:00+00:00">21 Nov 2019, 12:06</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،جلال میرزایی نماینده مجلس درباره آسیب‌هایی که به کسب و کارهای اینترنتی و اقتصاد به واسطه قطعی اینترنت ایجاد شده است، گفت: به نظر من قطعی اینترنت خیلی موثر بود؛ در صورتی منافع اقتصادی به وجود می‌آید که امنیت پایداری وجود داشته باشد، اگر ناامنی به وجود آمده و رو به گسترش باشد، کسب و کارها ضرر بیشتری نسبت به زمانی که چند روز اینترنت قطع باشد، می‌بینند.</p>
      <p>وی درباره تغییر خط خبری مردم اظهار کرد: نوع اطلاع‌رسانی شبکه‌های ماهواره‌ای با پیام‌رسان‌ها و فضای مجازی متفاوت است، سایت‌های ماهواره سعی می‌کنند مخاطب را حفظ کنند اما در لابلای انتقال پیام به مخاطب، درصدی از پیام‌ها را دستکاری می‌کنند اما نمی‌توانند مردم را علنا تشویق به حضور در خیابان و تحرک داشتن علیه سیستم کنند و به سمت خشونت بروند.</p>
      <p>این نماینده اصلاح‌طلب مجلس افزود: اما برخی گروه‌های تلگرامی و کانال‌ها در فضای مجازی این کارکرد را پیدا کرده و تاثیرگذاری‌شان متفاوت است.</p>
      <p>وی درباره اینکه اینترنت حق‌الناس است مردم حق دارند در هر زمانی به آن دسترسی داشته باشند، تاکید کرد: من اینگونه فکر نمی‌کنم چرا که امنیت مهم‌ترین مولفه در زندگی شهروندان جامعه است؛ امنیت و سلامتی دو عنصر کلیدی هستند بنابراین اگر اتفاقی بیفتد که امنیت و سلامت شهروندان را تهدید کند اولویت اول باید توجه به این ملاحظات باشد و مسائل بعدی در اولویت‌های بعد قرار می‌گیرند.</p>
      <p>نماینده مردم ایلام درباره نگرانی مردم از استمرار قطعی اینترنت اظهار داشت: جای نگرانی نیست، با توجه به اینکه فضا در یکی دو روز اخیر رو به آرامش گذاشته به نظر می‌رسد از روز جمعه گشایشی را شاهد باشیم.</p>
      <p>وی درباره اینکه آیا مجلس گزارشی از وزیر کشور و ارتباطات درباره موثر بودن قطعی اینترنت درخواست کرده است، بیان کرد: من فکر می‌کنم یکی دو روز آینده گشایشی صورت خواهد گرفت و نیاز نیست که دوباره در جامعه ایجاد التهاب کنیم.</p>
      <p>عضو لیست امید در مجلس ادامه داد: با توجه به اینکه فضای کشور رو به بهبودی و شرایط پایداری حاکم شده است و همچنین دولت علیرغم دیر بودن و با تاخیر چند روزه اقداماتی انجام داد و یارانه اقشار آسیب‌پذیر را واریز کرد فضا مدیریت شده است و متناسب با این شرایط قطعا در تا دو روز آینده رفع محدودیت از اینترنت صورت خواهد گرفت.</p>
    </article>
  </body>
</html>