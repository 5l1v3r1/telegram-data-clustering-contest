<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/elliniki-oikonomia/219853_asteriskoi-krymmenoi-piso-apo-ta-eysima"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T12:30:00+00:00"/>
    <meta property="og:title" content="«Αστερίσκοι» κρυμμένοι πίσω από τα εύσημα"/>
    <meta property="og:description" content="Κρυφό αστερίσκο για το ελληνικό χρέος περιλαμβάνει η νέα μελέτη βιωσιμότητας που συνέταξε η Ευρωπαϊκή Επιτροπή και για την κυβέρνηση είναι το όχημα που θα την οδηγήσει σε χαμηλότερα πρωτογενή πλεονάσματα."/>
  </head>
  <body>
    <article>
      <h1>«Αστερίσκοι» κρυμμένοι πίσω από τα εύσημα</h1>
      <address><time datetime="2019-11-21T12:30:00+00:00">21 Nov 2019, 12:30</time> by <a rel="author">Μάριος Χριστοδούλου</a></address>
      <p>
        <b>Η μελέτη βιωσιμότητας του ελληνικού χρέους υπολογίζει ότι τα έσοδα από τα κέρδη για τα ελληνικά ομόλογα (ANFAs και SMPs) θα χρησιμοποιηθούν μόνο για την εξυπηρέτηση χρέους</b>
      </p>
      <p>Κρυφό αστερίσκο για το ελληνικό χρέος περιλαμβάνει η νέα μελέτη βιωσιμότητας που συνέταξε η Ευρωπαϊκή Επιτροπή και για την κυβέρνηση είναι το όχημα που θα την οδηγήσει σε χαμηλότερα πρωτογενή πλεονάσματα. Η έκθεση των ευρωπαϊκών θεσμών, μολονότι ραμμένη στα μέτρα των αγορών δίνοντας έμφαση στην κατηφορική πορεία των αποδόσεων στα ελληνικά ομόλογα και στα χαμηλά επιτόκια δανεισμού της χώρας, ενσωματώνει ένα «αλλά» στα ψιλά γράμματα της ανάλυσης: η Ευρωπαϊκή Επιτροπή εκτιμά ότι υπάρχει «αξιοσημείωτη αβεβαιότητα» για το κατά πόσο θα συνεχιστεί το περιβάλλον χαμηλών επιτοκίων και κατά πόσο αυτό μπορεί να έχει αντανάκλαση στη μελέτη με διαρκή τρόπο.</p>
      <p>Ετσι εξηγούνται και τα τρία διαφορετικά σενάρια βιωσιμότητας του ελληνικού χρέους, σύμφωνα με τα οποία:</p>
      <p>● Στο βασικό σενάριο, οι μεικτές χρηματοδοτικές ανάγκες διατηρούνται μέτριες στην περιοχή του 10% του ΑΕΠ ώς το 2032. Στη συνέχεια θα αρχίσουν να αυξάνουν ελαφρά, αλλά προβλέπεται να σταθεροποιηθούν κοντά στο 14% του ΑΕΠ ώς τα τέλη της περιόδου που εξετάζεται.</p>
      <p>● Στο θετικό σενάριο, το χρέος διατηρείται «υψηλά βιώσιμο», με μεικτές χρηματοδοτικές ανάγκες γύρω στο 10% του ΑΕΠ το 2060.</p>
      <p>● Στο αρνητικό σενάριο, οι μεικτές χρηματοδοτικές ανάγκες φτάνουν στο υπερβολικό 20% του ΑΕΠ το 2042 και συνεχίζουν να κινούνται ανοδικά.</p>
      <p>Η έκθεση καταγράφει ως «θετική» την κίνηση της Αθήνας να εξοφλήσει πρόωρα ένα κομμάτι από το ακριβό χρέος του ΔΝΤ με χρήματα που συγκέντρωσε από τις εκδόσεις των ομολόγων (ανέρχονται σε 7,5 δισ. ευρώ και υπερκαλύπτουν τις χρηματοδοτικές ανάγκες για του 2019). Επισημαίνει, ωστόσο, ότι η προπληρωμή των 2,7 δισ. ευρώ έχει περιορισμένο αντίκτυπο στην ανάλυση της βιωσιμότητας χρέους, καθώς το μεγαλύτερο μέρος του ποσού θα καταβαλλόταν ούτως ή άλλως στα τέλη του 2020.</p>
      <p>Επιπρόσθετα, η μελέτη υπολογίζει ότι τα έσοδα από τα κέρδη για τα ελληνικά ομόλογα (ANFAs και SMPs) θα χρησιμοποιηθούν μόνο για την εξυπηρέτηση χρέους. Τη στιγμή δηλαδή που η ελληνική κυβέρνηση πιέζει για αλλαγή χρήσης αυτών των εσόδων και συγκεκριμένα για αναπτυξιακούς σκοπούς, οι θεσμοί μάλλον βάζουν φραγμό σε αυτό το σχέδιο. Παρά τους αστερίσκους και τον διάβολο που κρύβεται στις λεπτομέρειες ο υπουργός Οικονομικών Χρήστος Σταϊκούρας θριαμβολογεί, χαρακτηρίζοντας την έκθεση ως τη θετικότερη από τις μέχρι σήμερα τέσσερις που έχουν εκπονηθεί από τους ευρωπαϊκούς θεσμούς. Πρέπει πάντως να σημειωθεί ότι η νέα μελέτη βιωσιμότητας του χρέους που εκπόνησε η Ε.Ε. είναι πολύ καλύτερη από αυτή που συνέταξε πρόσφατα το ΔΝΤ στη βάση του άρθρου 4 και η οποία ανεβάζει στο βασικό σενάριο στο 145% του ΑΕΠ το χρέος της Ελλάδας ώς το 2028 και στο 190% του ΑΕΠ με το δυσμενέστερο.</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/143235_klironei-simera-i-dosi-ton-57-dis"/>
        <a href="https://www.efsyn.gr/oikonomia/elliniki-oikonomia/111627_metaxy-skyllas-kai-harybdis"/>
        <a href="https://www.efsyn.gr/oikonomia/elliniki-oikonomia/185455_shedia-gia-nea-exodo-stis-diethneis-agores"/>
        <a href="https://www.efsyn.gr/oikonomia/elliniki-oikonomia/182578_barometro-gia-tin-exodo-stis-agores-i-2i-ekthesi-epopteias"/>
        <a href="https://www.efsyn.gr/oikonomia/elliniki-oikonomia/180947_ex-apostaseos-synehizetai-i-diaboyleysi"/>
        <a href="https://www.efsyn.gr/oikonomia/elliniki-oikonomia/180628_se-riha-nera-i-diapragmateysi-me-koyarteto"/>
      </related>
    </article>
  </body>
</html>