<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204730-sap-ogolosila-pro-pidozru-meru-lvova-andriyu-sadovomu-onovleno"/>
    <meta property="og:site_name" content="Mind UA"/>
    <meta property="article:published_time" content="2019-11-21T12:30:00+00:00"/>
    <meta property="og:title" content="САП оголосила про підозру меру Львова Андрію Садовому (ОНОВЛЕНО)"/>
    <meta property="og:description" content="Підозра стосується зловживання владою під час будівництва індустріального парку в Рясному"/>
  </head>
  <body>
    <article>
      <h1>САП оголосила про підозру меру Львова Андрію Садовому (ОНОВЛЕНО)</h1>
      <h2>Підозра стосується зловживання владою під час будівництва індустріального парку в Рясному</h2>
      <address>
        <time datetime="2019-11-21T12:30:00+00:00">21 Nov 2019, 12:30</time>
      </address>
      <p>Спеціалізована антикорупційна прокуратура (САП) офіційно оголосила про підозру в зловживанні владою меру Львова Андрію Садовому. Про це <a href="https://www.facebook.com/andriy.sadovyi/videos/571265123648847/">повідомив</a> Садовий на своїй сторінці у Facebook.</p>
      <p>За його словами, підозра оголошена по справі будівництва індустріального парку в Рясному.</p>
      <p>«Щойно прокурори Холодницького вручили мені повідомлення про підозру. Про що йдеться? У 2015 році місто Львів на відкритому інвестиційному конкурсі залучило інвестора – компанію CTP. Ми від цієї компанії за землю отримали 54 млн грн. Було поле, де корови паслися. На цьому полі компанія має збудувати індустріальний парк. Починаючи з 2015–2016 років і далі – блокування зі всіх сторін. На рівні влади держави, генеральної прокуратури... На той час компанія CTP збудувала парки в Румунії, в інших країнах», – заявив Андрій Садовий.</p>
      <p>Нідерландська компанія CTP у 2015 році перемогла в міжнародному конкурсі на управління майбутнім індустріальним парком площею понад 23 га у промисловій зоні Рясне-2.</p>
      <p>Відповідно до грошової оцінки, голландці заплатили за землю 52 млн грн і зобов'язались інвестувати в інфраструктуру парку 50 млн євро, залучити потужних виробників та створити понад 3000 нових робочих місць.</p>
      <p>Пізніше у САП <a href="https://www.facebook.com/sap.gov.ua/photos/a.836519139784604/1989746884461818/?type=3&amp;theater">повідомили</a>, що під час розслідування цих фактів встановлено та підтверджено висновками експертів і спеціалістів, що дійсно понад 23,49 га земель були продані за договором купівлі-продажу посадовими особами Львівської міської ради в порушення вимог чинного законодавства без аукціону за заниженою вартістю, як землі промисловості.</p>
      <p>Крім того, з’ясувалося, що продана земельна ділянка взагалі не належить територіальній громаді міста Львова, а фактично належить до земель Рясне-Руської сільської ради Львівської області, як земля сільськогосподарського призначення.</p>
      <p>За <a href="https://www.pravda.com.ua/news/2019/11/21/7232658/">інформацією</a> видання Українська правда сторона обвинувачення буде клопотати про заставу для Садового в розмірі 50 млн грн без тримання під вартою. Запобіжний захід будуть обирати у Вищому антикорупційному суді.</p>
      <p>Нагадаємо: у липні 2018 року у Львові <a href="https://mind.ua/news/20186307-u-lvovi-rozpochalosya-budivnictvo-it-parku-vartistyu-160-mln">розпочалося будівництво</a> ІТ-парку Innovation District IT Park вартістю $160 млн, яке здійснюється Lviv IT Cluster і компанією «Галерея центр».</p>
      <related>
        <h4>Також читайте</h4>
        <a href="https://mind.ua/news/20204632-sumarnij-obem-it-industriyi-v-harkovi-u-2018-roci-dosyag-962-mln-grn"/>
        <a href="https://mind.ua/news/20204541-sud-vidpraviv-pid-domashnij-aresht-kerivnika-odnogo-z-golovnih-departamentiv-opu"/>
        <a href="https://mind.ua/news/20204496-antikorupcijnij-sud-vidmovivsya-areshtuvati-pisaruka"/>
      </related>
    </article>
  </body>
</html>