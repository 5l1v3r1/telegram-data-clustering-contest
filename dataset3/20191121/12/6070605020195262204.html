<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/exportacions-catalanes-disparen-al-setembre_0_2348165277.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T12:29:02+00:00"/>
    <meta property="og:title" content="Les exportacions catalanes es recuperen i es disparen un 10% al setembre"/>
    <meta property="og:description" content="El sector surt al rescat de l'economia catalana i augmenta un 2,9% en els nou primers mesos del 2019"/>
  </head>
  <body>
    <article>
      <h1>Les exportacions catalanes es recuperen i es disparen un 10% al setembre</h1>
      <h2>El sector surt al rescat de l'economia catalana i augmenta un 2,9% en els nou primers mesos del 2019</h2>
      <address>
        <time datetime="2019-11-21T12:29:02+00:00">21 Nov 2019, 12:29</time>
      </address>
      <p>Les exportacions s'estan convertint en un dels principals motors de l'economia catalana en un moment de debilitat a escala mundial. Després de mesos de pujades i baixades, al setembre es va vendre un 10% més de mercaderies a l'exterior que en el mateix període del 2018, uns 6.100 milions d'euros. Això significa un 26,2% de les exportacions totals d'Espanya, exactament un punt més que el setembre de l'any passat. El saldo també és positiu fins ara aquest 2019: amb 55.150 milions d'euros en productes venuts a l'exterior del gener al setembre, la xifra suposa gairebé un 3% més que el que es registrava en el mateix període de l'any passat. Malgrat que les xifres són positives, l'indicador no arriba al rècord d'aquest any, establert els mesos de maig i juliol, quan les exportacions catalanes van superar els 6.800 milions d'euros mensuals.</p>
      <p>Segons les dades publicades pel ministeri d’Indústria i Comerç aquest dijous, el creixement a Catalunya pràcticament duplica el d'Espanya, on les exportacions al setembre augmenten un 5,8% respecte al mateix període de l'any passat i arriben als 23.460 milions d'euros. En l'acumulat, l'exportació de béns creix també un 1,6%. </p>
      <p>Catalunya, a part de ser el territori que més exporta dins d'Espanya, també és el que més contribueix a l'increment espanyol, tant pel que fa al mes de setembre com a l'acumulat des del gener, però no el que més veu créixer les seves exportacions respecte a l'any anterior. Guanyen, en aquest sentit, l'Aragó (+15,3%), Astúries (+12%) i Navarra (+11%)</p>
      <h3>La xifra d'exportacions fluctua des del gener</h3>
      <p>Les dades confirmen la tendència oscil·lant del sector. <a href="https://www.ara.cat/economia/exportacions-punxen-al-juny_0_2293570657.html">A l'inici de l'estiu, al juny, la xifra d'exportacions catalanes queia</a> després d'un repunt a l'abril i el maig. Al juliol la situació tornava a capgirar-se i les vendes a l'exterior creixien un 8%, mentre que a l'agost la dada recuperava el to negatiu. "Les exportacions catalanes estan molt correlacionades amb el que passa al comerç mundial, i aquest fa dos mesos que torna a repuntar després de tocar fons", justifica Joan Ramon Rovira, analista econòmic de la Cambra de Comerç. "Això no vol dir que entrem en fase expansiva, sinó que el comerç mundial ha deixat de deteriorar-se". </p>
      <p>Segons explica l'expert, això es deu al fet que els elements d'incertesa s'han anat esclarint: l'opció d'un Brexit sense acord ja no es veu tan propera, l'amenaça d'aranzels de Trump està aturada i s'ha rebaixat el to en el conflicte entre els EUA i la Xina."Això no vol dir que no es pugui donar la volta a la truita una altra vegada", assegura Rovira, que afegeix que "les dades fefaents ens diuen que el deteriorament està tocant terra: el que tenim són signes que anem més cap a la banda de la millora que a la de l'empitjorament".</p>
      <h3>El que més exporta Catalunya són químics </h3>
      <p>En el cas dels béns que més exporta Catalunya, no hi ha grans canvis. Els productes més exportats al setembre tornen a ser els químics (1.620 milions d'euros, i un 26% del total del que s'exporta a Catalunya); seguits dels béns d'equip, com maquinària i productes industrials, (954 milions d'euros, i un 15% del total), i, en tercer lloc, els productes d'alimentació, begudes i el tabac: 872 milions d'euros i un 14% de tot el que ven Catalunya a l'exterior.</p>
      <p>L'informe no detalla quins són els països als quals més exporta Catalunya, però sí que el comerç exterior espanyol es dirigeix sobretot a Europa (gairebé un 73% al continent, i un 67% a la zona euro) i, en segon lloc, tot i que amb molta diferència, al continent americà: un 5% de les exportacions espanyoles van a l'Amèrica Llatina i un 4,1% als Estats Units.    </p>
      <p>Pel que fa a les dades d'importacions, també són positives: a Catalunya creixen un 13% respecte al setembre de l'any passat, i un 5% en els nou primers mesos respecte al mateix període del 2018.</p>
    </article>
  </body>
</html>