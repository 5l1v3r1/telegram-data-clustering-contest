<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019636/%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%A7%D8%B3%D8%B1%D8%A7%D8%A6%DB%8C%D9%84-%D8%A2%D9%85%D8%B1%DB%8C%DA%A9%D8%A7-%DB%8C%DA%A9-%D8%AA%D9%87%D8%AF%DB%8C%D8%AF-%D9%86%D8%B8%D8%A7%D9%85%DB%8C-%D9%85%D9%88%D8%AB%D8%B1-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%AF%D8%A7%D8%B4%D8%AA%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:23:10+00:00"/>
    <meta property="og:title" content="وزیر خارجه اسرائیل: آمریکا یک تهدید نظامی موثر علیه ایران داشته باشد"/>
    <meta property="og:description" content="وزیر امورخارجه اسرائیل با طرح ادعاهایی علیه کشورمان خواستار مقابله با برنامه هسته‌ای ایران، در صورت ادامه آن شد."/>
  </head>
  <body>
    <article>
      <h1>وزیر خارجه اسرائیل: آمریکا یک تهدید نظامی موثر علیه ایران داشته باشد</h1>
      <address><time datetime="2019-11-21T12:23:10+00:00">21 Nov 2019, 12:23</time> by <a rel="author">ساجده محمودی</a></address>
      <p>وزیر امورخارجه اسرائیل با طرح ادعاهایی علیه کشورمان خواستار مقابله با برنامه هسته‌ای ایران، در صورت ادامه آن شد.</p>
      <p>به گزارش ایسنا، یسرائیل کاتص وزیر امورخارجه اسرائیل امروز پنج‌شنبه در کنفرانس روزنامه اورشلیم پست به طرح ادعاهایی علیه کشورمان پرداخت و  گفت: اکنون زمان آن است که جهان تحت رهبری آمریکا، در صورتی که ایران به برنامه هسته‌ای‌اش ادامه دهد یک تهدید نظامی موثر علیه این کشور داشته باشد.</p>
      <p>وی در بخش دیگری از سخنان خود برای توجیه حملات رژیم صهیونیستی علیه سوریه گفت که این رژیم برای دفاع از منافع خود در برابر ایران، دست به چنین اقداماتی در سوریه می‌زند و به هرکسی که اسرائیل را تهدید کند، حمله خواهد کرد.</p>
      <p>یسرائیل کاتص در ادامه اظهارات خصمانه خود با ادعای اینکه برنامه هسته‌ای و موشک‌های ایران یک تهدید به شمار می‌آیند، گفت که تحریم‌های آمریکا علیه ایران موثر بوده است و کارزار فشار حداکثری بر ایران باید ادامه یابد.</p>
      <p>این مقام اسرائیلی درحالی از لزوم مقابله با برنامه هسته‌ای ایران سخن گفته است که این رژیم خود تنها دارنده زرادخانه هسته‌ای در خاورمیانه به شمار می‌آید اما هرگز نه تنها به صورت رسمی آن را نپذیرفته، بلکه تاکنون به عضویت هیچ نهاد یا معاهده بین‌المللی درخصوص منع اشاعه هسته‌ای درنیامده است.</p>
      <p>این در حالی است که آژانس بین‌المللی انرژی اتمی همواره در تمامی گزارشات خود درباره برنامه هسته‌ای کشورمان تائید کرده است که شواهدی دال بر وجود انحراف در مواد و فعالیت‌های هسته‌ای در ایران وجود ندارد.</p>
      <p>انتهای پیام</p>
    </article>
  </body>
</html>