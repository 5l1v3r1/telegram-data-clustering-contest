<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260105/volivia-i-tzanine-anies-proteine-nomosxedio-gia-tin-prokiryksi-eklogon"/>
    <meta property="og:site_name" content="LiFO"/>
    <meta property="article:published_time" content="2019-11-21T12:39:00+00:00"/>
    <meta property="og:title" content="Βολιβία: Η Τζανίνε Άνιες πρότεινε νομοσχέδιο για την προκήρυξη εκλογών"/>
    <meta property="og:description" content="Νομοσχέδιο για την προκήρυξη εκλογών πρότεινε η αυτοανακηρυχθείσα πρόεδρος της Βολιβίας"/>
  </head>
  <body>
    <article>
      <h1>Βολιβία: Η Τζανίνε Άνιες πρότεινε νομοσχέδιο για την προκήρυξη εκλογών</h1>
      <h2>Νομοσχέδιο για την προκήρυξη εκλογών πρότεινε η αυτοανακηρυχθείσα πρόεδρος της Βολιβίας</h2>
      <address><time datetime="2019-11-21T12:39:00+00:00">21 Nov 2019, 12:39</time> by <a rel="author">NEWSROOM</a></address>
      <p>
        <b>Η αυτοανακηρυχθείσα μεταβατική πρόεδρος της <a href="https://www.lifo.gr/tags/%CE%92%CE%BF%CE%BB%CE%B9%CE%B2%CE%AF%CE%B1">Βολιβίας</a> <a href="https://www.lifo.gr/tags/%CE%A4%CE%B6%CE%B1%CE%BD%CE%AF%CE%BD%CE%B5+%CE%86%CE%BD%CE%B9%CE%B5%CF%82">Τζανίνε Άνιες</a> απέστειλε χθες Τετάρτη νομοσχέδιο στο κοινοβούλιο για τη διοργάνωση νέων προεδρικών και βουλευτικών <a href="https://www.lifo.gr/tags/%CE%95%CE%BA%CE%BB%CE%BF%CE%B3%CE%AD%CF%82">εκλογών</a>, ένα μήνα μετά τις προεδρικές εκλογές της 20ής Οκτωβρίου μετά τις οποίες ξεκίνησαν οι διαδηλώσεις στη χώρα.</b>
      </p>
      <p>Το νομοσχέδιο, που πρέπει να εγκριθεί από το κοινοβούλιο όπου το Κίνημα προς τον Σοσιαλισμό (MAS) του παραιτηθέντα προέδρου Έβο Μοράλες διαθέτει την πλειοψηφία, ακυρώνει τις προηγούμενες προεδρικές εκλογές από τις οποίες ο Μοράλες εκλέχθηκε για τέταρτη θητεία. Επίσης προβλέπει τη σύσταση νέου Ανώτατου Εκλογικού Δικαστηρίου, το οποίο θα είναι αρμόδιο να ορίσει την ημερομηνία των νέων εκλογών. Η εκλογική επιτροπή βρέθηκε στο επίκεντρο μιας διαμάχης αναφορικά με την καταμέτρηση των ψήφων των προεδρικών εκλογών. Η Άνιες, που διατήρησε ανοικτό το ενδεχόμενο να εκδώσει προεδρικό διάταγμα για την προκήρυξη εκλογών, δήλωσε στη διάρκεια συνέντευξης Τύπου ότι επιθυμεί με το νέο νομοσχέδιο να υπάρξει «εθνική ομοφωνία».</p>
      <p>Χθες το πρωί η μεταβατική πρόεδρος είχε ανακοινώσει ότι θα προκηρύξει προεδρικές και βουλευτικές εκλογές τις επόμενες ώρες. «Αν το θέλει ο Θεός, σήμερα το πρωί θα προκηρύξουμε εκλογές, όπως ζητεί όλη η χώρα», είχε δηλώσει στους δημοσιογράφους. «Συντάξαμε ένα βασικό νομοσχέδιο. Πιθανόν μπορεί να διορθωθεί, να συμφωνηθεί, να εμπλουτιστεί από όλες τις ενδιαφερόμενες πλευρές με στόχο την ειρήνευση της χώρας και την επιλογή των ηγετών μας», τόνισε. Από τη σοβαρή μετεκλογική κρίση που εξακολουθεί να συγκλονίζει τη Βολιβία τουλάχιστον 32 άνθρωποι έχουν σκοτωθεί μέχρι στιγμής. Η εισαγγελία αναθεώρησε προς τα πάνω, σε οκτώ, τον απολογισμό των νεκρών από τα επεισόδια που ξέσπασαν την Τρίτη μεταξύ δυνάμεων της τάξης και υποστηρικτών του Μοράλες στο διυλιστήριο Σενκάτα, λίγα χιλιόμετρα από την πρωτεύουσα Λα Πας.</p>
      <p>Συγκρούσεις ξέσπασαν όταν ο στρατός και η αστυνομία προσπάθησαν να εκκενώσουν το εργοστάσιο που βρίσκεται στο Ελ Άλτο και το οποίο οι διαδηλωτές κατέλαβαν την προηγούμενη εβδομάδα για να ασκήσουν πιέσεις στην Άνιες και να απαιτήσουν την παραίτησή της. Το υπουργείο Άμυνας ανέφερε σε ανακοίνωσή του χθες ότι υποστηρικτές του κόμματος MAS έχουν περικυκλώσει το εργοστάσιο με σκοπό να του προκαλέσουν ζημιές με εκρηκτικά. Το υπουργείο πρόσθεσε ότι ο στρατός θα προστατεύσει το εργοστάσιο από οποιαδήποτε απόπειρα δολιοφθοράς ή κατάληψης.</p>
      <p>
        <b>«Να μπλοκάρουμε τα πάντα»</b>
      </p>
      <p>Μετά την παραίτηση του Μοράλες, στις 10 Νοεμβρίου, οι υποστηρικτές του διαδηλώνουν καθημερινά στους δρόμους της Λα Πας και σε άλλες πόλεις της επαρχίας. Βίαιες συγκρούσεις μεταξύ διαδηλωτών και της αστυνομίας και του στρατού ξέσπασαν την Παρασκευή στην Κοτσαμπάμα, προπύργιο του Μοράλες, όπου εννέα άνθρωποι σκοτώθηκαν. Από το Μεξικό όπου βρίσκεται αυτοεξόριστος ο Μοράλες κάλεσε τη διεθνή κοινότητα να τερματίσει την καταστολή των διαδηλωτών, την οποία συνέκρινε με «γενοκτονία».</p>
      <p>Εξάλλου χθες το πρωί ο υπουργός Εσωτερικών Αρτούρο Μουρίγιο έπαιξε για τους δημοσιογράφους μία μαγνητοφωνημένη συνομιλία μεταξύ του Μοράλες, όπως κατήγγειλε ο ίδιος, και ενός επικεφαλής του κινήματος διαμαρτυρίας. «Μην αφήσετε κανένα τρόφιμο στις πόλεις, να μπλοκάρουμε τα πάντα και να περικυκλώσουμε» τις πόλεις, ακούγεται να λέει ο άνδρας ο οποίος, σύμφωνα με τον Μουρίγιο είναι ο Μοράλες.</p>
      <p>«Αυτός είναι ο Έβο Μοράλες που ασκεί κρατική τρομοκρατία», κατήγγειλε ο Μουρίγιο, χωρίς ωστόσο να διευκρινίσει από πού βρήκε την τρίλεπτη αυτή ηχογραφημένη συνομιλία. Αυτή η εντολή, τόνισε ο υπουργός Εσωτερικών «είναι έγκλημα κατά της ανθρωπότητας». «Τις επόμενες ώρες θα προσφύγουμε στα διεθνή δικαστήρια», προειδοποίησε. Ελλείψεις σε τρόφιμα υπάρχουν σε καταστήματα και εστιατόρια της Λα Πας επειδή οι δρόμοι που οδηγούν στις γεωργικές περιοχές της Βολιβίας έχουν κλείσει.</p>
      <p>Παράλληλα η μεταβατική κυβέρνηση συμμετέχει σε έναν διάλογο που ξεκίνησε τη Δευτέρα η εκκλησία και στον οποίο συμμετέχουν όλα τα κόμματα και η κοινωνία των πολιτών. Προς το παρόν δεν έχει γίνει γνωστό τίποτα για τις συνομιλίες αυτές.</p>
      <p>
        <i>Με πληροφορίες από ΑΠΕ-ΜΠΕ/AFP/Reuters</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/259641/tzanine-anies-elpida-tis-volivias-i-ekdikisi-toy-kakoy"/>
      </related>
    </article>
  </body>
</html>