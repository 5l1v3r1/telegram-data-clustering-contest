<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/some-universities-extended-their-deadline-for-iranian-students"/>
    <meta property="og:site_name" content="euronews"/>
    <meta property="article:published_time" content="2019-11-21T12:53:49+00:00"/>
    <meta property="og:title" content="برخی دانشگاه‌ها مهلت درخواست پذیرش برای متقاضیان ایرانی را تمدید کردند"/>
    <meta property="og:description" content="با تلاش گروهی از ایرانیان در گوشه‌وکنار جهان تلاش برای تمدید مهلت درخواست پذیرش دانشگاه‌ها برای دانشجویان ایرانی آغاز شده است. یورونیوز در این گزارش نگاهی انداخته است به برخی از این دانشگاه‌ها و روند پیگیری‌های صورت گرفته."/>
  </head>
  <body>
    <article>
      <h1>برخی دانشگاه‌ها مهلت درخواست پذیرش برای متقاضیان ایرانی را تمدید کردند</h1>
      <address><time datetime="2019-11-21T12:53:49+00:00">21 Nov 2019, 12:53</time> by <a rel="author">یورونیوز فارسی </a></address>
      <p>قطعی اینترنت علاوه بر قطع ارتباط داخل و خارج موجب شده تا متقاضیان ایرانی تحصیل در دانشگاه‌های خارج از کشور نتوانند درخواست خود را در مهلت تعیین شده ارسال کنند.</p>
      <p>به همین دلیل از چند روز پیش دانشجویان و ایرانیان در گوشه‌ و کنار جهان برای تمدید مهلت درخواست پذیرش تلاش‌های خود را آغاز کرده‌اند.</p>
      <p>روزهای قطعی اینترنت در ایران با فصل درخواست پذیرش از دانشگاه‌ها همزمان بوده است. معمولا حداکثر مهلت درخواست پذیرش در ماه‌های دسامبر و ژانویه پایان می‌یابد.</p>
      <p>مشکل دیگری که دانشجویان ایرانی با آن مواجه هستند به نمره زبان و دیگر نمرات تخصصی برای انجام فرآیند درخواست پذیرش باز می‌گردد. درخواست پذیرفته شدن در دانشگاه‌ها اغلب نیازمند آزمون‌های مختلف زبان از جمله تافل، جی‌آی‌ای و آیلتس و دیگر آزمون‌ها است. این آزمون‌ها در ایران به شکل بین‌المللی و از طریق اینترنت به صورت آنلاین برگزار می‌شود. با قطع شدن اینترنت در ایران امکان شرکت افراد در این آزمون‌ها و کسب نمره مورد نیاز برای پذیرفته شدن در دانشگاه‌‌ها با مشکل رو‌به‌رو شده است.</p>
      <p>یورونیوز تلاش کرده تا بر اساس نوشته برخی دانشجویان و کاربران در توییتر اطلاعاتی را در این نوشتار جمع‌بندی کند.</p>
      <p>منبع ما برای تهیه این گزارش نوشته‌ و مستندات افرادی است که در این زمینه با بخش پذیرش دانشگاه‌ها مکاتبه کرده‌اند.</p>
      <p>نگار رستم‌زاده، پژوهشگر در کانادا در توییترش از دانشگاه‌های مختلفی از جمله هاروارد، مگ‌گیل، استنفورد، بوستون براون، آریزونا، نیویورک، دانشگاه ماساچوست در لوول و دانشگاه برگن در نروژ برای تمدید مهلت پذیرش برای دانشگاه‌ها تشکر کرده است.</p>
      <figure>
        <iframe data-src="https://twitter.com/euronewses/status/1197352759126822912" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>در همین زمینه آنا اسکمانی، عضو مجلس نمایندگان فلوریدا در کشور آمریکا نیز در توییترش خطاب به همه دانشگاه‌ها از آنها خواسته تا ملهت درخواست پذیرش را برای دانشجویان ایرانی تمدید کنند.</p>
      <figure>
        <iframe data-src="https://twitter.com/euronewses/status/1197393232063291392" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>برخی دانشجویان ایرانی خارج از کشور نیز نه تنها با مکاتبه با اداره پذیرش دانشگاه‌ها وضعیت قطعی اینترنت را به اطلاع آنها رسانده‌اند که از هرگونه همکاری برای تسهیل روند اخذ پذیرش دانشجویان خبر داده‌اند.</p>
      <p>یکی از دانشجویان ساکن در کانادا نوشته «دوستان اگه کسی رو می‌شناسید که قرار بوده برای دانشگاه ویکتوریا اپلای کنه و به خاطر این شرایط نمی‌تونه، لطفا یه جوری به من وصلش کنید که من کیسش رو مستقیم از دانشگاه پیگیر بشم.»</p>
      <figure>
        <iframe data-src="https://twitter.com/euronewses/status/1197306954055446528" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>فاطمه از کاربران توییتر نیز ایمیل دانشگاه تورنتو در جواب پیگیری وضعیت اپلای دانشجویان داخل ایران را منتشر کرده است.</p>
      <p>دانشجوی دیگری نیز نوشته که «از راه انجمن ایرانی‌های دانشگاه تورنتو هم وضعیت کسانیکه نزدیک تاریخ اپلای هستن یا تاریخ اپلایشون گذشته داره پیگیری میشه.»</p>
      <figure>
        <iframe data-src="https://twitter.com/euronewses/status/1197286662306443266" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>پیگیری وضعیت دانشجویان ایرانی متقاضی اخذ پذیرش در دانشگاه‌های جهان به آمریکا و کانادا محدود نمی‌شود.</p>
      <p>رهام از دانشجویان ایرانی در استرالیا در حساب تویترش نوشته «ما در انجمن دانشجویی ایرانیان برنامه داریم که با دانشگاه مذاکره کنیم تا ددلاین اپلیکیشن‌ها رو برای متقاضیان ایرانی به تعویق بندازیم در شرایط فعلی و عدم اطمینان از زمان وصل مجدد اینترنت به نظرم همه دانشگاه‌ها باید از شرایط متقاضیان ایرانی آگاه بشن.» او همچنین به آدرس ایمیلی ارجاع داده و نوشته».</p>
      <figure>
        <iframe data-src="https://twitter.com/euronewses/status/1197148768614801408" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>برخی از ایرانیان نیز در شبکه‌های اجتماعی و یا در مکاتبه با نهادهای برگزار کننده امتحان‌های بین‌المللی زبان از جمله ‌تافل، جی‌‌آر‌ای و آیلتس خواستار در نظر گرفتن شرایط خاص دانشجویان ایرانی شدند.</p>
      <figure>
        <iframe data-src="https://twitter.com/euronewses/status/1197219002889777152" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>کاربر دیگری نیز در استرالیا نوشته «دانشگاه مریلند ( کالج پارک) گفتند شرایط رو دنبال می‌کنند و در صورت قطع بودن اینترنت ایران در نزدیکی زمان مهلت اپلای دانشجوها، برنامه ای برای در نظر گرفتن اپلیکیشن های بعد از مهلت اعلام می کنند.»</p>
      <figure>
        <iframe data-src="https://twitter.com/euronewses/status/1197270800769961985" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>در همین حال <a href="https://www.change.org/p/immigration-offices-extension-of-universities-application-submission-for-iranian-applicants?utm_content=cl_sharecopy_19087392_en-GB%3Av7&amp;recruiter=1020508781&amp;recruited_by_id=03bcf670-0bf5-11ea-8db2-193fbfb8c6af&amp;utm_source=share_petition&amp;utm_medium=copylink&amp;utm_campaign=psf_combo_share_initial&amp;utm_term=psf_combo_share_abi">تومار آنلاینی</a> نیز تنظیم شده که در آن افراد با قرار دادن مشخصات خود از دانشگاه‌های مختلف در جهان خواسته‌اند مهلت درخواست پذیرش را برای دانشجویان ایرانی تغییر دهند.</p>
      <p>برخی مکاتبه‌های منتشر شده نیز نشان می‌دهد که دانشگاه مک‌گیل نیز به درخواست دانشجویان برای تمدید موعد درخواست پذیرش پاسخ مثبت داده است.</p>
      <figure>
        <iframe data-src="https://twitter.com/euronewses/status/1197215837939101696" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>برخی نیز <a href="https://docs.google.com/spreadsheets/d/19BaiRBH09WfCcxISdG5I82sPYK3qS4F_wYFdv2Fqx04/edit#gid=286800823">متن‌هایی</a> تهیه کرده‌اند تا افراد با کپی کردن آنها بتوانند دانشگاه‌های مختلف سراسر جهان را از وضعیت دانشجویان ایرانی مطلع کنند.</p>
      <p>اینترنت در حال حاضر در بخش‌هایی از ایران در حال اتصال است. استان هرمزگان از جمله نخستین مناطقی است که دسترسی به اینترنت برقرار شده است.</p>
      <p>اگر شما اطلاعات تکمیلی درباره تصمیم دیگر دانشگاه‌ها در همین زمینه در اختیار دارید لطفا در بخش کامنت‌ها اطلاعات خود را قرار دهید. این گزارش به روز خواهد شد.</p>
      <p>
        <a href="https://twitter.com/euronews_pe">به توییتر یورونیوز بپیوندید</a>
      </p>
    </article>
  </body>
</html>