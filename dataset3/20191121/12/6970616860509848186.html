<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/ceesay-uppges-aktuell-for-allsvenska-klubbar---redo-for-steg-uppat-det-ar-det-/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-21T12:36:00+00:00"/>
    <meta property="og:title" content="Ceesay uppges aktuell för allsvenska klubbar - redo för steg uppåt: &quot;Det är det jag siktar på&quot;"/>
    <meta property="og:description" content="Joseph Ceesay gjorde i år sin bästa säsong i karriären. Djurgården-löftet har avtal till 30 november och uppges intressera allsvenska klubbar.- Jag fokuserar mest på att hamna på ett ställe som passar mig bra, säger han till Fotbollskanalen. "/>
  </head>
  <body>
    <article>
      <h1>Ceesay uppges aktuell för allsvenska klubbar - redo för steg uppåt: "Det är det jag siktar på"</h1>
      <address><time datetime="2019-11-21T12:36:00+00:00">21 Nov 2019, 12:36</time> by <a rel="author">Sebastian Pearson</a></address>
      <p>
        <b>Joseph Ceesay gjorde i år sin bästa säsong i karriären. <br/>Djurgården-löftet har avtal till 30 november och uppges intressera allsvenska klubbar.<br/>- Jag fokuserar mest på att hamna på ett ställe som passar mig bra, säger han till Fotbollskanalen. </b>
      </p>
      <p>Joseph Ceesay, 21, har en bakgrund i Djurgårdens akademi, men var under 2018 utlånad från Stockholmsklubben till både Frej och Brage och i år till Dalkurd. Den här säsongen blev extra lyckad för 21-åringen, som stod för sex mål och sex assist på 26 matcher i superettan. </p>
      <p>Ceesay menar att det var han bästa säsong hittills i karriären. </p>
      <p>- Ja, absolut. Jag tycker att det har varit en säsong där jag tagit stora steg. Jag har fått göra mer poäng och spela mer än tidigare. Jag ser den här säsongen som väldigt positiv, säger han till Fotbollskanalen. </p>
      <p>- Jag tror att det är förtroendet från Dalkurd och från tränaren där som har gjort att jag har fått självförtroende och kunnat prestera på den nivån jag kan, fortsätter han. </p>
      <p>Däremot har han nu ett utgående avtal, som går ut 30 november, med Djurgården och framtiden är möjligen osäker. Enligt <a href="https://www.fotbolldirekt.se/2019/11/19/avslojar-lamnar-djurgarden-jagas-av-allsvenska-konkurrenter">FotbollDirekt</a> kommer Ceesay troligen att lämna det svenska mästarlaget, samtidigt som det finns intresse från BK Häcken, Helsingborgs IF och IFK Norrköping.</p>
      <p>Ceesay vill själv inte kommentera uppgifterna om intresse från allsvenskan. </p>
      <p>- Nej, det är inget jag vill kommentera. Det får mina agenter kommentera i sådana fall, säger han och fortsätter:</p>
      <p>- Jag har utgående kontrakt nu och sedan är det inget som är klart. Jag går på semester nu och sedan får vi se vad som händer.</p>
      <p><b>Har du pratat något med Bosse Andersson (sportchef i Djurgården) senaste tiden?</b><br/>- Nej, inte så mycket faktiskt. </p>
      <p><b>Vad vill du helst?</b><br/>- Jag fokuserar mest på att hamna på ett ställe som passar mig bra, där jag kan prestera och fortsätta utvecklas och förhoppningsvis är det på så hög nivå som möjligt. </p>
      <p><b>Är du redo för att spela i allsvenskan nästa säsong?</b><br/>- Det är det jag siktar på och om det blir det är det klart att jag blir glad, men som sagt är inget klart ännu. Det får framtiden utvisa.</p>
    </article>
  </body>
</html>