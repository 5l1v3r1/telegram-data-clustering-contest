<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%94%d7%aa%d7%97%d7%a8%d7%95%d7%aa-%d7%9e%d7%aa%d7%97%d7%99%d7%9c%d7%94-%d7%9c%d7%92%d7%91%d7%95%d7%aa-%d7%90%d7%aa-%d7%9e%d7%97%d7%99%d7%a8%d7%94-%d7%9e%d7%97%d7%91%d7%a8%d7%95%d7%aa-%d7%94%d7%90/"/>
    <meta property="og:site_name" content="ביזנעס"/>
    <meta property="article:published_time" content="2019-11-21T12:57:40+00:00"/>
    <meta property="og:title" content="התחרות מתחילה לגבות את מחירה מחברות האשראי"/>
    <meta property="og:description" content="מקס וישראכרט עם חיתוך חד ברווח הנקי רק כאל עם הכי מעט כרטיסים בעליה משמעותית של 35% • מהדוחות הרבעוניים עולה שהמעבר מאשראי בטוח לאשראי לכל מטרה וההשקעה הרבה במיתוג ושיווק הם הגורמים לירידה ברווח הנקי"/>
  </head>
  <body>
    <article>
      <h1>התחרות מתחילה לגבות את מחירה מחברות האשראי</h1>
      <address><time datetime="2019-11-21T12:57:40+00:00">21 Nov 2019, 12:57</time> by <a rel="author">שי קליין</a></address>
      <p>
        <b>מקס וישראכרט עם חיתוך חד ברווח הנקי רק כאל עם הכי מעט כרטיסים בעליה משמעותית של 35% • מהדוחות הרבעוניים עולה שהמעבר מאשראי בטוח לאשראי לכל מטרה וההשקעה הרבה במיתוג ושיווק הם הגורמים לירידה ברווח הנקי</b>
      </p>
      <p>שלושת חברות האשראי מקס (לאומי קארד לשעבר) כאל וישראכרט, מפרסמות את דוחות הרבעון השלישי שלהן. המסקנה המתבקשת מקריאת הדוחות מסתכמת בשלוש מילים: זהירות אשראי לפניך. הבנקים הגדולים, שהחוק הוציא מחזקתם את חברות כרטיסי האשראי, מנסים לעשות הכל כדי שהכרטיס אותו תגהצו בקניה הבאה יהיה שלהם.</p>
      <p>לעומת זאת חברות האשראי מתחילות לגלוש מאשראי בטוח כדוגמת הלוואות לרכישת רכב, לאשראי לכל מטרה שנמצא ברמת סיכון גבוהה יותר עבורן. הסטטיסטיקה מוכיחה, שאשראי לכל מטרה המוצע על ידי חברות האשראי פעם אחר פעם, מדרדר את האזרח הפשוט לצבר חובות, שעלול להשתלט עליו כליל ביום מן הימים.</p>
      <p>התחרות בין הבנקים לחברות האשראי, תתבטא בקרוב גם באפליקציות התשלומים וארנקים הדיגיטליים. אלו גם אלו יעשו הכל כדי שאת הכסף תעבירו או תוציאו דרכם. לא יהיה מופרך לכתוב כאן את המילים 'ראו הוזהרתם'.</p>
      <p>מהדוחות הרבעוניים עולה, כי מקס מוציאה הון על המיתוג מחדש של החברה. בעקבות כך נחתך הרווח הנקי של החברה ברבעון האחרון בכ-50% לרווח של 27 מיליון שקלים בלבד. גם התשלום לבנקים של מקס התעלה על עצמו ב-36% והגיע ל-49 מיליון שקל. במקביל ישנה גם עלייה משמעותית בהוצאות המימון, בגובה של 55 מיליון שקל בשלושת הרבעונים של 2019 לעומת אשתקד.</p>
      <p>אם במקס ציפו שהלקוחות ירוצו אחריהם, המצב כלל לא כך. ברבעון האחרון כמות הכרטיסים החוץ בנקאיים רשמה עלייה של 12.6% ואילו במספר הכרטיסים הבנקאיים לא נרשם שינוי כלל. סך הרכישות של לקוחות מקס בכרטיסי האשראי, הסתכם ב-22 מיליארד שקל. עלייה מינורית של אחוזים בודדים.</p>
      <p>הרווח הנקי של ישראכרט, המחזיקה בנתח שוק של כ־50% מכרטיסי האשראי בישראל, ירד בכ-9% ל-83 מיליון שקל. זאת ירידה רכה יותר מחברת מקס. הוצאות התפעול שלה לא צמחו במיוחד עקב הסכמים קיימים, אך אמורים לעלות בהמשך בעקבות הסכמים שכן נחתמו לאחרונה. כמות הכרטיסים הבנקאיים עלה ל-3 מיליון (עלייה של 1.6% בלבד) ואילו בכרטיסים החוץ בנקאיים הגיעה החברה ל-1 מיליון (עלייה של כ-10%). סך הרכישות של לקוחות החברה הסתכם ב-44.6 מיליארד שקל המבטאים עלייה של כ-9%.</p>
      <p>לעומת מקס וישראכרט, חברת כאל שהחוק התיר לה להישאר תחת המטריה של בנק דיסקונט, זכתה בשני מועדוני לקוחות ענקיים, שופרסל ופליי קארד. הזכייה הקפיצה את מספר הכרטיסים הבנקאיים שלה ל-1.5 מיליון כרטיסים (עלייה של 9.3%) ואילו כרטיסים החוץ בנקאיים זינק בכ-11% ל-1.26 מיליון כרטיסים. בכרטיסים אלו רכשו לקוחות כאל בסכום של 28.3 מיליארד שקל ורשמו זינוק של 15.4%. משמעות העליות בפרמטרים אלו היא זינוק ברווח הנקי של כאל בכ-35% שהגיע ל-58 מיליון שקל. בהתייחס לכמות הכרטיסים הנמוכה הרבה יותר מהמתחרות, מדובר בעליה מטאורית.</p>
      <p>הדוחות עוסקים גם בכמות האשראי הצרכני, לעומת האשראי העסקי והסיכונים שלוקחות חברות האשראי, במעבר מאשראי עם בטוחה כרכישת רכב, לאשראי לכל מטרה. מה שמגדיל באופן ישיר את כמות המחיקות של ההלוואות, לאחר הניסיון לגבותן באמצעים משפטיים וכדומה.</p>
      <p>כאמור, החברות שנמצאות בתחרות קשה בינן לבין עצמן ומול הבנקים, עושות כל שלאל ידם כדי להוסיף עוד ועוד כרטיסים לארנק התפוח שלכם. 'ביזנעס' כאן כדי להזכיר לכם את מה שמומחי התקציב המשפחתי אומרים שוב ושוב: אשראי הוא תשלום שיום אחד תצטרכו לשלם אותו. התנהלו אתו בזהירות ובתבונה.</p>
    </article>
  </body>
</html>