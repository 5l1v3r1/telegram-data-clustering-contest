<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-normalnomu-stani-y-iz-santehnikoyu-rosiya-vidhreschuyetsya-vid-pograbuvannya-korabliv-vmsu-330417_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T12:42:00+00:00"/>
    <meta property="og:title" content="&quot;У нормальному стані й із сантехнікою&quot;: Росія відхрещується від пограбування кораблів ВМСУ"/>
    <meta property="og:description" content="ФСБ оприлюднило відео нібито огляду катерів і рейдового буксира перед передачею Україні."/>
  </head>
  <body>
    <article>
      <h1>"У нормальному стані й із сантехнікою": Росія відхрещується від пограбування кораблів ВМСУ</h1>
      <h2>ФСБ оприлюднило відео нібито огляду катерів і рейдового буксира перед передачею Україні.</h2>
      <address>
        <time datetime="2019-11-21T12:42:00+00:00">21 Nov 2019, 12:42</time>
      </address>
      <p>Росія заперечує розгарбування захоплених минулого року українських катерів і рейдового буксира, і стверджує, що передала їх Україні у належному вигляді. Відео нібито огляду українських кораблів оприлюднив Центр громадських зв'язків (ЦГЗ) ФСБ Росії.</p>
      <p>Напередодні командувач Військово-морських сил України адмірал Ігор Воронченко повідомив, що повернуті катери та рейдовий буксир були в поганому стані – <b><a href="https://dt.ua/UKRAINE/u-vms-rozpovili-v-yakomu-stani-rf-povernula-ukrayinski-korabli-330309_.html">росіяни зняли з них навіть унітази, розетки та плафони</a></b>.</p>
      <p>"Військові судна... були передані Україні в нормальному стані та зі справною сантехнікою... Якщо за час переходу від берегів Криму до Очакова українська сторона спромоглася "угробити" судна і довести сантехніку до неналежного стану, то це проблема самої української сторони", - цитує заяву російської спецслужби "ТАСС".</p>
      <p>На оприлюдненому росіянами відео видно українські бронекатери "Бердянськ" і "Нікополь" та рейдовий буксир "Яни Капу", пришвартовані біля причалу, ймовірно, в окупованій Керчі. <b>Коли саме зроблено відео – в день передачі або раніше – невідомо</b>. РФ стверджує, що воно знято 18 листопада.</p>
      <p>При цьому "Бердянськ" розташований так, що на його борту не видно отриманих під час атаки пробоїни. Перед передачею суден, намагаючись приховати докази агресії, росіяни залатали їх. Латки добре видно на фото катера, що входить до гавані Очакова.</p>
      <figure>
        <img src="https://image.zn.ua/media/images/original/Nov2019/245509.jpg"/>
        <figcaption>ТСН</figcaption>
      </figure>
      <p>До того ж передача кораблів проводилася в нейтральних водах Чорного моря 20 листопада, з акваторії Керчі їх вивели 18 числа. Однак відеозвіту за цей період на запису немає.</p>
      <p>На записі видно підписання акта приймання-передачі кораблів. У цей момент "зовнішній і внутрішній стан суден" вже не демонструється. Судячи із запису, акт підписано на кораблі берегової охорони РФ, після чого моряки ВМС України переходять на буксир і на цьому відео закінчується.</p>
      <p>
        <b>Відео містить елементи пропаганди країни-агресора.</b>
      </p>
      <figure>
        <iframe src="https://www.youtube.com/embed/wEp4Lp7FF5M" width="640" height="360" data-service="Youtube" scrolling="no"/>
      </figure>
      <p>Як повідомлялося, 18 листопада <a href="https://dt.ua/UKRAINE/u-vms-pidtverdzhuyut-povernennya-ukrayini-zahoplenih-rosiyeyu-korabliv-330023_.html"><b>Росія повернула Україні</b></a> захоплені в 2018 році кораблі ВМС, <b><a href="https://dt.ua/UKRAINE/ukrayinski-korabli-zustrili-v-portu-ochakova-330368_.html">20 листопада судна прибули до порту Очакова</a></b>.</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН ухвалив рішення, яким зобов'язав РФ негайно звільнити</a></b> моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряки і повернулися додому. </p>
      <footer>За матеріалами: <a href="https://dt.ua/go/aHR0cDovL3Rhc3MucnUv">ТАСС</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>