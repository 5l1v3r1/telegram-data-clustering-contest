<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-fogyatekkal-elo-gyerekek-kutyaterapias-foglalkozasan-segitett-szilagyi-aron/"/>
    <meta property="og:site_name" content="lokál"/>
    <meta property="article:published_time" content="2019-11-21T12:30:28+00:00"/>
    <meta property="og:title" content="Fogyatékkal élő gyerekek kutyaterápiás foglalkozásán segített Szilágyi Áron"/>
    <meta property="og:description" content="Szilágyi Áron a MOL Alapítvány jószolgálati nagyköveteként Down-szindrómás, autizmussal élő és tanulásban akadályozott gyerekek kutyaterápiás foglalkozásán vett részt Budapesten."/>
  </head>
  <body>
    <article>
      <h1>Fogyatékkal élő gyerekek kutyaterápiás foglalkozásán segített Szilágyi Áron</h1>
      <address><time datetime="2019-11-21T12:30:28+00:00">21 Nov 2019, 12:30</time> by <a rel="author">Lokál</a></address>
      <figure>
        <img src="https://www.lokal.hu/wp-content/uploads/2019/11/021_DSC3667-1280x852.jpeg"/>
      </figure>
      <p>
        <b>Szilágyi Áron a </b>
        <b>MOL Alapítvány jószolgálati nagyköveteként Down-szindrómás, autizmussal élő és tanulásban akadályozott gyerekek kutyaterápiás foglalkozásán vett részt Budapesten. A kétszeres olimpiai, világ- és Európa-bajnok magyar kardvívó – aki maga is kutyatulajdonos – otthonosan érezte magát a terápiás kutya társaságában, és nagy odaadással kapcsolódott be a gyerekek foglalkozásába.</b>
      </p>
      <p><b> </b>A MOL Gyermekgyógyító Program krónikusan beteg, fogyatékkal élő, vagy a lelki egészség szempontjából veszélyeztetett gyerekek gyógyulását, rehabilitációját segítő élmény- és művészetterápiás programokat támogat. A támogatottak közt van 2018 óta a Kutyával az Emberért Alapítványt, melynek munkatársai többek közt a Csodavár Budapest Inkluzív Fejlesztő Központ és Játszóházban 7-14 éves autizmussal élő, Down-szindrómás és tanulásban akadályozott gyerekeknek tartanak kutyaterápiás foglalkozásokat.</p>
      <p><b> </b>A terápiás állatok jelenléte jótékonyan hat az ember érzelmi állapotára, motivációjára. A kutyás foglalkozás hatására a gyermekeknek nő az önbizalmuk, fejlődik a mozgáskoordinációjuk, javul a kedélyállapotuk, és a szociális, kommunikációs készségük is. A Csodavárban fogyatékkal élő és átlagos fejlődésű gyermekek egyéni és csoportos fejlesztése zajlik, valamint játszóházként is működik családi napokkal, táborokkal, egyéb programokkal.</p>
      <p><i>„A kutya a foglalkozásokon óriási motivációt adott a gyerekeknek, az állatokkal közösen minden feladatba igazi lelkesedéssel vetették bele magukat. Ráadásul rám is jó hatással voltak, rögtön feloldották a foglalkozás előtt bennem lévő izgalmat” </i>– mondta Szilágyi Áron. A MOL Alapítvány jószolgálati nagykövete hozzátette: „<i>Ők is, én is a sikerért dolgozunk, csak a siker mást jelent az életünkben: nekem ezt érmekben mérik, számukra azt jelenti, hogy a hétköznapok akadályait könnyebben veszik, és be tudnak illeszkedni ép társaik közé.”</i></p>
      <p><i> </i>Szilágyi Áron 2006-ban, a MOL alapítványának indulásakor elsők közt nyerte el a MOL Tehetségtámogató Program támogatását. A fiatal vívó 2010-től a MOL Csapat tagja lett, és kétszeres olimpiai bajnokká vált, akihez mindig közel álltak a jó ügyek. 2017-től a MOL Alapítvány jószolgálati nagykövete, aki példamutató sportolóként részt vesz az alapítvány fiataloknak szóló jótékonysági programjain.</p>
      <p><b> </b>A 2005 óta futó MOL Gyermekgyógyító Program eddig összesen több mint 500 terápiás projektet tudott támogatni több mint 620 millió forinttal, elsősorban a terapeuták béréhez történő hozzájárulással több mint 110.000 gyermek fejlesztését vagy gyógyítását elősegítve. Ezzel az érintett családok számára ingyenessé vagy jelentősen olcsóbbá teszi az évközi rendszeres foglalkozásokat vagy nyári táborokat.</p>
      <p>Fotók az eseményről: <a href="https://photos.app.goo.gl/rZwM2d9XyDN9Cuev6">https://photos.app.goo.gl/rZwM2d9XyDN9Cuev6</a></p>
      <p>
        <b>Kutyával az Emberért Alapítvány</b>
      </p>
      <p>Az alapítvány 2018 óta a MOL Gyermekgyógyító Program támogatottjai, több mint 20 éve tevékenykednek, az első mozgássérült-segítő kutyákat képző szervezet voltak Magyarországon. Kiképző, vizsgáztató intézmény, 32 mozgássérült gazda, 7 személyi segítő kutya, 4 hangjelző és 2 rohamjelző kutyájuk vizsgázott le eddig sikeresen. Csoportos és egyéni fejlesztéseket is végeznek, jelenleg 14 terápiás párosuk 17 intézmény 23 csoportjában vesz részt rendszeres fejlesztő foglalkozásokon Budapesten. A MOL Alapítvány által támogatott helyszíneik a Csodavár Inkluzív Fejlesztő Központ, a Pető Intézet Óvodája, a Budai Gyermekkórház ifjúságpszichiátriai Osztálya és a Zirzen Janka Gyermekotthon.</p>
      <p>
        <a href="http://www.kea-net.hu/">http://www.kea-net.hu/</a>
      </p>
      <p>
        <b>Csodavár Budapest Inkluzív Fejlesztő Központ és Játszóház</b>
      </p>
      <p>A Csodavár Budapest Inkluzív Fejlesztő Központ Down-szindrómás, autizmussal élő, és más sajátos nevelési igényű gyermekek számára az egyéni szükségleteikhez leginkább illő, komplex fejlesztő foglalkozásokat biztosít.  A Csodavárban alkalmazott kora gyermekkori intervenciót támogató foglalkozások enyhítik a lemaradást, valamint erősítik az eltérésből fakadó lehetséges pozitívumokat a gyerekekben. Szülői programjaik és folyamatos tanácsadói munkájuk segíti a szülőket abban, hogy otthon is eredményesen foglalkozzanak gyermekükkel. A Csodavár fő célkitűzése az inkluzív nevelés fontosságának terjesztése, az egymás iránti elfogadás erősítése, ezáltal egy befogadó társadalom létrejöttének elősegítése. A Csodavár Inkluzív Fejlesztő Központnak ezért fontos része egy játszóház, amelyben minden gyermek együtt játszik egy gondosan tervezett, kreativitást ösztönző, és szinte észrevétlenül fejlesztő eszközökből felépített mesevilágban, valamint azok a családi és közösségi programok, táborok, ahol ép és fogyatékkal élő gyerekek együtt vesznek részt.  A Csodavár két központtal működik Magyarországon társadalmi vállalkozásként, Budapesten és Nyíregyházán, a Rejtett Kincsek Down Egyesület égisze alatt.</p>
      <p>
        <u>
          <a href="https://csodavarak.hu/">https://csodavarak.hu/</a>
        </u>
      </p>
      <p>
        <b>A MOL társadalmi felelősségvállalásáról</b>
      </p>
      <p>A MOL-csoport évente mintegy 1,3 milliárd forintot adományoz a különböző társadalmi kezdeményezések számára. A támogatási portfólióban a kultúra, az egészségügy, az oktatás, a közlekedésbiztonság, a környezetvédelem és a szociális ügyek jelennek meg. A vállalat társadalmi felelősségvállalásának jegyében hozta létre 2006-ban az Új Európa Alapítványt, amely 2018-tól MOL Alapítvány néven folytatja tevékenységét.</p>
      <p>Az Alapítvány pályázati programjain keresztül évente 140 millió forintot fordít a fiatal sportolók, művészek, a pedagógusok és a gyermekegészségügy támogatására. Ennek eredményeképpen az elmúlt években több mint 4800 fiatal sportolót, tudós- és művészpalántát és csapataikat részesítette a MOL Tehetségtámogató Program támogatásban. A MOL Gyermekgyógyító Program keretében több mint 500 projekt nyert el támogatást 2006 óta, akik több mint 110.000 gyermek gyógyulásában közreműködtek. A MOL Alapítvány a helyi közösségek támogatását és az önkéntesség népszerűsítését 2014-2017 között a KÖSZ! Program, 2018-tól a Helyi Érték Program keretében végzi.</p>
      <p>További információ: <a href="http://www.molalapitvany.hu/">www.molalapitvany.hu</a></p>
    </article>
  </body>
</html>