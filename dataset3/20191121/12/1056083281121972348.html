<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019652/%D8%B3%D8%A7%DB%8C%D9%BE%D8%A7-%D9%82%D8%AF%D8%B1%D8%AA-%D8%AD%D8%B6%D9%88%D8%B1-%D8%AF%D8%B1-%D8%AC%D9%85%D8%B9-%DA%86%D9%87%D8%A7%D8%B1-%D8%AA%DB%8C%D9%85-%D8%B1%D8%A7-%D8%AF%D8%A7%D8%B1%D8%AF-%D8%A8%D8%A7%D8%B2%DA%AF%D8%B4%D8%AA-%D8%AF%D8%A7%D9%88%D8%B1%D8%B2%D9%86%DB%8C-%D8%A8%D9%87-%D9%86%D9%81%D8%B9"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:55:35+00:00"/>
    <meta property="og:title" content="سایپا قدرت حضور در جمع چهار تیم را دارد/ بازگشت داورزنی به نفع والیبال ایران بود"/>
    <meta property="og:description" content="ایسنا/خراسان رضوی سرمربی تیم سایپا تهران گفت: با بازگشت داورزنی به فدراسیون والیبال، مطمئنا شرایط بهتر و مشکلات حل خواهد شد"/>
  </head>
  <body>
    <article>
      <h6 class="kicker">سرمربی تیم سایپا تهران:</h6>
      <h1>سایپا قدرت حضور در جمع چهار تیم را دارد/ بازگشت داورزنی به نفع والیبال ایران بود</h1>
      <address><time datetime="2019-11-21T12:55:35+00:00">21 Nov 2019, 12:55</time> by <a rel="author">مصطفی صارمی نیا</a></address>
      <p>ایسنا/خراسان رضوی سرمربی تیم سایپا تهران گفت: با بازگشت داورزنی به فدراسیون والیبال، مطمئنا شرایط بهتر و مشکلات حل خواهد شد</p>
      <p>ناصر شهنازی پس از پیروزی تمیش مقابل پیام مشهد در هفته هفتم لیگ برتر والیبال، اظهار کرد: بازی خوبی به نمایش گذاشتیم و تماشاگران از این دیدار لذت بردند. روز به روز بهتر می‌شویم و در این دیدار عملکرد خوبی داشتیم.</p>
      <p>وی در خصوص عملکرد داوری در این دیدار، خاطرنشان کرد: عملکرد داوری مشکلی نداشت. اگر هم اعتراضی صورت گرفته، از سوی بازیکنانم نبوده است. کری زیر تور بوده و عکس‌العملی از سوی بازیکنانم مشاهده نکردم.</p>
      <p>سرمربی ساپیا تهران در مورد تماشاگران مشهدی، تصریح کرد: مشکلی بابت تماشاگران نداشتیم. این جوانان در حال حاضر هیچ دلخوشی ندارند و دلخوشی آنان همین بازی‌هاست. به سالن می‌آیند تا خود را تخلیه کنند. نمی‌توان به آنها ایرادی گرفت. برخی حرف‌ها طبیعی است و باید به آنان حق داد. هر موقع به مشهد آمدم شرایطم خوب بوده و از تماشاگران مشهدی بی‌احترامی ندیدم.</p>
      <p>شهنازی در رابطه با بازیکنان جدیدش در این فصل، ادامه داد: دو سه بازیکنم در ابتدای لیگ به تیم اضافه شدند. طبیعی است که این بازیکنان را در شرایط بازی به مرز آمادگی برسانیم. شرایط تیم بازی به بازی بهتر می‌شود. مدیریت خوبی در باشگاه داریم. در سال جاری برای تیم سنگ تمام گذاشتند و سعی می‌کنیم جواب زحماتشان  را بدهیم، اما تیم‌های بزرگی در لیگ سال جاری حضور دارند که شرایط را سخت می‌کند. سعی می‌کنیم مثل سایر تیم‌ها به مرور بهتر شویم.</p>
      <p>وی در خصوص هدف و پیش‌بینی‌اش از جایگاه سایپا در این فصل از رقابت‌های لیگ برتر، عنوان کرد: هدفمان قرارگیری جزو هشت تیم برتر است. سپس برنامه می‌ریزیم تا به جمع چهار تیم صعود کنیم. سایپا این قدرت را دارد که جزء چهار تیم نهایی لیگ برتر قرار گیرد. روز به روز عمکردمان بهتر می‌شود و بهتر از این هم خواهد شد. پتانسیل بازیکنانم بالاتر از این‌هاست.</p>
      <p>سرمربی سایپا تهران در خصوص بازگشت داورزنی به فدراسیون والیبال، تاکید کرد: صددرصد باید محمدرضا داورزنی برای فدراسیون والیبال انتخاب می‌شد. یک چیز طبیعی است. برای والیبال ایران تلاش زیادی کرده و حقش بود که به فدراسیون بازگردد. با بازگشتش به فدراسیون مطمئنا شرایط والیبال خیلی بهتر و مشکلات حل خواهد شد. داورزنی برای والیبال ایران بسیار مفید است.</p>
      <p>انتهای پیام</p>
    </article>
  </body>
</html>