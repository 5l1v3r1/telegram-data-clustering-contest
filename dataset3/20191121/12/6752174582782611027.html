<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-borkai-ugy-egyre-biztosabb-hogy-gyurcsany-es-czegledy-all-a-szexvideobotrany-mogott/"/>
    <meta property="og:site_name" content="lokál"/>
    <meta property="article:published_time" content="2019-11-21T12:48:03+00:00"/>
    <meta property="og:title" content="Borkai-ügy: Egyre biztosabb, hogy Gyurcsány és Czeglédy áll a szexvideóbotrány mögött"/>
    <meta property="og:description" content="Szépen lassan kirajzolódik a kép. Hogyan „bűvészkedett” a zsaroló szexvideóval a Gyurcsány-klán, s hogyan vezetnek a szálak egyre biztosabban a börtönviselt Czeglédyhez, Gyurcsány jobbkezéhez – számol be a Ripost."/>
  </head>
  <body>
    <article>
      <h1>Borkai-ügy: Egyre biztosabb, hogy Gyurcsány és Czeglédy áll a szexvideóbotrány mögött</h1>
      <address><time datetime="2019-11-21T12:48:03+00:00">21 Nov 2019, 12:48</time> by <a rel="author">Lokál</a></address>
      <figure>
        <img src="https://www.lokal.hu/wp-content/uploads/2019/11/P%C3%B3czik-J%C3%B3zsef-Gyurcs%C3%A1ny-1280x749.jpg"/>
      </figure>
      <p>
        <b>Szépen lassan kirajzolódik a kép. Hogyan „bűvészkedett” a zsaroló szexvideóval a Gyurcsány-klán, s hogyan vezetnek a szálak egyre biztosabban a börtönviselt Czeglédyhez, Gyurcsány jobbkezéhez – számol be a <a href="https://ripost.hu/politik/egyre-biztosabb-gyurcsany-es-czegledy-all-a-szexvideobotrany-mogott-2170592/">Ripost</a>.</b>
      </p>
      <p><a href="https://www.lokal.hu/2019-11-kiderult-ki-zsarolhatta-borkait/">Mint arról korábban a Lokál is beszámolt</a>, P. József volt válogatott labdarúgó, a DK korábbi önkormányzati képviselőjelöltje zsarolhatta meg a választási kampányban szexbotrányba keveredett Borkai Zsoltot. A megzsarolt politikus azóta lemondott polgármesteri címéről, és kilépett a Fideszből. P. József és társai ellen zsarolás miatt nyomoznak.</p>
      <p>Egyre többen állítják, hogy a felvételek kiszivárogtatása mögött a Demokratikus Koalíció, sőt személyesen Czeglédy Csaba és a „főkolompos” Gyurcsány Ferenc áll. Amúgy elsőként a Jobbik győri politikusai állították, még a kampány idején, hogy a Demokratikus Koalíció a szexvideó-botrány értelmi szerzője és kivitelezője.</p>
      <p>A kiszivárgott információk szerint P. József nem pusztán a titokban készült felvételeket mutatta meg a győri polgármesternek, de kapcsolatba hozható azzal a férfival is, aki a prostituáltakat kiközvetítette. Az már bizonyos, maga az érintett is beismerte, hogy P. József kopogtatott be hosszú hónapokkal ezelőtt a polgármesterhez. Az a P. József, aki 2014-ben a DK, tehát a Gyurcsány-párt színeiben indult képviselőjelöltként a győri önkormányzati választáson.</p>
      <p>Egy további verzió szerint P. József azonban vérszemet kapott, és másodszor is megjelent Borkainál. Ekkor már több tucat fotót vitt magával, és húszmillió forintot követelt. Ezúttal azonban elhajtották, hivatkozva a korábban általa is aláírt dokumentumra. Sokan azt is tudni vélik, miként juthatott hozzá az adriai felvételekhez az egykori válogatott focista. E szerint egyik közeli ismerőse rokoni kapcsolatban áll a felvételt eleve zsarolási szándékkal készíttető férfival, aki megszervezte a prostituált lányok kiutaztatását a horvátországi jachtos kiruccanásra. Egy informátor szerint a nők készítették a felvételeket, ezért is vette őket őrizetbe a rendőrség a zsarolási üggyel összefüggésben. P. József a közeli ismerőse révén juthatott hozzá az anyaghoz, aki pedig a rokonától szerezte meg azt – írja a <a href="https://ripost.hu/politik/egyre-biztosabb-gyurcsany-es-czegledy-all-a-szexvideobotrany-mogott-2170592/">Ripost</a>.</p>
      <p>Könnyű kirakni a mozaikot, hogyan került egyáltalán az ügy a Gyurcsány-párt „agyközpontjához”, ki és hogyan mozgatta P. Józsefet.</p>
      <p>P. Józsefnek egykor csapattársa volt a Rába ETO-ban Glázer Róbert, akivel nemcsak a nyolcvanas években a (közép)pályán játszottak egymás mellett, de 2016-tól közösen edzették az ETO öregfiúk csapatát is. A ma is élő kapcsolat okán bizonyos, hogy P. József már azelőtt is személyesen ismerhette a DK-s Glázer Tímeát, a győri ellenzék közös polgármesterjelöltjét, Glázer Róbert testvérét, hogy ugyanahhoz a párthoz csatlakoztak volna. Glázer Tímea pedig már napi kapcsolatban állt és áll Czeglédyvel, Dobrev Klárával és persze Gyurcsánnyal…</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-kiderult-ki-zsarolhatta-borkait/">Kiderült, ki zsarolhatta Borkait</a>
        </li>
        <li>
          <a href="https://www.lokal.hu/2019-11-egy-dk-s-jelolt-a-volt-valogatott-focista-zsarolhatta-borkai-zsoltot/">Egy DK-s jelölt, a volt válogatott focista zsarolhatta Borkai Zsoltot</a>
        </li>
        <li>
          <a href="https://www.lokal.hu/2019-11-borkai-ugy-zsarolas-miatt-nyomoznak-egy-volt-labdarugo-ellen/">Borkai-ügy: zsarolás miatt nyomoznak egy volt labdarúgó ellen</a>
        </li>
      </ul>
    </article>
  </body>
</html>