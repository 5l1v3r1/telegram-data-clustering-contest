<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/maharashtra-cm-post-supriya-sule-is-sharad-pawar-top-choice-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-21T12:56:00+00:00"/>
    <meta property="og:title" content="മഹാരാഷ്ട്രയില്‍ സുപ്രിയ സുലെയെ മുഖ്യമന്ത്രിയാക്കാന്‍ എന്‍.സി.പി നീക്കമെന്ന് സൂചന; ശിവസേനയ്ക്ക് മുന്‍പില്‍ നിര്‍ദേശം സമര്‍പ്പിച്ചേക്കും"/>
    <meta property="og:description" content="India മുംബൈ: മഹാരാഷ്ട്രയില്‍ ശിവസേന-എന്‍.സി.പി കോണ്‍ഗ്രസ് സഖ്യം അധികാരത്തിലെത്തുകയാണെങ്കില്‍ രണ്ടര വര്‍ഷം മുഖ്യമന്ത്രി പദം ആവശ്യപ്പെടാന്‍ എന്‍.സി.പി ഒരുങ്ങു"/>
  </head>
  <body>
    <article>
      <h1>മഹാരാഷ്ട്രയില്‍ സുപ്രിയ സുലെയെ മുഖ്യമന്ത്രിയാക്കാന്‍ എന്‍.സി.പി നീക്കമെന്ന് സൂചന; ശിവസേനയ്ക്ക് മുന്‍പില്‍ നിര്‍ദേശം സമര്‍പ്പിച്ചേക്കും</h1>
      <address><time datetime="2019-11-21T12:56:00+00:00">21 Nov 2019, 12:56</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ ശിവസേന-എന്‍.സി.പി കോണ്‍ഗ്രസ് സഖ്യം അധികാരത്തിലെത്തുകയാണെങ്കില്‍ രണ്ടര വര്‍ഷം മുഖ്യമന്ത്രി പദം ആവശ്യപ്പെടാന്‍ എന്‍.സി.പി ഒരുങ്ങുന്നതായി റിപ്പോര്‍ട്ട്.</p>
      <p>എന്‍.സി.പിയുടെ ഈ ആവശ്യം ശിവസേന അംഗീകരിച്ചാല്‍ ശരദ് പവാറിന്റെ മകള്‍ സുപ്രിയ സുലെ സംസ്ഥാനത്തെ ആദ്യത്തെ വനിതാ മുഖ്യമന്ത്രിയാകുമെന്ന് പാര്‍ട്ടി വൃത്തങ്ങള്‍ അറിയിച്ചു.</p>
      <p>അഞ്ച് വര്‍ഷവും മുഖ്യമന്ത്രി സ്ഥാനം ശിവസേനയ്ക്ക് നല്‍കുന്ന രീതിയിലല്ല തീരുമാനമെന്നാണ് എന്‍.സി.പി വൃത്തങ്ങളില്‍ നിന്നും ലഭിക്കുന്ന സൂചന.</p>
      <p>മൂന്ന് പാര്‍ട്ടികളും നിയമസഭയിലെ തങ്ങളുടെ എം.എല്‍.എമാരുടെ എണ്ണത്തിന് അനുപാതമായിട്ടാണ് മന്ത്രിസ്ഥാനം പങ്കിടുക. അതുപ്രകാരം ശിവസേന, എന്‍.സി.പി, കോണ്‍ഗ്രസ് പാര്‍ട്ടികള്‍ യഥാക്രമം 16-15-12 ഫോര്‍മുലയും തയ്യാറാക്കിയിട്ടുണ്ട്.</p>
      <related>
        <a href="https://www.doolnews.com/mamata-fumes-over-jharkhand-disom-partys-efforts-to-boost-tribal-support-for-bjp.html?utm_source=doolnews&amp;utm_medium=related"/>
      </related>
      <p>മഹാരാഷ്ട്രയില്‍ മിനിസ്റ്റേഴ്‌സ് കൗണ്‍സിലില്‍ 43 അംഗങ്ങളുണ്ടാകും. അതേസമയം അസംബ്ലി സ്പീക്കര്‍ ഏത് പാര്‍ട്ടിയില്‍ നിന്നായേക്കുമെന്ന് വ്യക്തതയില്ല.</p>
      <p>മഹാരാഷ്ട്ര നിയമസഭാ തെരഞ്ഞെടുപ്പില്‍ 105 സീറ്റ് ബി.ജെ.പി നേടിയെങ്കിലും ശിവസേനയുമായുള്ള തര്‍ക്കത്തെ തുടര്‍ന്ന് അധികാരത്തിലേറാന്‍ ബി.ജെ.പിക്ക് സാധിച്ചില്ല. 288 അംഗ നിയമസഭയില്‍ 56 എം.എല്‍.എമാരാണ് ശിവസേനയ്ക്കുള്ളത്. എന്‍.സി.പിയ്ക്ക് 54 സീറ്റും കോണ്‍ഗ്രസ് 44 സീറ്റുകളും നേടി.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മഹാരാഷ്ട്ര സര്‍ക്കാര്‍ രൂപീകരണവുമായി ബന്ധപ്പെട്ട് ഒരു ദിവസത്തിനകം അന്തിമ തീരുമാനമുണ്ടാകുമെന്ന് കോണ്‍ഗ്രസ് നേതാവ് കെ.സി വേണുഗോപാല്‍ അറിയിച്ചിട്ടുണ്ട്</p>
      <p>സര്‍ക്കാര്‍ രൂപീകരണവുമായി ബന്ധപ്പെട്ട് മുന്നോട്ടു പോകാനാണ് കോണ്‍ഗ്രസ് പ്രവര്‍ത്തക സമിതിയില്‍ തീരുമാനമായത്.</p>
      <p>കോണ്‍ഗ്രസ് എന്‍.സി.പി യോഗ തീരുമാനങ്ങള്‍ പ്രവര്‍ത്തക സമിതി ചര്‍ച്ച ചെയ്തു. സഖ്യ സര്‍ക്കാര്‍ രൂപീകരണവുമായി ബന്ധപ്പെട്ട് ദല്‍ഹിയില്‍ ഇന്നും ചര്‍ച്ചകള്‍ തുടരുകയാണ്.</p>
      <p>കോണ്‍ഗ്രസ് – എന്‍.സി.പി ചര്‍ച്ചകള്‍ക്ക് പുറമെ കോണ്‍ഗ്രസ് നേതാക്കള്‍ തമ്മിലും കൂടിക്കാഴ്ച നടത്തുന്നുണ്ട്. വൈകുന്നേരത്തോടെ നേതാക്കള്‍ മഹാരാഷ്ട്രയിലേക്ക് തിരിക്കും. നാളെയാണ് കോണ്‍ഗ്രസ്- എന്‍.സി.പി നേതാക്കള്‍ ശിവസേനയുമായി ചര്‍ച്ച നടത്തുന്നത്.</p>
      <p>എന്‍.സി.പി നേതാവ് ശരദ് പവാറിന്റെ ദല്‍ഹിയിലെ വസതിയില്‍ വെച്ചായിരുന്നു കോണ്‍ഗ്രസും എന്‍.സി.പിയും തമ്മില്‍ ചര്‍ച്ച നടന്നത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/JTERZRrOduc" width="500" height="281" data-service="Youtube" scrolling="no"/>
      </figure>
    </article>
  </body>
</html>