<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cosa%20fare/capodanno-2020-1.4898565"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-21T12:33:54+00:00"/>
    <meta property="og:title" content="Capodanno 2020 Rimini, Coez star in piazzale Fellini"/>
    <meta property="og:description" content="In piazza Malatesta si ballerà con i Planet Funk e tanti deejay storici della Riviera. Il primo gennaio il Regoletto di Verdi al Teatro Galli"/>
  </head>
  <body>
    <article>
      <h1>Capodanno 2020 Rimini, Coez star in piazzale Fellini</h1>
      <h2>In piazza Malatesta si ballerà con i Planet Funk e tanti deejay storici della Riviera. Il primo gennaio il Regoletto di Verdi al Teatro Galli</h2>
      <address><time datetime="2019-11-21T12:33:54+00:00">21 Nov 2019, 12:33</time> by <a rel="author">il Resto del Carlino</a></address>
      <p>Rimini, 21 novembre 2019 - Sarà <b>Coez</b> (al secolo <b>Sebastiano Albanese</b>) la stella del <b>Capodanno a Rimini.</b> Il cantante sarà il protagonista del <b>concertone in piazzale Fellini</b> il 31 dicembre. In centro storico invece si ballerà con i <b>Planet Funk </b>in piazza Malatesta. Insieme a loro suoneranno (tra piazza Francesca da Rimini e piazza Cavour) tanti deejay storici della Riviera.</p>
      <p>Dopo il concerto che ripercorrerà tutte le hit del cantautore e gli immancabili fuochi d’artificio sul mare di mezzanotte, la festa di capodanno proseguirà nel centro storico fra Piazza Cavour e Piazza Malatesta, trasformate in una grande Rimini Dance Reunion. Un club a cielo aperto diffuso, dove le storiche discoteche e i loro deejay si riuniscono per dar vita ad una serata speciale nell’atmosfera dei club degli anni ’80 e ’90. Paradiso, Velvet, Slego, Baia degli Angeli, Cellophane e Barcelona saranno le grandi discoteche ‘open air’ che si daranno appuntamento nel centro cittadino per una serata ‘remember’ unica, che per la prima volta riunisce tutte le discoteche per aprire una finestra sonora sui mitici anni d’oro del divertimento notturno.</p>
      <p>In centro storico, oltre ai Planet Funk, ancora <b>Ricky Montanari,</b> simbolo della house, <b>Daniele Baldelli</b>, deejay icona della Baia degli Angeli e <b>dj Cirillo</b>, precursore della musica techno, si uniranno alle consolle delle discoteche che suoneranno fra piazza Malatesta, Arena Francesca da Rimini e piazza Cavour. Non mancheranno<b> Roberta Lanfranchi </b>e <b>Claudio Guerrini</b> di RDS 100% Grandi Successi con la loro energia musicale ad intrattenere i numerosi ospiti in piazza Cavour.</p>
      <p>Uno degli spazi più suggestivi del centro, il <b>Complesso degli Agostiniani</b>, ospiterà un doppio evento musicale che farà incontrare, all'insegna del ballo e della musica, i ritmi latini dello staff GranCaribe con i dj set Rafael Nuñez e dj Claudio Ceccoli, con le sonorità rock/elettroniche che andranno in scena nella Sala Pamphili, con guest dj Cirillo.</p>
      <p>Nel Museo della città, la musica incontra l’arte con il concerto con brindisi della mezzanotte nella Sala del Giudizio fra gli affreschi del trecento riminese. Apertura straordinaria alla Domus del chirurgo dove, fra i mosaici delle stanze di Eutyches, risuonano note d’autore.</p>
      <p>"Quest'anno suoniamo la nona - dice il sindaco <b>Andrea Gnassi</b> - Nona edizione del Capodanno più lungo del mondo, che inaugura <b>il grande anno felliniano di Rimini</b>". Il primo gennaio appuntamento poi al <b>teatro Galli </b>con il Rigoletto di Verdi.</p>
      <p>
        <b>LEGGI ANCHE <a href="https://www.ilrestodelcarlino.it/rimini/cosa%20fare/natale-2019-eventi-1.4898970">Gli eventi natalizi a Rimini, il programma completo</a></b>
      </p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>