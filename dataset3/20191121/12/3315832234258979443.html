<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/159093d2e8d6bbc7/un-satelit-care-creeaza-ploi-de-stele-artificiale-va-fi-lansat-in-curand.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-21T12:56:25+00:00"/>
    <meta property="og:title" content="Un satelit care creează ploi de stele artificiale va fi lansat în curând"/>
    <meta property="og:description" content="Compania Astro Live Experiences propune o nouă metodă de spectacol pe cerul nopţii: ploile de stele artificiale. ALE-2, satelitul care va lansa aceste ploi, va fi lansat în data de 25 noimbrie şi ar trebui să aibă primul spectacol în 2020."/>
  </head>
  <body>
    <article>
      <h1>Un satelit care creează ploi de stele artificiale va fi lansat în curând</h1>
      <address><time datetime="2019-11-21T12:56:25+00:00">21 Nov 2019, 12:56</time> by <a rel="author">Jurnal.md</a></address>
      <p>
        <b>Compania Astro Live Experiences propune o nouă metodă de spectacol pe cerul nopţii: ploile de stele artificiale. ALE-2, satelitul care va lansa aceste ploi, va fi lansat în data de 25 noimbrie şi ar trebui să aibă primul spectacol în 2020.</b>
      </p>
      <p>ALE-2, construit de către compania japoneză Astro Live Experiences, face parte din proeictul „Sky Canvas” şi are dimensiuni reduse: 60x60x80 centimetri şi cântăreşte doar 75 de kilograme. Pentru a crea ploile de stele, satelitul va lansa o serie de sfere cu un diametru de un centimetru care vor arde la contactul cu atmosfera terestră şi care ar trebui să dea naştere unui show de lumini impresionant. „Vă rugăm să aşteptaţi cu nerăbdare prima demonstraţie din lume pe care am programat-o pentru 2020, şi care va fi o etapă majoră pentru ALE-2”, a declarat Lena Okajima, CEO Astro Live Experiences.</p>
      <p>Acest satelit pentru show-urile de lumini este cel de al doilea pe care Astro Live Experiences l-a lansat, primul satelit, ALE-1, a fost lansat în luna ianuarie a acestui an la bordul unei rachete Epsilon şi va mai efectua o serie de teste de siguranţă şi funcţionare până la primul spectacol.</p>
      <p>Aceste ploi de stele pe care sateliţii le vor lansa vor fi mai lente în comparaţie cu fenomenele naturale, ceea ce vor permite un interval de 3-10 secunde în care publicul va putea să le observe. Paleţii de la bordul satelitului sunt proiectaţi astfel încât să ardă la o altitudine de 60-80 de kilometri deasupra Pământului, fără a reprezenta un pericol pentru oamenii care le observă, pentru avioane sau pentru alte regiuni de pe glob.</p>
      <p>Reprezentanţii companiei speră ca serviciile lor să fie folosite la o serie de evenimente importante, printre care şi Jocurile Olimpice din 2020, care vor avea loc la Tokyo.</p>
      <p>La bordul rachetei Electron, cu care satelitul ALE-2 va fi lansat, se vor mai afla alţi şase sateliţi: ATL-1, un satelit care va testa un nou material de izolare termică; FossaSat-1, un satelit minuscul dedicat comunicaţiilor; NOOR 1A şi NOOR 1B, ai companiei spaţiale Stara Space; SMOG-P, proiectul studenţilor Universităţii Tehnologice din Budapesta, dedicat măsurării poluării electromangentice, şi TRSI Sat care va fi folosit pentru urmărirea zborurilor aeronavelor.</p>
    </article>
  </body>
</html>