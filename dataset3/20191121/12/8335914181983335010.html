<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/tehnologii/avtomobili/hyundai-zalaga-na-vodorod-i-tok-za-35-mlrd.-evro-6102381"/>
    <meta property="og:site_name" content="Vesti"/>
    <meta property="article:published_time" content="2019-11-21T12:41:00+00:00"/>
    <meta property="og:title" content="Стратегията за успех на Hyundai: водород и ток за 35 млрд. евро"/>
    <meta property="og:description" content="Hyundai планира да лансира 16 електромобила до 2025 г., но залага и на водородната технология за леки и лекотоварни автомобили."/>
  </head>
  <body>
    <article>
      <h1>Стратегията за успех на Hyundai: водород и ток за 35 млрд. евро</h1>
      <h2>Hyundai планира да лансира 16 електромобила до 2025 г., но залага и на водородната технология за леки и лекотоварни автомобили.</h2>
      <address><time datetime="2019-11-21T12:41:00+00:00">21 Nov 2019, 12:41</time> by <a rel="author">Пламен Георгиев</a></address>
      <p>Германските и европейските производители в момента са отдадени изцяло на литиево-йонните батерии, като горивните клетки са по-скоро лукс. Toyota прави точно обратното, докато Hyundai ще развива и двете технологии.</p>
      <p>“Най-после имаме шанс да станем технологичен лидер, а да не сме последовател. Ще грабнем тази възможност.” Думите са на президента на концерна Hyundai-Kia Муун Жае-ин, който иска да гарантира за страната си 10-процентен дял от световния пазар на електромобили до 2030 г.</p>
      <p>От 60 трилиона вона (малко под 47 млрд. евро), които компаниите от Южна Корея планират да инвестират в технологии през следващото десетилетие, на Hyundai-Kia Group се падат около две трети от тях. Интересното е, че Муун иска по-голямата част от тези средства да бъдат инвестирани в автомобили с горивни клетки. Правителството гледа на водорода като на зелена и обещаваща индустрия за бъдещето.</p>
      <p>Плановете на Hyundai са да инвестира около 35 млрд. евро в „решения за мобилност” до 2025 г. Това ще доведе не само до разработването на автомобили с горивни клетки, а и на електрически такива.</p>
      <p>В следващите 5 години само марката Hyundai възнамерява да лансира 16 модела на батерии (BEV), без тук да се включва Kia. В момента марката разполага с два електромобила: Ioniq Elektro и Kona Electric. Целта е след пет години марката да продава по 560 000 е-коли годишно.</p>
      <figure>
        <img src="https://m5.netinfo.bg/media/images/40991/40991827/655-402-hyundai-vision-t-concept.jpg"/>
        <figcaption>Hyundai Vision T Concept бе представен преди дни по време на салона в Лос Анджелис. Моделът е плъг-ин хибрид, но показва дизайнерската посока, в която ще се развиват кросоувърите на марката.<cite>Източник: Hyundai</cite></figcaption>
      </figure>
      <p>На изложението във Франкфурт Hyundai даде ясна посока за развитието с концепцията 45. Очаква се, че ръбестите форми на концепцията ще се запазят в бъдещите електрически модели на марката. Първият такъв трябва да се появи през 2021 г., като ще използва новата Electric-Global Modular Platform (E-GMP). E-GMP е предназначена специално за електромобили, аналогична на MEB на Volkswagen.</p>
      <p>Голямото преимущество на E-GMP спрямо MEB се крие във факта, че тя е базирана на 800-волтова система. Това е причината, заради която през септември Hyundai се присъедини към джойнт венчъра за бързозарядни станции Ionity. Така значително ще се намали времето за зареждане.</p>
      <p>Ако Hyundai успее да вкара капацитет на зареждане от над 200 kW в часовия сегмент, без обаче да надвишава цените на конкурентите, това ще е огромно предимство за южнокорейците. Към момента Volkswagen продължава да залага на 400-волтовата система за своите MEB-модели, което ги ограничава в капацитета на зарядното до около 150 kW.</p>
      <p>Що касае технологията на горивните клетки, то Hyundai дава ясно да се разбере, че в близките години към водородния Nexo ще се присъедини и друг модел, но компанията възнамерява да насочи усилията си и към лекотоварните автомобили. До 2025 г. Групата планира да лансира седем BEV и десет лекотоварни модела с горивни клетки – ванове, камиони и автобуси.</p>
      <p>
        <b>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</b>
      </p>
      <p>
        <b>За още любопитно съдържание последвайте страницата ни в <u><a href="https://www.instagram.com/vesti.bg_/">Instagram</a></u>.</b>
      </p>
      <p>
        <a href="https://www.vesti.bg/tehnologii/avtomobili/ofanzivata-na-audi-prodylzhava-s-e-tron-sportback-6102337">Електрическата офанзива на Audi продължава с e-tron Sportback</a>
      </p>
      <p>
        <a href="https://www.vesti.bg/tehnologii/avtomobili/bukuresht-ni-pokazva-kak-da-borim-mrysniia-vyzduh-6102291">Как ще ги стигнем: драстични мерки в Букурещ в битката с мръсния въздух</a>
      </p>
      <p>
        <a href="https://www.vesti.bg/tehnologii/avtomobili/i-zhenskiiat-avtomobil-na-godinata-e-6102280">Жени избраха своя автомобил на годината</a>
      </p>
    </article>
  </body>
</html>