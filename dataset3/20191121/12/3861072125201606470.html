<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/seimas-po-svarstymo-pritare-ismoku-vaikams-didinimui/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-21T12:08:00+00:00"/>
    <meta property="og:title" content="Seimas po svarstymo pritarė išmokų vaikams didinimui"/>
    <meta property="og:description" content="Seimas po svarstymo pritarė Išmokų vaikams įstatymo pataisoms (projektas Nr. XIIIP-4022(2), parengtoms siekiant finansinėmis priemonėmis dar labiau remti šeimas, auginančias vaikus, ypač pažeidžiamiausias ir labiausiai skurstančias asmenų grup"/>
  </head>
  <body>
    <article>
      <h1>Seimas po svarstymo pritarė išmokų vaikams didinimui</h1>
      <address>
        <time datetime="2019-11-21T12:08:00+00:00">21 Nov 2019, 12:08</time>
      </address>
      <p>
        <i>Seimas po svarstymo pritarė Išmokų vaikams įstatymo pataisoms (projektas Nr. XIIIP-4022(2), parengtoms siekiant finansinėmis priemonėmis dar labiau remti šeimas, auginančias vaikus, ypač pažeidžiamiausias ir labiausiai skurstančias asmenų grupes – gausias ir nepasiturinčias šeimas. Svarstomu projektu siūloma didinti universalią išmoką vaikui (vaiko pinigus) nuo 50 iki 70 eurų ir padidinti papildomai skiriamą išmoką vaikui, mokamą vaikams, augantiems ir (ar) globojamiems gausiose ir nepasiturinčiose šeimose nuo 20 eurų iki 40 eurų, taip pat nustatyti šios išmokos mokėjimą vienodomis sąlygomis neįgaliems vaikams.</i>
      </p>
      <p>Įstatymo projektu siūloma, kad kiekvienam neįgaliam vaikui (asmeniui), kuriam nustatytas neįgalumo lygis arba 55 procentų ir mažesnis darbingumo lygis, vienodomis sąlygomis, kaip ir nepasiturinčių ar gausių šeimų vaikams (asmenims), būtų papildomai skiriama ir mokama išmoka vaikui – 40 eurų.</p>
      <p>Taip pat numatoma padidinti vienkartinę išmoką nėščiai moteriai, pagal Ligos ir motinystės socialinio draudimo įstatymą neturinčiai teisės gauti motinystės išmoką, nuo 76 eurų iki 250 eurų.</p>
      <p>„Prognozuojama, kad padidinus universalios išmokos vaikui dydį ir nustačius papildomą išmoką, skurdo rizika bendroje populiacijoje sumažėtų 0,6 proc., o vaikų iki 18 metų skurdo rizikos lygis sumažėtų 2,4 proc. Valstybės biudžete papildomai turėtų būti skirta 153 mln. eurų, iš jų vaiko išmokai – 152,4 mln., o vienkartinės išmokos nėščiai moteriai – 758 tūkst. eurų“, – spalio mėnesį pristatydamas projektą Seimo nariams sakė socialinės apsaugos ir darbo ministras Linas Kukuraitis.</p>
      <p>Projektui po svarstymo pritarė 92, prieš balsavo 3, susilaikė 6 Seimo nariai. <i>Nuo 2018 m. sausio 1 d. įteisintas universalios išmokos vaikui – 30 eurų – mokėjimas visiems vaikams, o nuo 2019 m. sausio 1 d. ši išmoka padidinta iki 50 eurų, neįgaliems vaikams – iki 70 eurų. Taip pat pagal esamą teisinį reguliavimą gausioms šeimoms (nevertinant šeimos gaunamų pajamų) ir nepasiturinčioms šeimoms (kai šeimos vidutinės pajamos vienam asmeniui per mėnesį yra mažesnės negu 1,5 valstybės remiamų pajamų (toliau – VRP) dydžio (183 eurai), auginančioms vaikus, papildomai skiriama išmoka vaikui, kurios dydis – 20 eurų.</i></p>
    </article>
  </body>
</html>