<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/nieuws/opnieuw-is-weduwe-ontsnapt-uit-kamp-al-hol-en-onderweg-naar-belgie"/>
    <meta property="og:site_name" content="Zita"/>
    <meta property="article:published_time" content="2019-11-21T12:55:11+00:00"/>
    <meta property="og:title" content="Opnieuw IS-weduwe ontsnapt uit kamp Al-Hol en onderweg naar België"/>
    <meta property="og:description" content="Er is opnieuw een IS-weduwe ontsnapt uit het Koerdische gevangenenkamp Al-Hol en onderweg naar België. Het gaat om de 26-jarige Nora Marzkioui, de weduwe van Sharia4Belgium-kopstuk Nabil Kasmi. Marzkioui zou in maart 2019 aangekomen zijn in het kamp Al-Hol, na de slag om het laatste IS-bolwerk Baghouz, maar volgens het federaal parket blijkt uit zeer"/>
  </head>
  <body>
    <article>
      <h1>Opnieuw IS-weduwe ontsnapt uit kamp Al-Hol en onderweg naar België</h1>
      <address>
        <time datetime="2019-11-21T12:55:11+00:00">21 Nov 2019, 12:55</time>
      </address>
      <p>
        <b>Er is opnieuw een IS-weduwe ontsnapt uit het Koerdische gevangenenkamp Al-Hol en onderweg naar België. Het gaat om de 26-jarige Nora Marzkioui, de weduwe van Sharia4Belgium-kopstuk Nabil Kasmi.</b>
      </p>
      <p>Marzkioui zou in maart 2019 aangekomen zijn in het kamp Al-Hol, na de slag om het laatste IS-bolwerk Baghouz, maar volgens het federaal parket blijkt uit zeer recente informatie dat ze uit het kamp gevlucht is met haar kinderen en op weg zou zijn naar België.</p>
      <h3>Al-Nusra-front</h3>
      <p>De 28-jarige Nabil Kasmi (alias Abou Bakr) uit Antwerpen stond bekend als één van de belangrijkste ideologen van Sharia4Belgium maar opereerde vooral op de achtergrond. Hij zou onder meer nauwe banden hebben gehad met de radicale prediker Omar Bakri, die in die periode vanuit Libanon opriep tot de gewapende jihad in Syrië, en zou al in 2011 naar het Midden-Oosten zijn gereisd om er contacten te leggen met gelijkgezinde radicalen. Hij was een van de eerste westerse Syriëstrijders en de eerste Belg die naar Syrië vertrok, om zich in de zomer van 2012 aan te sluiten bij het toenmalige Al-Nusra-front. Later liep hij over naar IS.</p>
      <p>In het proces tegen Sharia4Belgium werd hij in Antwerpen veroordeeld tot vijftien jaar cel. In maart 2019 werd gemeld dat hij zou omgekomen zijn bij de slag om het laatste IS-bolwerk Baghouz, maar zijn overlijden werd nooit officieel bevestigd.</p>
      <h3>Whatsapp</h3>
      <p>Nora Marzkioui zou dan weer in september 2013 naar Syrië vertrokken zijn, al gaf haar vader haar verdwijning pas aan in december van dat jaar. Net als haar echtgenoot zou ze tot op het allerlaatste moment in het IS-bolwerk Baghouz verbleven hebben en geweigerd hebben de organisatie in de steek te laten, maar in maart 2019 kregen de Belgische veiligheidsdiensten informatie dat ze zich in het Koerdische kamp Al-Hol bevond.</p>
      <p>“Uit Whatsapp-gesprekken konden we vernemen dat ze in Syrië vooral het huishouden deed en haar kinderen opvoedde”, zei federaal magistrate Ann Fransen. «Maar daaruit bleek ook dat ze volledig verankerd was in de IS-ideologie.»</p>
      <p>Er zouden ook aanwijzingen zijn dat haar familie in België geld inzamelde dat via de familie Kasmi naar Syrië zou gestuurd zijn.</p>
      <p>Het federaal parket eiste donderdag 5 jaar cel tegen de vrouw, en vroeg dat ze zou vervallen verklaard worden van de Belgische nationaliteit. Het vonnis valt op 19 december.</p>
      <related>
        <h4>Lees ook :</h4>
        <a href="https://nl.metrotime.be/2019/11/20/news/tatiana-wielandt-en-bouchra-abouallal-niet-langer-in-syrie-maar-in-turkije/"/>
      </related>
      <footer>Het bericht <a href="https://nl.metrotime.be/2019/11/21/must-read/opnieuw-is-weduwe-ontsnapt-uit-kamp-al-hol-en-onderweg-naar-belgie-2/">Opnieuw IS-weduwe ontsnapt uit kamp Al-Hol en onderweg naar België</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>