<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/tech/story/198115/antonis-polemitis-eimaste-stin-arxi-ton-efarmogon-toy-blockchain"/>
    <meta property="og:site_name" content="CNN.gr"/>
    <meta property="article:published_time" content="2019-11-21T12:19:31+00:00"/>
    <meta property="og:title" content="Αντώνης Πολεμίτης: Είμαστε στην αρχή των εφαρμογών του blockchain"/>
    <meta property="og:description" content="Στο επίκεντρο της παγκόσμιας κοινότητας όσων ασχολούνται με το blockchain , μιας από τις πλέον πολυσυζητημένες τεχνολογίες των τελευταίων ετών, βρέθηκε η..."/>
  </head>
  <body>
    <article>
      <h1>Αντώνης Πολεμίτης: Είμαστε στην αρχή των εφαρμογών του blockchain</h1>
      <h2>Στο επίκεντρο της παγκόσμιας κοινότητας όσων ασχολούνται με το blockchain, μιας από τις πλέον πολυσυζητημένες τεχνολογίες των τελευταίων ετών, βρέθηκε η Αθήνα πριν από μερικές ημέρες.</h2>
      <figure>
        <img src="https://cdn.cnngreece.gr/media/com_news/users/697/mallassmall.jpg"/>
      </figure>
      <p>Δημήτρης Μαλλάς, CNN Greece 14:19 , 21 November 2019 - 15:26</p>
      <p>Ο λόγος δεν ήταν άλλος από το <b>Decentralized 2019</b>, ένα από τα κορυφαία συνέδρια blockchain, που διοργανώθηκε -για τρίτη συνεχόμενη χρονιά- από το Πανεπιστήμιο Λευκωσίας, ένα ακαδημαϊκό ίδρυμα το οποίο έχει να επιδείξει μία εντυπωσιακή παρουσία και δραστηριοποίηση όσον αφορά στη συγκεκριμένη τεχνολογία.</p>
      <p>Το βασικό συμπέρασμα του συνεδρίου, όπως εξηγεί στο CNN Greece ο <b>Αντώνης Πολεμίτης</b>, Ανώτατος Εκτελεστικός Διευθυντής του Πανεπιστημίου Λευκωσίας, ήταν ότι είμαστε ακόμη στην αρχή όσον αφορά στην ανάπτυξη των εφαρμογών.</p>
      <p>«Θα χρειαστούμε τουλάχιστον πέντε χρόνια προκειμένου να δούμε τις εφαρμογές», επεσήμανε ο κ. Πολεμίτης. Μία άποψη που ακούστηκε αρκετές φορές κατά τη διάρκεια του Decentralized 2019, ακόμη και από ανθρώπους όπως ο Scott Stornetta, ο οποίος θεωρείται ένας από τους «πατέρες» του blockchain. Μάλιστα, κατά τη διάρκεια της δικής του ομιλίας, ο κ. Stornetta αναρωτήθηκε ποιο είναι το <b>επόμενο βήμα για τη συγκεκριμένη τεχνολογία</b>, η οποία επιτρέπει σε άτομα, επιχειρήσεις και οργανισμούς να συναλλάσσονται χωρίς ενδιάμεσους. Αυτό επιτυγχάνεται μέσω μιας διαδικτυακής υποδομής, η οποία επιτρέπει την αποθήκευση πληροφοριών με τέτοιο τρόπο ώστε κανένα από τα συναλλασσόμενα μέρη να μην μπορεί να αμφισβητήσει, τροποποιήσει ή διαγράψει πληροφορίες που έχουν καταγραφεί σε ένα blockchain.</p>
      <p>Στο πλαίσιο του <b>Decentralized 2019</b> έγινε αναφορά και σε αρκετές υλοποιήσεις που αξιοποιούν τα πλεονεκτήματα του blockchain σε τομείς όπως είναι η παροχή νομικών υπηρεσιών, ο χρηματοπιστωτικός κλάδος αλλά και το real estate.</p>
      <figure>
        <iframe src="https://www.youtube.com/embed/8sFySEvWGs4" width="1280" height="720" data-service="Youtube" scrolling="no"/>
      </figure>
      <p> </p>
      <p>Γενικότερα, το ενδιαφέρον που υπάρχει στην παγκόσμια αγορά εντείνεται διαρκώς και είναι αξιοσημείωτο ότι το Πανεπιστήμιο Λευκωσίας ήταν το <b>πρώτο ακαδημαϊκό ίδρυμα</b> <b>που ασχολήθηκε με το blockchain</b>, το 2013, όταν ακόμη η τεχνολογία βρισκόταν στα πρώτα της βήματα. Το αποτέλεσμα είναι, όπως υπογράμμισε ο κ. Πολεμίτης, αυτή τη στιγμή να υπάρχουν πάνω από 40.000 άνθρωποι οι οποίοι  έχουν παρακολουθήσει κάποιο από τα εξ αποστάσεως μαθήματα του Πανεπιστημίου Λευκωσίας και να ασχολούνται πλέον με διάφορους τρόπους με το blockchain.</p>
      <p>«<b>Περίπου το 5% της παγκόσμιας κοινότητας έχει σύνδεση μαζί μας</b>», ανέφερε ο Ανώτατος Εκτελεστικός Διευθυντής του Πανεπιστημίου. Προκειμένου, μάλιστα, να υποστηρίξει αυτό το εγχείρημα, το Πανεπιστήμιο Λευκωσίας έχει δημιουργήσει μία εξαιρετική ομάδα που περιλαμβάνει περισσότερα από 35 άτομα, τα οποία είναι εκ των κορυφαίων στο χώρο του blockchain.</p>
      <p>Σύμφωνα με τον κ. Πολεμίτη, βέβαια, το blockchain δεν είναι ο μόνος τομέας στον οποίο το Πανεπιστήμιο Λευκωσίας έχει <b>επιτυχίες</b>. Ένας άλλος τομέας είναι εκείνος της ιατρικής επιστήμης, όπου το Πανεπιστήμιο έχει υλοποιήσει, μεταξύ άλλων, σημαντικές συνεργασίες με οργανισμούς από τη Βρετανία και το Ισραήλ, προχωρώντας με αρκετά γρήγορα βήματα και στον συγκεκριμένο κλάδο.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/epixeiriseis/story/194057/to-panepistimio-leykosias-stathera-sta-koryfaia-panepistimia-tis-perioxis-eeca">Το Πανεπιστήμιο Λευκωσίας σταθερά στα κορυφαία πανεπιστήμια της περιοχής EECA</a>
        </li>
        <li>
          <a href="https://www.cnn.gr/tech/story/192030/h-epanastasi-toy-blockchain-kai-oi-eykairies-gia-tin-ellada-kai-tin-eyropi">Η «επανάσταση» του Blockchain και οι ευκαιρίες για την Ελλάδα και την Ευρώπη</a>
        </li>
        <li>
          <a href="https://www.cnn.gr/news/ellada/story/189761/panepistimio-leykosias-ta-prota-anagnorismena-ptyxia-nomikis">Πανεπιστήμιο Λευκωσίας: Τα πρώτα αναγνωρισμένα πτυχία Νομικής</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/7159/blockchain">BLOCKCHAIN</a>
        </li>
        <li>
          <a href="https://www.cnn.gr/eidhseis/tag/78827/decentralized">DECENTRALIZED</a>
        </li>
        <li>
          <a href="https://www.cnn.gr/eidhseis/tag/31690/panepisthmio-leykwsias">ΠΑΝΕΠΙΣΤΗΜΙΟ ΛΕΥΚΩΣΙΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/22/198206/snapshot/2628449.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198202/snapshot/2762515.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198195/snapshot/2761866.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198211/snapshot/2748938.jpg"/>
      </figure>
    </article>
  </body>
</html>