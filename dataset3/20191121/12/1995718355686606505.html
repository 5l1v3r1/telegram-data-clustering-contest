<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152709-u-seli-pid-luckom-vidznachayut-prestolne-sviato"/>
    <meta property="og:site_name" content="ВолиньPost"/>
    <meta property="article:published_time" content="2019-11-21T12:45:00+00:00"/>
    <meta property="og:title" content="У селі під Луцьком відзначають престольне свято"/>
    <meta property="og:description" content="21 листопада в День святого Архангела Михаїла престольне свято відзначають жителі села Промінь."/>
  </head>
  <body>
    <article>
      <h1>У селі під Луцьком відзначають престольне свято</h1>
      <address>
        <time datetime="2019-11-21T12:45:00+00:00">21 Nov 2019, 12:45</time>
      </address>
      <p>21 листопада в День святого Архангела Михаїла престольне свято відзначають жителі села Промінь. <br/><br/>Традиційно у цей день в місцевому Свято-Михайлівському храмі відбувається святкове богослужіння, - йдеться на сайті Боратинської сільради.<br/><br/>Місцевий храм має давню, понад 100-річну історію. Довгий період часу про дату заснування церкви у селі Промінь достовірних відомостей не було. За переказами, церква тут існувала ще з XVII-XVIII століть.<br/>Роком побудови нинішнього храму церковні документи називають 1885. Однак, існує ряд фактів, які свідчать про те, що храм є ще давнішим. Це, зокрема, й ікони XVI-XVII ст., що зберігаються в Музеї Волинської ікони, й іконостас та написи на ньому, датовані 1859 роком. Наприкінці XIX ст. на кам’яному фундаменті старого храму був збудований дерев’яний. Церква зводилася за кошти парафіян, хоч їх було і небагато (77 дворів – 483 мешканці). Великі пожертви зробили місцеві пани Ягодзінський і Зарембський, допомагали і жителі інших сіл парафії – Коршовця, Голишева, Вербаєва, Новостава. Пан Зарембський та його син поховані біля храму. Їх могили є тут і зараз.<br/><br/>Під час Другої світової війни навколишні села були знищені вщент, але Промінь або Пулганів (історична назва села) уцілів.</p>
      <figure>
        <img src="http://www.volynpost.com/img/modules/news/f/8c/7377028f328c1c822c9f274a041ce8cf/cb-istoriya_promin.png"/>
      </figure>
      <p>Місцеві мешканці вважають оберегом та символом села Чудотворну ікону Пресвятої Богородиці Пулганівської, яка зберігається у Свято-Михайлівському храмі вже майже 300 років. Декілька років тому ікона Божої Матері Пулганівської оновилась, з’явилися яскраві насичені кольори.</p>
    </article>
  </body>
</html>