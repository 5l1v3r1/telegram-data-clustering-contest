<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019645/%DB%B5%DB%B4-%D8%AF%D8%B1%D8%B5%D8%AF-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%87%D8%A7-%D8%A7%D8%B2-%D8%B9%D9%85%D9%84%DA%A9%D8%B1%D8%AF-%D8%AA%D8%B1%D8%A7%D9%85%D9%BE-%D9%86%D8%A7%D8%B1%D8%A7%D8%B6%DB%8C-%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:43:25+00:00"/>
    <meta property="og:title" content="۵۴ درصد آمریکایی‌ها از عملکرد ترامپ ناراضی‌اند"/>
    <meta property="og:description" content="نتایج نظرسنجی گالوپ نشان می‌دهد،اگرچه میزان محبوبیت دونالد ترامپ در بحبوحه دادرسی علنی تحقیقات استیضاح اندکی افزایش داشته، اما هنوز ۵۴ درصد آمریکایی‌ها از عملکرد وی رضایت ندارند."/>
  </head>
  <body>
    <article>
      <h6 class="kicker">نتایج نظرسنجی نشان داد؛</h6>
      <h1>۵۴ درصد آمریکایی‌ها از عملکرد ترامپ ناراضی‌اند</h1>
      <address><time datetime="2019-11-21T12:43:25+00:00">21 Nov 2019, 12:43</time> by <a rel="author">فاطمه نبید</a></address>
      <p>نتایج نظرسنجی گالوپ نشان می‌دهد،اگرچه میزان محبوبیت دونالد ترامپ در بحبوحه دادرسی علنی تحقیقات استیضاح اندکی افزایش داشته، اما هنوز ۵۴ درصد آمریکایی‌ها از عملکرد وی رضایت ندارند.</p>
      <p>به گزارش ایسنا، به نقل پایگاه خبری هیل، نظرسنجی گالوپ نشان می‌دهد ۴۳ درصد از پاسخ دهندگان از عملکرد دونالد ترامپ حمایت کردند که دو درصد بیشتر از نظرسنجی اواخر اکتبر است. میزان نارضایتی از رئیس‌جمهوری آمریکا هم به ۵۴ درصد رسیده است که از ۵۷ درصد نظرسنجی پیشین کاهش داشته است.</p>
      <p>این میزان رضایتمندی با آمار نظرسنجی گالوب در اواسط سپتامبر مطابقت دارد؛ پیش از آنکه فرد افشاگری از تماس تلفنی جنجالی ترامپ و ولودیمیر زلنسکی، رئیس‌جمهوری اوکراین شکایت کند و این موضوع کانون تحقیق استیضاح علیه او شود. این آمارها نشان دهنده بازگشت ثبات به محبوبیت ترامپ است.</p>
      <p>این نظرسنجی از اول تا چهاردهم نوامبر انجام شد که هنوز تعداد زیادی دادرسی علنی صورت نگرفته بود. با وجود این، ۶۹ درصد از شرکت‌کنندگان گفتند که آن‌ها تصمیمشان را درباره اینکه آیا ترامپ باید استیضاح شود یا خیر گرفته‌اند. مجموعا ۴۸ درصد استیضاح یا برکناری را تایید کردند و ۵۰ درصد هم با آن مخالف بودند.</p>
      <p>حمایت جمهوری‌خواهان از عملکرد رئیس‌جمهوری آمریکا همچنان بدون تغییر باقی مانده و ۹۰ درصد از آنان از ترامپ حمایت کردند. چهار درصد از دموکرات‌ها در این نظرسنجی عملکرد ترامپ را تایید کردند و ۳۸ درصد از شرکت‌کنندگان مستقل از او حمایت به عمل آوردند. این نظرسنجی بین ۱۰۱۵ آمریکایی بالغ انجام شد.</p>
      <p>انتهای پیام</p>
    </article>
  </body>
</html>