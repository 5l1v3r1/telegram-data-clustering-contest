<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/international-atomic-energy-agency-calls-on-iran-to-clear-up-origin-of-uranium-traces"/>
    <meta property="og:site_name" content="euronews"/>
    <meta property="article:published_time" content="2019-11-21T12:24:25+00:00"/>
    <meta property="og:title" content="«ایران درباره منبع آثار اورانیوم در یک سایت اعلام نشده توضیح دهد»"/>
    <meta property="og:description" content="آژانس بین المللی انرژی اتمی از ایران خواست تا درباره آثار اورانیوم کشف شده در یک سایت اعلام نشده خود توضیحاتی ارائه دهد."/>
  </head>
  <body>
    <article>
      <h1>«ایران درباره منبع آثار اورانیوم در یک سایت اعلام نشده توضیح دهد»</h1>
      <address><time datetime="2019-11-21T12:24:25+00:00">21 Nov 2019, 12:24</time> by <a rel="author">یورونیوز فارسی </a></address>
      <p>آژانس بین‌المللی انرژی اتمی بار دیگر از ایران خواست تا «هر چه سریع‌تر» اطلاعات تکمیلی درباره آثار اورانیوم کشف شده در سایت اعلام نشده خود در تورقوزآباد را ارائه دهد.</p>
      <p>آژانس هفته پیش در گزارشی از کشف ذرات اورانیوم طبیعی با منشأ انسانی (یعنی حاصل فعالیت‌ صنعتی انسان) در نقطه‌ای در ایران خبر داده و گفته بود که نام این منطقه به عنوان مرکز هسته‌ای ثبت نشده بوده است. کورنل فروتا، مدیر کل آژانس بین‌المللی انرژی اتمی در ابتدای نشست شورای حکام در روز پنج‌شنبه ۳۰ آبان در وین، پایتخت اتریش گفت: «ما تا این زمان هیچ گونه اطلاعات تکمیلی در این زمینه دریافت نکرده‌ایم و بنابراین موضوع حل نشده باقی مانده است.»</p>
      <p>آقای فروتا با اعلام این که نمایندگان آژانس هفته آینده برای گفتگوهای بیشتر در این زمینه به ایران سفر خواهند کرد، گفت: «ضرورت دارد که ایران با جدیت برای حل این مشکل تلاش کند.»</p>
      <p>
        <b>بیشتر بخوانید:</b>
      </p>
      <p>
        <a href="https://farsi.euronews.com/2019/09/08/iaea-found-uranium-traces-at-iran-atomic-warehouse-diplomats">رویترز: آژانس انرژی اتمی اثراتی از اورانیوم را در تورقوزآباد کشف کرد</a>
      </p>
      <p>
        <a href="https://farsi.euronews.com/2018/09/30/watch-turghuzabad-south-of-tehran-netanyahu-israeli-claimed-iran-secret-nuclear-warehouse">با دوربین یورونیوز در تورقوزآباد</a>
      </p>
      <p>
        <a href="https://farsi.euronews.com/2018/05/01/mossad-narrates-the-discovery-of-nuclear-material-in-an-abandoned-vault-in-tehran">روایت موساد از کشف اسناد هسته‌ای در انباری متروکه در تهران</a>
      </p>
      <p>یک منبع نزدیک آژانس بین‌المللی انرژی اتمی در وین به خبرگزاری فرانسه گفته است در ترکیب هیئت نمایندگانی که قرار است از طرف آژانس برای گفتگو «در سطح فنی بالا» به ایران سفر کنند، یکی از معاونان مدیر کل این نهاد نیز حضور خواهد داشت.</p>
      <p>بنیامین نتانیاهو، نخست وزیر اسرائیل سال گذشته با نشان دادن عکس‌هایی از این مکان در تورقوزآباد واقع در جنوب تهران ادعا کرده بود که ایران در آنجا به طور مخفیانه فعالیت هسته‌ای غیرقانونی انجام داده و به این ترتیب تعهدات بین‌المللی خود را «نقض» کرده است. او ایران را متهم به «دروغگویی» در مورد این سایت کرد.</p>
      <p>ایران در واکنش به این ادعا گفته بود که این مرکز در حقیقت یک کارگاه قالیشویی است، اما آژانس بین‌المللی انرژی اتمی که در شهریور ماه گذشته کشف آثاری از اورانیوم در این مکان را تأیید کرده، از همان زمان تا کنون تهران خواسته است تا در مورد ماهیت فعالیت‌هایی که در تورقوزآباد انجام می‌‌شده، توضیح بدهد.</p>
    </article>
  </body>
</html>