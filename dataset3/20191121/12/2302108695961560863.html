<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/parlamentul-european-va-vota-pe-27-noiembrie-noua-comisie-europeana-condusa-de-ursula-von-der-leyen.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T12:57:10+00:00"/>
    <meta property="og:title" content="Parlamentul European va vota pe 27 noiembrie noua Comisie Europeană condusă de Ursula von der Leyen"/>
    <meta property="og:description" content="Conferința președinților de grupuri politice din Parlamentul European a decis joi să programeze pentru 27 noiembrie votul în plen pentru noua Comisie"/>
  </head>
  <body>
    <article>
      <h1> Parlamentul European va vota pe 27 noiembrie noua Comisie Europeană condusă de Ursula von der Leyen </h1>
      <address><time datetime="2019-11-21T12:57:10+00:00">21 Nov 2019, 12:57</time> by <a rel="author">Mihai Roman</a></address>
      <p>Conferința președinților de grupuri politice din Parlamentul European a decis joi să programeze pentru 27 noiembrie votul în plen pentru noua Comisie Europeană, condusă de președintele ales Ursula von der Leyen, potrivit unui comunicat al legislativului european.</p>
      <p>„În ultimele două luni, Parlamentul European și-a asumat rolul democratic, evaluând îndeaproape performanțele comisarilor desemnați. Audierile au fost detaliate și uneori dificile, dar au oferit un mod unic și transparent pentru deputați de a verifica pregătirea comisarilor desemnați pentru postul alocat. Astăzi am încheiat evaluarea finală și suntem gata să votăm Colegiul complet al comisarilor săptămâna viitoare.</p>
      <p>Votul va avea loc pe 27 noiembrie la prânz, după ce Ursula von der Leyen va prezenta Colegiul comisarilor și programul acestora.</p>
      <p>”În următorii cinci ani, Europa se va confrunta cu numeroase probleme – de la furnizarea de soluții pe termen lung privind migrația și azilul, până la asumarea leadership-ului internațional în lupta împotriva schimbărilor climatice. Avem nevoie de o Comisie Europeană gata să acționeze asupra problemelor care contează pentru europeni. Asigurând legătura directă cu cetățenii UE, Parlamentul va continua să tragă la răspundere Comisia și să se asigure că își îndeplinește promisiunile”, a declarat președintele Parlamentului European, David Sassoli.</p>
      <p>Reamintim că România a primit portofoliul Transporturilor în noua Comisie Europeană pentru Adina Vălean (PNL).</p>
      <p>
        <i>Foto: Ursula von der Leyen / Comisia Europeană</i>
      </p>
    </article>
  </body>
</html>