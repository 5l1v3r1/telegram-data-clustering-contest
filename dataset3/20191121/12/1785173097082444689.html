<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/afm-acorda-o-finantare-de-715-085-lei-pentru-montarea-a-patru-statii-de-reincarcare-pentru-vehicule-electrice-in-calarasi-1922402021002019111219176464"/>
    <meta property="og:site_name" content="News.ro"/>
    <meta property="article:published_time" content="2019-11-21T12:20:00+00:00"/>
    <meta property="og:title" content="AFM acordă o finanţare de 715.085 lei pentru montarea a patru staţii de reîncărcare pentru vehicule electrice în Călăraşi"/>
    <meta property="og:description" content="Administraţia Fondului pentru Mediu (AFM) a aprobat miercuri un nou proiect în cadrul Programului privind instalarea staţiilor de reîncărcare pentru vehicule electrice în municipiile reşedinţe de judeţ, respectiv cel al Municipiului Călăraşi, care urmează să beneficieze de o finanţare de 715.085 lei, pentru montarea unui număr de patru staţii de reîncărcare cu opt puncte de reîncărcare rapidă echivalente."/>
  </head>
  <body>
    <article>
      <h1>AFM acordă o finanţare de 715.085 lei pentru montarea a patru staţii de reîncărcare pentru vehicule electrice în Călăraşi</h1>
      <address><time datetime="2019-11-21T12:20:00+00:00">21 Nov 2019, 12:20</time> by <a rel="author">Alina Oprea</a></address>
      <p>
        <b>Administraţia Fondului pentru Mediu (AFM) a aprobat miercuri un nou proiect în cadrul Programului privind instalarea staţiilor de reîncărcare pentru vehicule electrice în municipiile reşedinţe de judeţ, respectiv cel al Municipiului Călăraşi, care urmează să beneficieze de o finanţare de 715.085 lei, pentru montarea unui număr de patru staţii de reîncărcare cu opt puncte de reîncărcare rapidă echivalente.</b>
      </p>
      <p>”Noul proiect contribuie, alături de cele 11 aprobate până acum, la dezvoltarea reţelei de staţii de reîncărcare pe care Ministerul Mediului şi Administraţia Fondului pentru Mediu şi-au propus s-o dezvolte la nivelul municipiilor reşedintă de judeţ, în eforturile de reducere a emisiilor rezultate din transporturi şi în acord cu strategiile naţionale în domeniul schimbărilor climatice”, a anunţat AFM într-un comunicat.</p>
      <p>Reprezentanţii AFM le reamintesc unităţilor administrativ – teritoriale – reşedinţă de judeţ, care nu au depus dosar de finanţare în cadrul acestui program, că sesiunea de depunere este deschisă până pe data de 13 decembrie 2019.</p>
      <p>Obiectivul Programului îl reprezintă dezvoltarea infrastructurii de alimentare a vehiculelor cu energie electrică.</p>
      <p>Solicitanţii eligibili sunt unităţile administrativ-teritoriale - reşedinţe de judeţ şi municipiul Bucureşti, iar suma alocată sesiunii de finanţare este de 92 milioane lei.</p>
      <p>Finanţarea se acordă în procent de maximum 90% din cheltuielile eligibile şi nu mai mult de 190.000 lei pentru instalarea unei staţii de reîncărcare, în limita sumelor maxime ce pot fi acordate pentru fiecare solicitant în funcţie de numărul de locuitori aferent.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>