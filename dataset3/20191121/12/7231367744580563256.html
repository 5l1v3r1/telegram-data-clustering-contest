<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/fisco/lavoro-e-fisco-la-perdita-di-chance-e-tassata/"/>
    <meta property="og:site_name" content="InvestireOggi"/>
    <meta property="article:published_time" content="2019-11-21T12:36:37+00:00"/>
    <meta property="og:title" content="Lavoro e fisco: il risarcimento da perdita di chance è tassato?"/>
    <meta property="og:description" content="Risarcimento del danno per perdita di chance, quando viene applicata la tassazione ordinaria e quando è esclusa."/>
  </head>
  <body>
    <article>
      <h1>Lavoro e fisco: il risarcimento da perdita di chance è tassato?</h1>
      <h2>Risarcimento del danno per perdita di chance, quando viene applicata la tassazione ordinaria e quando è esclusa.</h2>
      <address><time datetime="2019-11-21T12:36:37+00:00">21 Nov 2019, 12:36</time> by <a rel="author" href="https://www.investireoggi.it/fisco/author/qquebec/" target="_blank">Mirco Galbusera</a></address>
      <p>La <b>perdita di chance</b> in ambito lavorativo comporta a volte un risarcimento economico. Sono molti in Italia i lavoratori che, a vario titolo, fanno causa al proprio datore di lavoro per aver subito un danno per via di esclusione da un concorso o dalla mancata progressione in carriera o riconoscimento di mansioni superiori.</p>
      <p>Spesso, si ricorre a vertenze sindacali, ma a volte si finisce anche davanti al giudice. E quando capita che il datore di lavoro venga condannato a risarcire il danno patito dal lavoratore sotto forma di <b>perdita di chance</b>, ci si pone la domanda se i soldi che percepirà a titolo di risarcimento sono soggetti a tassazione.</p>
      <h3>Perdita di chance, cos’è</h3>
      <p>Ma andiamo con ordine. Cosa è la <b>perdita di chance</b>? Per “chance” si intende la perdita della possibilità di ottenere un futuro risultato utile, cioè una effettiva occasione favorevole di conseguire un determinato vantaggio economico, qualificabile e quantificabile. La “chance” non è una semplice aspettativa, ma una vera e propria probabilità statistica di conseguire un arricchimento che, se provata, diventa sicuramente liquidabile. Ciò premesso, va detto che l’onere della prova è sempre a carico del lavoratore danneggiato che dovrà dimostrare e quantificare il danno patito da perdita di chance, magari avvalendosi di comparazioni e testimonianze.</p>
      <h3>La tassazione da perdita di chance</h3>
      <p>Posto, quindi, che il danno sia provato e quantificato (cosi detto <b>lucro cessante</b>), vediamo se e come viene tassato dal fisco, anche alla luce degli ultimi chiarimenti da parte dell’Agenzia delle Entrate. Partendo dal presupposto che tutte le voci di reddito sono soggette a tassazione, anche il risarcimento da perdita di chance, configurato come mancata percezione di redditi, lo è poiché costituisce un mancato guadagno del lavoratore. Ciò è ben specificato dalla circolare 155/E del 2002 dell’Agenzia delle Entrate secondo cui, laddove “<i>l’indennizzo vada a compensare in via integrativa o sostitutiva la mancata percezione di redditi di lavoro, oppure il mancato guadagno, le somme corrisposte, in quanto sostitutive di reddito, vanno assoggettate a tassazione e così ricomprese nel reddito complessivo del soggetto percipiente</i>”.</p>
      <p>La tassazione applicata sarà quindi quella ordinaria in base agli scaglioni di reddito di appartenenza del lavoratore.</p>
      <h3>Danni non soggetti a tassazione</h3>
      <p>Viceversa, le altre voci del risarcimento, come il danno biologico e, in generale, quello morale non è soggetto a tassazione. Questo perché dette voci non costituiscono reddito imponibile poichè volte a riparare un pregiudizio di natura diversa. Sono esenti da imposte anche i danni subiti dal lavoratore derivanti da perdite subìte (il cosiddetto <b>danno emergente</b>), con la specifica funzione di reintegrazione patrimoniale. In questo caso il denaro viene versato a titolo di <a href="https://www.investireoggi.it/fisco/risarcimento-danni/">risarcimento del danno</a> alla persona del soggetto leso mancando quindi qualsiasi funzione sostitutiva o integrativa di eventuali trattamenti retributivi. Pertanto, gli indennizzi non concorreranno alla formazione del reddito.</p>
      <h3>Perdita di chance non soggetta a Irpef</h3>
      <p>Uno dei classici esempi di <b>perdita di chance</b> non soggetta a tassazione è il risarcimento del danno per perdita di chance a seguito di esclusione da un concorso o selezione per la progressione in carriera. Il risarcimento che ne potrebbe derivare a seguito di vertenza o causa lavorativa non è soggetto a tassazione poiché non ha natura di reddito. Tale risarcimento costituisce infatti un semplice ristoro al danno patito (danno emergente) e non è quantificabile sotto il profilo della mancata perdita di reddito (lucro cessante).</p>
    </article>
  </body>
</html>