<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/kultura/hudba/na-depeche-mode-do-kina-novy-film-nabizi-zaznam-koncertu-i-pribehy-skalnich_1911211218_jsf"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T12:18:00+00:00"/>
    <meta property="og:title" content="Na Depeche Mode do kina. Nový film nabízí záznam koncertu i příběhy skalních fanoušků"/>
    <meta property="og:description" content="Kdo jsou fanoušci pod pódiem? I na to se zaměřil nový film o kapele Depeche Mode – Spirits in the Forest. Od čtvrtka ho promítají kina po celém Česku."/>
  </head>
  <body>
    <article>
      <h1>Na Depeche Mode do kina. Nový film nabízí záznam koncertu i příběhy skalních fanoušků</h1>
      <address><time datetime="2019-11-21T12:18:00+00:00">21 Nov 2019, 12:18</time> by <a rel="author">Jiří Štefl</a></address>
      <p>
        <a href="https://www.irozhlas.cz/fotogalerie/8112883?fid=9132949">Viz kompletní galerie</a>
      </p>
      <p>
        <b>Kdo jsou vlastně fanoušci pod pódiem, na kterém vystupují jejich oblíbení umělci? I na to se zaměřil nový film o kapele Depeche Mode – Spirits in the Forest. Od čtvrtka ho promítají kina po celém Česku.</b>
      </p>
      <p>Cestují s ní v tramvaji, běhají s ní anebo na ní vyrůstali. V novém filmu o kapele Depeche Mode odkrývá šestice fanoušků svůj příběh o tom, jak jim angličtí pop-rockeři ovlivňovali a stále ovlivňují životy.</p>
      <p>„Jsem opravdu pyšný, že jsem součástí tohoto filmu a silného příběhu, který vypráví. Je úžasné vidět, jak muzika ovlivňuje životy našich fanoušků,“ podotýká frontman kapely David Gahan.</p>
      <p>
        <b>DEPECHE MODE</b>
      </p>
      <p> Kapela Depeche Mode koncertuje od roku 1980. Její písně jsou složené ze syntezátorů. Studiová alba, kterých je 14, se umisťují na předních příčkách světových hitparád.</p>
      <p>A hlavní skladatel kapely Martin Gore doplňuje: „V dnešním turbulentním a rozděleném světě hudba může být skutečně tou silou, která lidi spojuje.“</p>
      <p>Kromě samotných příběhů diváci uvidí i část záznamu velkolepé show Depeche Mode z léta minulého roku. Do Berlína tehdy dorazili fanoušci z celého světa. Narodili se sice jinde, jsou jinak staří – hudba ‚Depešáků‘ je ale dokáže spojit.</p>
      <related>
        <h4>Číst článek</h4>
        <a href="https://www.irozhlas.cz/kultura/hudba/navrat-depeche-mode-netrval-ani-cely-rok-do-prahy-vezou-novou-desku_1801310630_jra"/>
      </related>
      <p>„Jela jsem na motorce a vybourala se. Když jsem se pak probudila v nemocnici, nic jsem si nepamatovala. Nic kromě hudby kapely Depeche Mode,“ vypráví ve filmu jedna z fanynek skupiny.</p>
      <p>Nový snímek natočil nizozemský režisér Anton Corbijn, který má na svědomí videoklipy k písním Enjoy The Silence a Personal Jesus. S kapelou v letech 2017 a 2018 vyrazil na turné Global Spirit Tour, které čítalo přes 115 koncertů pro více než tři miliony fanoušků. Film promítají od čtvrtka kina po celém Česku.</p>
      <figure>
        <iframe src="https://www.youtube.com/embed/XEewCKKN-9s" width="560" height="315" data-service="Youtube" scrolling="no"/>
      </figure>
    </article>
  </body>
</html>