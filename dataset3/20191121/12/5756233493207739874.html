<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622630/%D8%AA%DA%A9%D8%B0%DB%8C%D8%A8-%DA%A9%D8%B4%D8%AA%D9%87%E2%80%8C%D8%B4%D8%AF%D9%86-%D9%81%D8%B1%D9%85%D8%A7%D9%86%D8%AF%D9%87-%D8%AA%DB%8C%D9%BE-%DB%B5%DB%B5-%D9%87%D9%88%D8%A7%D8%A8%D8%B1%D8%AF-%D8%B4%DB%8C%D8%B1%D8%A7%D8%B2-%D9%88-%D8%B4%D9%84%DB%8C%DA%A9-%D8%A7%D8%B2-%D9%87%D9%84%DB%8C%E2%80%8C%DA%A9%D9%88%D9%BE%D8%AA%D8%B1-%D8%A8%D9%87-%D9%85%D8%B9%D8%AA%D8%B1%D8%B6%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T12:03:00+00:00"/>
    <meta property="og:title" content="تکذیب کشته‌شدن فرمانده تیپ ۵۵ هوابرد شیراز و شلیک از هلی‌کوپتر به معترضان"/>
    <meta property="og:description" content="خبر کشته‌شدن فرمانده تیپ ۵۵ هوابرد شیراز در اعتراضات اخیر تکذیب شد."/>
  </head>
  <body>
    <article>
      <h1>تکذیب کشته‌شدن فرمانده تیپ ۵۵ هوابرد شیراز و شلیک از هلی‌کوپتر به معترضان</h1>
      <address>
        <time datetime="2019-11-21T12:03:00+00:00">21 Nov 2019, 12:03</time>
      </address>
      <p>
        <i>خبر کشته‌شدن فرمانده تیپ ۵۵ هوابرد شیراز در اعتراضات اخیر تکذیب شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>برخی رسانه‌ها مدعی شد بودند که فرمانده تیپ ۵۵ هوابرد شیراز به خاطر سرپیچی و خودداری از شرکت در برخورد با اعتراضات شیراز، توسط عوامل سپاه با "آر پی جی" کشته شده است!</p>
      <p>خبرگزاری میزان، وابسته به قوه قضائیه ضمن تکذیب این خبر نوشته است: امیر سرتیپ ذبیح‌الله بهمن‌زیاری در واکنش به این ادعا گفت: این اخبار جعلی ساخته و پرداخته اراذل و اوباش، منافقین، سلطنت‌طلبان، معاندین و دشمنان ملت ایران است. انتشار چنین مطالبی اراجیف و در یک کلمه «یاوه‌گویی» است.</p>
      <figure>
        <img src="https://aftabnews.ir/files/fa/news/1398/8/30/361848_118.jpg"/>
      </figure>
      <p>فرمانده تیپ ۵۵ هوابرد شیراز ادامه داد: دشمنان ملت ایران به هر دروغ و جعل خبری متوسل می‌شوند. مردم بدانند بیان چنین مطالبی کذب محض است. در صحت کامل در حال انجام خدمت به نظام مقدس جمهوری اسلامی ایران و مردم عزیز کشورم هستم. من سرباز و گوش به فرمان ولایت هستم.</p>
      <p>
        <b>ماجرای شلیک از هلی‌کوپتر به معترضان</b>
      </p>
      <p>روز سه شنبه نیز حجت‌الاسلام «غلامعلی حسین‌نژادیان» در واکنش به اخباری مبنی بر شلیک گلوله توسط هلی‌کوپتر حامل امام جمعه شهر جدید صدرا به سمت معترضان، گفت: این خبر کذب محض است. نه هلی‌کوپتری بر پشت‌بام منزل من که امام جمعه صدرا هستم فرود آمد (به نظرم اصلا مشخصات پشت بام منزل بنده چنین ظرفیتی برای نشستن هلی کوپتر ندارد) نه هلی‌کوپتری من را سوار کرد و نه شلیکی از درون هلی‌کوپتر صورت گرفت از یک رفت و آمد معمول و متداول هلی کوپتر در شهر افسانه سرایی کردند.</p>
      <p>وی در ادامه بیان کرد: من در این چند روز هم شایعه جابجایی‌ام توسط هلی‌کوپتر و هم شایعه کشته شدنم را شنیده‌ام. بدانید که فاصله خانه بنده تا محل تجمعات این روز‌ها در شهر صدرا نزدیک ۳ کیلومتر است درحالی‌که تمام درگیری‌های صدرا در اطراف محلی دیگر رخ داد و به محلی که خانه من در آن قرار دارد هیچ ارتباطی نداشت. اشراری که در شهر نقش افرینی کردند بسیار کارکشته بودند. آن‌ها می‌خواستند حوزه مقاومت بسیج را خلع سلاح کنند. اشرار در روز شنبه ۲۵ آبان مسجدی که ما در آن نماز می‌خوانیم، دفتر امام جمعه، اداره ثبت که در پایین دفتر امام جمعه قرار دارد و قسمتی از ساختمان شهرداری را آتش زده بودند. آن‌ها تهدید کرده بودند که هیچ ماشین آتش‌نشانی نباید برای خاموش کردن آتش وارد عمل شود.</p>
      <p>وی افزود: سیستم‌های صوتی و وسایلی در ایام محرم برای مسجد نوساز صدرا تهیه شده بود، همگی در آتش سوختند. تمام، میز‌ها و صندلی‌ها و برگه‌ها و اسنادی نیز که در دفتر امام جمعه و دفتر ثبت طبقه پایین آن بودند، زغال شدند و هیچ اثری از آن‌ها باقی نماند. دو روز پیش هم اشرار چند طبقه شهرداری صدرا و بانک‌ها را آتش زدند.خوشبختانه آرامش به شهر بازگشته است.</p>
    </article>
  </body>
</html>