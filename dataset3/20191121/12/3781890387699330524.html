<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742891"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T12:15:00+00:00"/>
    <meta property="og:title" content="'โป๊ปฟรังซิส'เสด็จทำพิธีมิสซา ประชาชนแน่นสนามศุภฯ"/>
    <meta property="og:description" content="พิธีมิสซายิ่งใหญ่สมพระเกียรติ 350 ปีแห่งการสถาปนาศาสนาคริสตจักรบนแผ่นดินสยาม 'โป๊ปฟรังซิส' เทศน์อย่าปล่อยให้ผู้ไร้ที่พักพิงถูกเพิงเฉย"/>
  </head>
  <body>
    <article>
      <h1>'โป๊ปฟรังซิส'เสด็จทำพิธีมิสซา ประชาชนแน่นสนามศุภฯ</h1>
      <address>
        <time datetime="2019-11-21T12:15:00+00:00">21 Nov 2019, 12:15</time>
      </address>
      <figure>
        <img src="https://www.dailynews.co.th/admin/upload/20191121/news_bfCOpvPGav200049_533.jpg?v=201911221312"/>
      </figure>
      <p>
        <b>พิธีมิสซายิ่งใหญ่สมพระเกียรติ 350 ปีแห่งการสถาปนาศาสนาคริสตจักรบนแผ่นดินสยาม "โป๊ปฟรังซิส" เทศน์อย่าปล่อยให้ผู้ไร้ที่พักพิงถูกเพิงเฉย</b>
      </p>
      <p>เมื่อเวลา 18.00 น. วันที่ 21 พ.ย. ที่สนามศุภชลาศัย มีประชาชนเข้าร่วมงานพิธีมิสซาจากทั่วประเทศและประเทศเพื่อนบ้านในอาเซียน กว่า 50,000 คน โดยมีประชาชนชาวเวียดนามลงทะเบียนเข้าร่วมงานสูงสุด ประมาณ 4,500 คน และประชาชนชาวพม่า จำนวน 1,000 คน ทั้งนี้สภาประมุขบาทหลวงโรมันคาทอลิกแห่งประเทศไทยได้แจกหนังสือที่ระลึกให้แก่ผู้เข้าร่วมพิธีดังกล่าว จำนวน 45,000 เล่ม โดยหนังสือมีชื่อว่า “เส้นทางแห่งรัก” “เส้นทางแห่งสันติ และ “เส้นทางแห่งสันติภาพและภราดรภาพ” สมเด็จพระสันตะปาปาฟรังซิส เสด็จเยือนไทย ซึ่งเนื้อหาของหนังสือจะเป็นภาพถ่ายและประวัติของสมเด็จพระสันตะปาปากับภาระกิจต่าง ๆ ที่ช่วยเหลือผู้ยากไร้ รวมถึงบทเพลง และบทสวดมนต์ขอพรพระเจ้า<br/><br/>โดยสมเด็จพระสันตะปาปาเทศน์ตอนหนึ่งว่า ระยะเวลาที่ผ่านไปแล้ว 350 ปี นับตั้งแต่ได้ก่อตั้งมิสซังสยาม (ค.ศ. 1669-2019) ซึ่งเป็สัญลักษณ์แห่งอ้อมกอดฉันพี่น้องที่ได้รับการสถาปนาขึ้นในแผ่นดินแห่งนี้ธรรมทูตเพียง 2 ท่านได้หว่านเมล็ดพันธุ์ ซึ่งได้เติบโตขึ้นมาและผลิดอกออกผลเป็นการริเริ่มงานอภิบาลที่หลากหลายและได้เอื้อประโยชน์ต่อทุกชีวิตในประเทศ</p>
      <figure>
        <img src="https://www.dailynews.co.th/admin/upload/20191121/news_xiWfFHIsfX194203_533.jpg?v=201911221312?v=9491"/>
      </figure>
      <figure>
        <img src="https://www.dailynews.co.th/admin/upload/20191121/news_JxVhrQDwPL200048_533.jpg?v=201911221312?v=8047"/>
      </figure>
      <p>สมเด็จพระสันตะปาปา กล่าวต่อไปว่า ทั้งนี้ในโอกาสครบรอบการเฉลิมฉลองนี้ไม่ใช่เป็นการฉลองด้วยความโหยหาอดีตแต่ต้องเป็นเหมือนกับเปลวไฟที่น่าความหวัง เพื่อให้เราสามารถตอบสนองคำเชิญชวนของพระเจ้าด้วยความตั้งใจอันแน่วแน่ เหมือนกับบรรดาธรรมทูตรุ่นแรกนั้นนี่เป็นความทรงจำที่เปี่ยมไปด้วยความชื่นชมยินดีและการระลึกถึงคุณงามความดี ซึ่งจะช่วยเราให้สามารถออกจากตัวเองเพื่อแบ่งปันชีวิตใหม่ ที่มาจากพระวรสารกับสมาชิกครอบครัวของเราที่เรายังไม่รู้จัก เราทุกคนเป็นศิษย์ธรรมทูต เป็นครอบครัวของพระองค์พระผู้เป็นเจ้าและในเวลาที่เราได้แบ่งปันชีวิตอย่างแท้จริงเหมือนกับพระองค์ พระเจ้าไม่กลัวที่จะนั่งร่วมโต๊ะกับคนบาป เพื่อยืนยันว่ายังมีที่ว่างสงวนไว้สำหรับเขาที่โต๊ะงานเลี้ยงของพระบิดา และในโลกที่เป็น "บ้านอาศัย" ของเราทุกคนพระองค์ได้เคยสัมผัสบุคคลเหล่นั้นที่ถูกตีตราว่าพวกมีมลทิน และยังยินยอมให้เขาสัมผัสพระองค์ด้วย</p>
      <figure>
        <img src="https://www.dailynews.co.th/admin/upload/20191121/news_WNXGADFxQW200049_533.jpg?v=201911221312?v=3014"/>
      </figure>
      <figure>
        <img src="https://www.dailynews.co.th/admin/upload/20191121/news_tRZjsqMuMV194203_533.jpg?v=201911221312?v=1627"/>
      </figure>
      <p>เพื่อที่เขาจะได้เข้าใจว่า พระเจ้าทรงสถิตอยู่ใกล้เขาและเขาเป็นผู้รับพร พ่อคิดถึงเป็นพิเศษบรรดาเด็กชายหญิงและสตรีที่ตกเป็นเหยื่อของการค้าประเวณี และการค้ามนุษย์ ซึ่งทำให้ศักดิ์ศรีความเป็นมนุษย์ของพวกเขาถูกทำลายไป พ่อคิดถึงเยาวชนที่ตกเป็นทาสของยาเสพติด และดำเนินชีวิตอย่างไร้ความหมาย โดยการหยุดที่จะใฝ่ฝัน หรือการเผาทำลายความฝันของตัวเอง พ่อคิดถึงบรรดาผู้อพยพที่ไร้บ้านเรือนที่จะพักพิง และจำต้องจากครอบครัวไป พ่อคิดถึงผู้คนอีกจำนวนมากที่อาจจะรู้สึกว่าตนเองถูกลืม เหมือนเป็นเด็กกำพร้าที่ถูกทิ้ง พี่น้องของเราจำนวนมากมายที่ดำเนินชีวิตโดยปราศจากแสงสว่างพลังและความบรรเทาใจจากพระเยซูคริสตเจ้า ปราศจากชุมชนแห่งความเชื่อที่ต้อนรับเขา ปราศจากขอบฟ้าแห่งความหมาย พ่อคิดถึงบรรดาชาวประมงที่ถูกเอารัดเอาเปียบ พ่อคิดถึงบรรดาคนขอทานคนที่ไร้ที่พึ่งพิงและถูกเพิกเฉย พวกเขาเหล่านี้เป็นสมาชิกในครอบครัวของเรา เป็นมารดา เป็นพี่น้องของเรา จงอย่าปิดกั้นชุมชนของเราจากใบหน้า บาดแผล รอยยิ้ม และชี วิตของเขา จงอย่าหยุดยั้งความรักความเมตตาของพระเจ้า ในการที่จะเจิมบาดแผลและความเจ็บปวดของเขา ศิษย์ธรรมทูตต้องเข้าใจว่าการแพร่ธรรมไม่เกี่ยวกับการเพิ่มปริมาณหรือการแสดงถึงอิทธิพล หรืออำนาจหากแต่เป็นการเปิดประตูเพื่อการมีส่วนร่วมในอ้อมกอดที่เปี่ยมด้วยความรักและความเมตตา<br/><br/>จบแล้วทรงนำภาวนา และปิดท้ายมหาพิธีมิสซาด้วยการแสดง "สี่ภาคพิลาสนาฏศิลป์ งามหยาดหยดรดรินถิ่นสยาม" จากนักเรียนโรงเรียนในเครือคณะภคินีเซนต์ปอล เดอ ชาร์ตร</p>
      <figure>
        <img src="https://www.dailynews.co.th/admin/upload/20191121/news_SGIcECsamp200048_533.jpg?v=201911221312?v=5909"/>
      </figure>
      <p>ด้าน ซิสเตอร์ลำดวน ศรีเจริญตระกูล เจ้าคณะภคินีแพร่ธรรมแห่งพระนางมารีย์ ผู้ปฏิสนธินิรมล กล่าวว่า วันนี้ ชาวคาทอลิกปากะญอมาด้วยหัวใจที่คาดหวังที่จะได้รับพระพร สันติสุขกลับไปรวมถึงอยากจะเห็นสันติสุข ผู้คนรักกันเกิดขึ้นในแผ่นดินไทย <br/><br/>ผู้สื่อข่าวรายงานว่า ในพิธีมิสซาสมเด็จพระสันตะปาปา ได้ทรงสวมอาภรณ์เสื้อกาสุลาสีทองหรือเสื้อชั้นนอกที่ตัดเย็บด้วยผ้าไหมไทยลายกนกจากคณะภคินีพระหฤทัยของพระเยซูเจ้าแห่งกรุงเทพฯ</p>
    </article>
  </body>
</html>