<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837016-fraktsiya-sluga-narodu-tretiy-den-ne-mozhe-pereviriti-sudimist-ivanisova"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T12:26:00+00:00"/>
    <meta property="og:title" content="Фракція &quot;Слуга народу&quot; третій день не може перевірити судимість Іванісова"/>
    <meta property="og:description" content="КИЇВ. 21 листопада. УНН. У “Слузі народу” наразі не можуть підтвердити чи спростувати інформацію про те, чи відбував народний депутат з фракції …"/>
  </head>
  <body>
    <article>
      <h1>Фракція "Слуга народу" третій день не може перевірити судимість Іванісова</h1>
      <address><time datetime="2019-11-21T12:26:00+00:00">21 Nov 2019, 12:26</time> by <a rel="author">Саша Картер</a></address>
      <p><b>КИЇВ. 21 листопада. УНН.</b> У “Слузі народу” наразі не можуть підтвердити чи спростувати інформацію про те, чи відбував народний депутат з фракції “Слуга народу” Роман Іванісов тюремний строк за зґвалтування неповнолітньої. Про це заявив журналістам у четвер голова фракції “Слуга народу” Давид Арахамія, передає кореспондент <b>УНН</b>.</p>
      <p>“У нас є ситуація з паном Іванісовим, який є мажоритарний депутат з Рівненської області. З’явилась інформація, що він має погашену судимість за статтею, коли йому було 17 років — я зі ЗМІ беру цю інформацію — за зґвалтування неповнолітньої. Ця інформація почала поширюватись, ви знаєте, неодноразово я казав, що дуже багато зараз шейків, анонімних каналів тощо. Тому ми не можемо на зараз перевірити”, — сказав Арахамія.</p>
      <p>Він заявив, що перевірив профіль Іванісова, коли його обирали до лав народних депутатів. Зі слів голови фракції, тоді робили по всім народним депутатам так звану “довідку” з усіх правоохоронних органів.</p>
      <p>“Довідка у нього є, ми її вчора підтвердили, щодо несудимості, але зараз, як пояснили юристи — я цього наприклад не знав — якщо є погашена судимість, то у вас буде довідка про несудимість. Пан Іванісов, я його вчора набирав, кажу — є така інформація, якщо це буде правдою, то вибачай, у тебе не буде жодних причин бути у нашій партії чи у нашій фракції. Він каже: я це розумію. Я кажу: більш того, зараз є ця інформація загальносуспільна, тобто суспільство обурюється, і треба якимось чином чи підтвердити, чи спростувати. Він каже: мені треба час на це. На нього йде атака, він неодноразово про це повідомляв, тому що він займається антикорупційними справами по Бурштину в області, і він каже що це замовлення на нього. Я не можу ні спростувати це ні підтвердити”, — заявив він.</p>
      <p>Як повідомляв <b>УНН</b>, з посиланням на правоохоронні органи, нардеп Іванісов 1996 року <a href="https://www.unn.com.ua/uk/exclusive/1836671-pravookhorontsi-pidtverdili-sudimist-slugi-narodu-ivanisova-za-zgvaltuvannya">був засуджений</a> за зґвалтування неповнолітньої і відбув покарання у вигляді 2 років 6 місяців у колонії загального режиму.</p>
      <p>Сам народний депутат Іванісов ці факти заперечує та навіть розмістив на своїй сторінці у Facebook фото-копію довідки про відсутність судимості.</p>
      <p>Коментуючи <b>УНН</b> <a href="https://www.unn.com.ua/uk/exclusive/1836652-arakhamiya-yakscho-sudimist-ivanisova-za-zgvaltuvannya-pidtverditsya-budemo-vinositi-na-fraktsiyu">інформацію</a> про наявність в біографії Іванісова такого факту, голова фракції “Слуга народу” Давид Арахамія заявив, якщо з’ясується, що нардеп від “Слуги народу” Роман Іванісов дійсно був засуджений за зґвалтування неповнолітньої, то це питання буде винесене на розгляд фракції.</p>
      <p>Пізніше Генеральний прокурор України Руслан Рябошапка <a href="https://www.unn.com.ua/uk/news/1836872-genprokuror-nardep-ivanisov-vidbuvav-pokarannya-za-zgvaltuvannya">повідомив</a>, що перевірка підтвердила той факт, що народний депутат з фракції “Слуга народу” Роман Іванісов відбув тюремний термін за зґвалтування неповнолітньої.</p>
    </article>
  </body>
</html>