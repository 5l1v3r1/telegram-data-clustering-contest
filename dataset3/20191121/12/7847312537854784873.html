<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474010-teczowy-samorzadowiec-kontra-zachowawcza-liderka"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T12:53:58+00:00"/>
    <meta property="og:title" content="Tęczowy samorządowiec kontra zachowawcza „liderka”. Starcie Jaśkowiaka z Kidawą-Błońską to ciekawy test dla Koalicji Obywatelskiej"/>
    <meta property="og:description" content="Prawybory w KO będą ciekawym testem nastrojów i preferencji. Część postępowców zaangażowanych w prace nad wdrażaniem tęczowych ideologii ma teraz swojego wyrazistego kandydata."/>
  </head>
  <body>
    <article>
      <h1>Tęczowy samorządowiec kontra zachowawcza „liderka”. Starcie Jaśkowiaka z Kidawą-Błońską to ciekawy test dla Koalicji Obywatelskiej</h1>
      <address><time datetime="2019-11-21T12:53:58+00:00">21 Nov 2019, 12:53</time> by <a rel="author" href="https://wpolityce.pl/autorzy/279-marzena-nykiel-2" target="_blank">Marzena Nykiel</a></address>
      <p>
        <b>Miała być „walka” o pewne zwycięstwo, będzie starcie. Małgorzata Kidawa-Błońska nie pozostanie jedynym wyborem dla członków Koalicji Obywatelskiej w prawyborach prezydenckich. Nurt postępowy będzie mógł oddać głos na zaangażowanego ideologicznie Jacka Jaśkowiaka.</b>
      </p>
      <p>Do ostatniej chwili nie było wiadomo czy do prawyborów zgłosi się ktokolwiek poza Kidawą-Błońską. Wczoraj gruchnęła wieść o tajemniczym kandydacie. Elektryzująca wieść nadeszła pocztą. Prezydent Poznania listownie wyraził chęć zawalczenia o prezydenturę Polski.</p>
      <blockquote>Wydaje mi się, jeśli ktoś poważnie traktuje prawybory, to powinien to ogłosić, a nie składać kopertę</blockquote>
      <p>— stwierdziła wczoraj Małgorzata Kidawa- Błońska, nie potrafiąc ukryć zaskoczenia. Dziś natomiast w rozmowie z dziennikarzami wyraziła nadzieję, że rywalizacja będzie w dobrym stylu.</p>
      <p>Politycy PO przyznają, że brane były pod uwagę różne kandydatury. Sondowano czy warto postawić na młodych samorządowców, między innymi Aleksandrę Dulkiewicz i Rafała Trzaskowskiego. W grze ostała się jednak tylko Kidawa- Błońska. Wbrew jej oczekiwaniom, będzie jednak musiała o swoją kandydaturę zawalczyć. Sprawa zapowiada się ciekawie, biorąc pod uwagę uzasadnienie, jakie ogłosił jej kontrkandydat.</p>
      <blockquote>Polska potrzebuje silnej #prezydentury, która zatrzyma łamanie praworządności, wydobędzie kraj z chaosu partyjniactwa i przywróci wszystkim obywatelom prawdziwe poczucie wspólnoty. Podjąłem się tego wyzwania. Dlatego zgłosiłem swoją kandydaturę w prawyborach @KObywatelska</blockquote>
      <p>— napisał Jaśkowiak na Twitterze.</p>
      <figure>
        <iframe data-src="https://twitter.com/jacek_jaskowiak/status/1197192257620922368" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Czyżby więc Małgorzata Kidawa-Błońska nie niosła nadziei na silną prezydenturę? Czyżby ten przemożny potencjał Koalicji został zakwestionowany przez część jej członków?</p>
      <p><b>Prawybory w KO będą ciekawym testem nastrojów i preferencji. Część postępowców zaangażowanych w prace nad wdrażaniem tęczowych ideologii ma teraz swojego wyrazistego kandydata. Jacek Jaśkowiak przoduje w wyprowadzaniu samorządu na szerokie wody LGBT+, więc miałby szansę pójść ze swoim rewolucyjnym taranem jeszcze dalej. Na kogo postawi koalicyjna większość? Jaśkowiak na pewno nie odpuści tego starcia. Nie ma nic do stracenia, a swoją wyrazistością zyskać może wiele. Pamiętajmy, że Platforma nadal ma potężne problemy z liderami.</b> Małgorzata Kidawa-Błońska – liderka z nadania Schetyny – z przywództwem politycznym jak na razie nie potrafi sobie poradzić. Być może jednak jej wygrana wpisywać się będzie w polityczną strategię PO – nie pogłębiania konfliktu światopoglądowego w sposób radykalny. To starcie ma niewątpliwie wielki walor – jest szansą na ujawnienie realnych nastrojów koalicji, która trawiona jest wieloma wewnętrznymi konfliktami i postępującą niemocą.</p>
      <figure>
        <iframe src="https://www.youtube.com/embed/WHh04n2IHYw" width="650" height="350" data-service="Youtube" scrolling="no"/>
      </figure>
    </article>
  </body>
</html>