<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/novyna/ekonomika/sprava-ukrnafty-sap-skarzhytsya-rishennya-pecherskoho-sudu"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T12:40:01+00:00"/>
    <meta property="og:title" content="Справа «Укрнафти»: САП скаржиться на рішення Печерського суду"/>
    <meta property="og:description" content="Антикорупційна прокуратура дійшла до Верховного суду зі скаргою на рішення столичного райсуду у справі найбільшої нафтовидобувної компанії України."/>
  </head>
  <body>
    <article>
      <h1>Справа «Укрнафти»: САП скаржиться на рішення Печерського суду</h1>
      <address>
        <time datetime="2019-11-21T12:40:01+00:00">21 Nov 2019, 12:40</time>
      </address>
      <p>
        <b>Спеціалізована антикорупційна прокуратура подала касаційну скаргу до Верховного суду щодо рішення столичного райсуду про зобов'язання керівника САП Назара Холодницького розглянути клопотання фірми «Котлас» про передачу справи ПАТ «Укрнафта» до Генеральної прокуратури України.</b>
      </p>
      <p>Про це йдеться в рішенні Касаційного кримінального суду від 15 листопада, повідомляє «Слово і Діло».</p>
      <p>Як відомо, влітку фірма «Котлас» подала до керівника САП клопотання про передачу справи «Укрнафти» від НАБУ до іншого органу. Холодницький тоді документ не розглянув і тому компанія подала скаргу до Печерського райсуду міста Києва. Втім той повернув скаргу назад, оскільки її треба подавати за місцем розташування органу, який розслідує справу, тобто НАБУ і в Солом'янський райсуд.</p>
      <p>Однак фірма вирішила подати схоже клопотання до керівника САП, попросивши забрати справу в НАБУ і передати до Головного слідчого управління ГПУ. Холодницький і цей документ не розглянув. Тому фірма повторно пішла до Печерського суду столиці і той 10 вересня <a href="http://www.reyestr.court.gov.ua/Review/84302504">скаргу задовольнив частково</a>, зобов'язавши керівника САП розглянути клопотання фірми «Котлас».</p>
      <p>Зазначимо, що з 5 вересня розпочав свою роботу Вищий антикорупційний суд, який і займається судовим наглядом за справами НАБУ і САП. Тому скаргу фірми «Котлас» мав би розглядати ВАКС, а не Печерський суд. Тому САП подала апеляцію на рішення Печерського суду, проте <a href="http://www.reyestr.court.gov.ua/Review/84474955">апеляційна палата ВАКС не відкрила</a> за нею провадження. Пізніше прокуратура пішла до Верховного суду зі скаргою на рішення апеляційної палати. Останній <a href="http://www.reyestr.court.gov.ua/Review/85678641">провадження відкрив</a> і витребував з Печерського суду необхідні документи.</p>
      <p>Нагадаємо, <a href="https://www.slovoidilo.ua/2019/10/16/novyna/ekonomika/nabu-otrymalo-novyj-dostup-dokumentiv-ukrnafty">НАБУ отримало новий доступ до документів «Укрнафти»</a>. Раніше <a href="https://www.slovoidilo.ua/2019/07/30/novyna/ekonomika/sud-vidviv-detektyva-nabu-spravy-ukrnafty">суд відвів детектива НАБУ від цієї справи</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/08/19/novyna/ekonomika/dfs-podala-sudu-ukrnaftu-styahnennya-podatkovoho-borhu"/>
        <a href="https://www.slovoidilo.ua/2019/11/04/novyna/ekonomika/derzhaudytsluzhba-zajmetsya-audytom-ukrnafty-markarova"/>
        <a href="https://www.slovoidilo.ua/2019/04/16/novyna/ekonomika/ukrnafta-vyhrala-rosiyi-sud-shhodo-majna-krymu"/>
      </related>
    </article>
  </body>
</html>