<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/health-fitness_articles/259958/emvoliazomai-kai-thorakizomai-gia-ta-loimodi-nosimata"/>
    <meta property="og:site_name" content="LiFO"/>
    <meta property="article:published_time" content="2019-11-21T12:46:00+00:00"/>
    <meta property="og:title" content="Εμβολιάζομαι και θωρακίζομαι για τα λοιμώδη νοσήματα"/>
    <meta property="og:description" content="Τα εμβόλια δεν είναι μόνο για τα παιδιά, είναι για μικρούς και μεγάλους. Συνολικά υπάρχουν εμβόλια που προστατεύουν από τουλάχιστον 34 λοιμώδη νοσήματα."/>
  </head>
  <body>
    <article>
      <h1>Εμβολιάζομαι και θωρακίζομαι για τα λοιμώδη νοσήματα</h1>
      <h2>Τα εμβόλια δεν είναι μόνο για τα παιδιά, είναι για μικρούς και μεγάλους. Συνολικά υπάρχουν εμβόλια που προστατεύουν από τουλάχιστον 34 λοιμώδη νοσήματα.</h2>
      <address><time datetime="2019-11-21T12:46:00+00:00">21 Nov 2019, 12:46</time> by <a rel="author">LIFOTEAM</a></address>
      <p>
        <b>Κάθε χρόνο, τέτοια εποχή, στη λίστα των προτεραιοτήτων που συντάσσουμε για να ζούμε καλά με την οικογένειά μας υψηλή θέση έχει ο προληπτικός εμβολιασμός, καθώς ο χειμώνας είναι προ των πυλών και μαζί θα φέρει το κύμα των εποχικών ιώσεων και λοιμώξεων. <b>Στην ιατρική φαρέτρα υπάρχουν εμβόλια που προστατεύουν από τουλάχιστον 34 λοιμώδη νοσήματα</b> και, παρότι τα παιδιατρικά εμβόλια αποτελούν την αιχμή του δόρατος, γενικά ισχύει πως τα εμβόλια δεν είναι μόνο για τα παιδιά. <b>Ανάμεσά τους υπάρχουν 13 που συστήνονται για ενήλικες και προστατεύουν από 17 λοιμώδη νοσήματα</b>, τα οποία έχουν μεγαλύτερες πιθανότητες να πλήξουν άτομα ώριμης ηλικίας.</b>
      </p>
      <p>Εκ του αποτελέσματος προκύπτει ότι τα εμβόλια συνιστούν το μεγαλύτερο επίτευγμα της ιατρικής και, σύμφωνα με τον Παγκόσμιο Οργανισμό Υγείας, <b>κάθε χρόνο βοηθούν να σωθούν 3 εκατομμύρια ζωές</b> και να αποφευχθούν σοβαρές ισόβιες αναπηρίες σε περισσότερα από 700.000 παιδιά. Ο εμβολιασμός είναι μια πράξη ευθύνης απέναντι στον ίδιο μας τον εαυτό, την οικογένειά μας και την κοινωνία συνολικά, καθώς, όταν εμβολιάζεται το μεγαλύτερο μέρος του πληθυσμού, δεν μπορούν να «κυκλοφορήσουν» και να μεταδοθούν τα μικρόβια, με συνέπεια να δημιουργείται ένα τείχος ανοσίας που τους προστατεύει όλους, ακόμα κι αυτούς που δεν μπορούν να εμβολιαστούν. Το φαινόμενο αυτό ονομάζεται «ανοσία αγέλης» και για να διατηρηθεί ισχυρό το ανοσιακό τείχος πρέπει να εμβολιάζεται περίπου το 95% του πληθυσμού. Αν η εμβολιαστική κάλυψη πέσει χαμηλά, δημιουργούνται ρωγμές στο τείχος κι αυτό καταρρέει. Η εμβολιαστική κάλυψη μπορεί να μειωθεί με δύο τρόπους. Ο πρώτος είναι προφανής, να μην εμβολιαστούν τα άτομα που πρέπει να εμβολιαστούν λόγω αμέλειας ή επιφυλακτικότητας απέναντι στα εμβόλια. Ο δεύτερος είναι να ξεχάσει ο κόσμος να κάνει τις αναμνηστικές δόσεις που απαιτούνται προκειμένου να εξασφαλιστεί ανοσιακή απάντηση μακράς διάρκειας.</p>
      <blockquote>Τα εμβόλια είναι εκείνη η ασπίδα που μας προστατεύει από τους κακούς, μια αόρατη ασπίδα που μας καθιστά υπερ-ήρωες της διπλανής πόρτας για τα παιδιά μας, για τη δουλειά μας.</blockquote>
      <p><b>Η πατρίδα μας έχει ένα από τα καλύτερα προγράμματα εθνικού εμβολιασμού και αποζημιώνει τα εμβόλια για τις ευπαθείς ομάδες.</b> Κάθε χρόνο γίνονται αρκετές καμπάνιες με τηλεοπτικά και ραδιοφωνικά σποτ καθώς κι άλλες δράσεις που θυμίζουν στους γονείς τη σημασία του εμβολιασμού των παιδιών αλλά και πόσο χρήσιμα είναι τα εμβόλια για τους ηλικιωμένους, για τον παππού και τη γιαγιά, που αποτελούν αναπόσπαστο κομμάτι της ελληνικής οικογένειας.</p>
      <p><b>Η καμπάνια της MSD «Εμβολιάζομαι Θωρακίζομαι»</b> θυμίζει ότι τίποτα δεν είναι πιο δραστικό από τα εμβόλια για τη μείωση της νοσηρότητας και της θνητότητας και απαντά σε όσους αντιμετωπίζουν με επιφύλαξη τα εμβόλια, παραθέτοντας τεκμηριωμένα ευρήματα για την αποτελεσματικότητα και την ασφάλειά τους.</p>
      <p>Στην πατρίδα μας <b>το αντιεμβολιαστικό λόμπι βρήκε έδαφος</b> να ρίξει ρίζες περίπου πριν από 10 χρόνια, ενώ ανάλογα φαινόμενα συμβαίνουν και στις χώρες του εξωτερικού, με χαρακτηριστικό παράδειγμα τη Μεγάλη Βρετανία που οδηγήθηκε σε μια πρωτόγνωρη έξαρση ιλαράς, όταν ο κόσμος σταμάτησε να εμβολιάζεται. Οι οικονομικές μελέτες αποδεικνύουν πως ο εμβολιασμός, μεταξύ άλλων παρεμβάσεων στην υγεία, αποτελεί παρέμβαση που αξίζει και με το παραπάνω τη δαπάνη, καθώς έχει υψηλή ανταποδοτικότητα. Η ζωή, όπως και τα παραμύθια, έχει πάντοτε καλούς και κακούς πρωταγωνιστές. Τα εμβόλια είναι εκείνη η ασπίδα που μας προστατεύει από τους κακούς, μια αόρατη ασπίδα που μας καθιστά υπερ-ήρωες της διπλανής πόρτας για τα παιδιά μας, για τη δουλειά μας.</p>
      <p>
        <i>Το άρθρο δημοσιεύθηκε στην έντυπη LiFO</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/health-fitness_articles/259287/emvoliasmos-gripi-kai-ioseis-osa-prepei-na-gnorizete-prin-apo-ton-fetino-xeimona"/>
        <a href="https://www.lifo.gr/now/world/259476/me-nomo-ypoxreotikos-o-emvoliasmos-kata-tis-ilaras-sti-germania"/>
        <a href="https://www.lifo.gr/articles/health-fitness_articles/259272/karkinos-minas-afieromenos-sto-vig-c-me-hashtag-tin-elpida"/>
        <a href="https://www.lifo.gr/now/greece/254509/antigripiko-emvolio-odigies-gia-ti-sosti-kai-egkairi-xorigisi"/>
        <a href="https://www.lifo.gr/now/greece/249714/ti-symvainei-me-tin-ilara-stin-ellada-poy-ofeilontai-ta-kroysmata-kai-poso-kindyneyoyme"/>
        <a href="https://www.lifo.gr/now/greece/249429/poy-anisyxia-gia-tin-ilara-stin-ellada-vgikame-apo-ti-lista-ton-xoron-opoy-i-astheneia-exei-eksaleifthei"/>
      </related>
    </article>
  </body>
</html>