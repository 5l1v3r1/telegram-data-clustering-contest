<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474006-prof-jakub-stelina-nowym-kandydatem-pis-do-tk"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T12:37:33+00:00"/>
    <meta property="og:title" content="Nowy kandydat PiS do Trybunału Konstytucyjnego! Prof. Jakub Stelina jest specjalistą prawa pracy. Głosowanie jeszcze w czwartek"/>
    <meta property="og:description" content="Na godz. 16.30 zaplanowane jest posiedzenie sejmowej komisji sprawiedliwości i praw człowieka."/>
  </head>
  <body>
    <article>
      <h1>Nowy kandydat PiS do Trybunału Konstytucyjnego! Prof. Jakub Stelina jest specjalistą prawa pracy. Głosowanie jeszcze w czwartek</h1>
      <address><time datetime="2019-11-21T12:37:33+00:00">21 Nov 2019, 12:37</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Kandydatem Prawa i Sprawiedliwości do Trybunału Konstytucyjnego jest prof. Jakub Stelina. W czwartek po południu zaplanowane jest posiedzenie sejmowej komisji sprawiedliwości, która ma zaopiniować wniosek ws. jego wyboru w skład TK..</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/473790-zmiany-wsrod-kandydatow-do-tk-nie-bedzie-jastrzebskiego">Nowy zwrot ws. kandydatów do Trybunału Konstytucyjnego. Posłowie PiS wycofali swoje poparcie dla Roberta Jastrzębskiego</a></p>
      <p>Początkowo posiedzenie komisji sprawiedliwości i praw człowieka miał się odbyć o godz. 15.30, ale przesunięto jej rozpoczęcie o godzinę. Według planów Sejm ma głosować w sprawie wyboru sędziów TK w czwartek późnym wieczorem.</p>
      <p>Jakub Stelina urodził się w 1969 r., jest profesorem nauk prawnych, specjalistą prawa pracy. W 1993 r. ukończył studia na Wydziale Prawa i Administracji Uniwersytetu Gdańskiego. Od 1999 r. do 2001 r. był prawnikiem w Biurze Prawnym Komisji Krajowej NSZZ „Solidarność”. W latach 1993-2000 r. był asystentem, a w latach 2000-2007 adiunktem w Katedrze Prawa Pracy Uniwersytetu Gdańskiego.</p>
      <p>W 1999 r. uchwałą Rady Wydziału Prawa i Administracji UG nadano mu stopień naukowy doktora nauk prawnych w zakresie prawa pracy, na podstawie pracy doktorskiej pt. „Związkowa zdolność układowa”, napisanej pod kierunkiem prof. Lecha Kaczyńskiego. W 2006 r. Stelin otrzymał stopień naukowy doktora habilitowanego.</p>
      <p>Od 2005 do 2008 r. był prodziekanem ds. studiów stacjonarnych na Wydziale Prawa i Administracji Uniwersytetu Gdańskiego, zaś od 2008-2012 prodziekanem ds. studiów niestacjonarnych na tym wydziale.</p>
      <p>W latach 2007-2018 był zatrudniony na stanowisku profesora nadzwyczajnego na Wydziale Prawa i Administracji Uniwersytetu Gdańskiego, zaś w latach 2008-2009 w Gdańskiej Wyższej Szkole Administracji. Od 2012 do 2018 r. pełnił funkcję Dziekana Wydziału Prawa i Administracji Uniwersytetu Gdańskiego.</p>
      <p>W latach 2013-2014 był członkiem Rady Naukowej przy GIODO, a od 2016 do 2018 r. członkiem Komisji Kodyfikacyjnej Prawa Pracy, przewodniczącym zespołu ds. przygotowania kodeksu zbiorowego prawa pracy.</p>
      <p>Nieprzerwanie od 2010 r. zasiada jako członek Rady Legislacyjnej przy Prezesie Rady Ministrów w XI, XII i XIII kadencji.</p>
      <p>W 2018 r. nadano mu tytuł naukowy profesora nauk prawnych oraz otrzymał tytuł Doctora Honoris Causa Uniwersytetu w Alba Iulia w Rumunii. Od 2018 r. pracuje na stanowisku profesora zwyczajnego Uniwersytetu Gdańskiego.</p>
      <p>Jak podano we wniosku o zgłoszenie jego kandydatury do TK, Stelina jest autorem, współautorem, a także redaktorem oraz współredaktorem ponad 100 publikacji naukowych, w tym kilkunastu książek, m.in. komentarza do Kodeksu Pracy oraz do ustawy o wykonywaniu mandatu posła i senatora. „Autor podręczników do prawa pracy i prawa urzędniczego, autor monografii na temat układów zbiorowych pracy oraz charakteru prawnego stosunków pracy z mianowania i stosunków pracy osób pełniących funkcje organów państwa” - napisano we wniosku.</p>
      <p>3 grudnia kończy się kadencja trzech sędziów TK: Marka Zubika, Piotra Tulei i Stanisława Rymara. Zgodnie z regulaminem Sejmu, wnioski w sprawie kandydatów do TK składa się marszałkowi w terminie 30 dni przed upływem kadencji.</p>
      <p>Klub PiS w końcu października zgłosił jako kandydatów do TK Stanisława Piotrowicza, Krystynę Pawłowicz i Elżbietę Chojną-Duch. Centrum Informacyjne Sejmu przekazało wówczas, że procedura dotycząca wyboru kandydatów do Trybunału Konstytucyjnego będzie musiała zostać powtórzona w nowej kadencji Sejmu. Wynikało to m.in. z zasady dyskontynuacji prac parlamentarnych.</p>
      <p>Dlatego PiS jeszcze raz zgłosiło swoich kandydatów. Jednak dokonując zgłoszeń pod koniec ubiegłego tygodnia PiS nie przedstawił kandydatury Chojny-Duch; zgłoszona została natomiast kandydatura Roberta Jastrzębskiego. W środę poinformowano, że kilkudziesięciu posłów wycofało swoje poparcie dla kandydatury Jastrzębskiego, a procedura zgłoszenia kandydata zostanie ponowiona.</p>
      <p>CZYTAJ TAKŻE: <a href="https://wpolityce.pl/polityka/473808-zamieszanie-wokol-tk-chojna-duch-komentuje">Zamieszanie wokół TK. Chojna-Duch ironicznie: Śpieszmy się kochać kandydatów do Trybunału, tak szybko odchodzą</a></p>
      <p>kb/PAP</p>
    </article>
  </body>
</html>