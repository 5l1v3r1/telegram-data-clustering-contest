<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/falles-2020-comptaran-pla-estructurat-neteja-gestio-residus"/>
    <meta property="og:site_name" content="Diari La Veu"/>
    <meta property="article:published_time" content="2019-11-21T12:40:00+00:00"/>
    <meta property="og:title" content="Les Falles del 2020 comptaran amb un &quot;pla estructurat de neteja i gestió de residus&quot;"/>
    <meta property="og:description" content="Fuset ha posat en valor la Mesa de Diàleg Faller per la seua capacitat per a instar al debat i arribar a acords."/>
  </head>
  <body>
    <article>
      <h1>Les Falles del 2020 comptaran amb un "pla estructurat de neteja i gestió de residus"</h1>
      <h2>La Mesa de Diàleg Faller ha acordat que es reforçarà la neteja en les zones on es detecte la pràctica de 'botellón' i que s'incrementarà el nombre de lavabos i urinaris</h2>
      <address><time datetime="2019-11-21T12:40:00+00:00">21 Nov 2019, 12:40</time> by <a rel="author">DLV</a></address>
      <p>VALÈNCIA. La quarta reunió de la Mesa de Diàleg de les Falles, presidida pel regidor de Cultura Festiva de l'Ajuntament de València, Pere Fuset, i amb la participació del regidor de Gestió de Residus i vicealcalde, Sergi Campillo, ha servit per a presentar als representants del col·lectiu faller el primer pla estructurat de neteja i gestió de residus per a la celebració de les Falles del 2020. <br/><br/>Entre les novetats principals destaca que hi haurà un reforç important de la neteja en les zones on es detecte la pràctica de botellón i una major presència de lavabos i urinaris químics per a facilitar al màxim el comportament cívic de totes les persones que participen en les Falles. <br/><br/>La instal·lació d'aquests lavabos anirà acompanyada de senyals que indicaran la ubicació perquè tot el món els puga localitzar i així millorar la imatge de la ciutat. A això es contribuirà amb "una gestió eficient de la neteja i també de la gestió de residus perquè el veïnat puga gaudir d'aquesta festa que és Patrimoni Immaterial de la Humanitat", segons ha explicat el vicealcalde Sergi Campillo. <br/><br/>El pla presentat inclou diversos serveis addicionals de neteja i recollida de residus durant les Falles: substitucions de contenidors en zones inaccessibles –com ara a l'Eixample– per illes de contenidors de recollida selectiva; l'ampliació del servei de papereres en les zones de major afluència, amb papereres-contenidor de 120 litres adossades a les existents; reforç de neteja per a zones amb botellón, amb contenidors de vidre, envasos i reforç de papereres; senyalització i instal·lació de lavabos i urinaris públics, i planificació exhaustiva dels servicis de neteja en grans esdeveniments. <br/><br/>Tot això estarà acompanyat per diverses campanyes de comunicació i conscienciació ciutadana: una carta a les comissions falleres amb una guia pràctica de l'Àrea d'Ecologia Urbana per a unes Falles sostenibles; la Gran Reciclà, de l'Ajuntament i Ecovidrio per arreplegar envasos de vidre; dotació als casals fallers de poals-papereres per a reciclatge interior de vidre, envasos, paper-cartó i orgànica, en zones on ja està implantada la seua recollida selectiva; la campanya Ara Pots Pujar el Reciclatge durant la setmana fallera al voltant de la plaça de l'Ajuntament durant les mascletades, i l'establiment de punts verds d'informació. <br/><br/>D'altra banda, es preveu fixar l'hora màxima de neteja de revetles, sopars i altres esdeveniments festius per part dels promotors abans de les 8.00 hores del matí següent. A més, els llocs de venda ambulants, com mercats ambulants o parades de venda d'aliments, hauran d'estar equipats de papereres de selectiva per a fomentar i facilitar el reciclatge i mantindre la neteja del seu entorn. <br/><br/>Així mateix, la sol·licitud de contenidors metàl·lics per a restes de cendres de sopars i focs en la via pública haurà de realitzar-se abans del 25 de febrer. <br/><br/>Fuset, per la seua part, ha destacat la importància de totes les mesures que, com aquest pla de neteja i gestió de residus, contribueixen a "la millora de la seguretat, de la convivència entre el col·lectiu faller i la resta del veïnat de la ciutat i de la imatge de València i de les Falles". A més, ha posat en valor la Mesa de Diàleg Faller per la seua capacitat per a instar al debat i arribar a acords. </p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/ni-castello-ribera-ni-villanueva-castellon-consistori-inicia-tramits-nom-consens"/>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/viure-sota-sospita-color-de-la-pell-unic-motiu-identificat-per-la-policia"/>
      </related>
    </article>
  </body>
</html>