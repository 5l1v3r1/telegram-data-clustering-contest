<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/blind-student-dratt-etter-anklene/71813783"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T12:20:07+00:00"/>
    <meta property="og:title" content="Blind student «dratt etter anklene»"/>
    <meta property="og:description" content="Skulle bare sette seg på plassen sin for å se på en debatt - ble tvunget ut av sikkerhetsvakt med makt."/>
  </head>
  <body>
    <article>
      <h1>Blind student «dratt etter anklene»</h1>
      <h2>Skulle bare sette seg på plassen sin for å se på en debatt - ble tvunget ut av sikkerhetsvakt med makt.</h2>
      <address><time datetime="2019-11-21T12:20:07+00:00">21 Nov 2019, 12:20</time> by <a rel="author">Ruth Elise Henden</a></address>
      <p>Det var under en debatt hos Universitetet i Oxford sin debattorganisasjon, the Oxford Union, dramatikken utspilte seg 17. oktober i år.</p>
      <p>Den ghanesiske masterstudenten Ebenezer Azamati (25) skulle sitte i publikum for å se på en debatt, da han ble forsøkt fysisk tvunget ut av salen av en sikkerhetsvakt, forteller presidenten for organisasjonen for Afrikanske studenter ved Universitetet i Oxford (OUAS), Nwamaka Ogbonna, til <a href="https://edition.cnn.com/2019/11/18/uk/blind-student-oxford-union-scli-intl-gbr/index.html">CNN</a>.</p>
      <h3>Reserverte plass</h3>
      <p>Hun forteller at Azamati, som ble født blind, kom tidlig for å sikre seg en lett tilgjengelig plass, fordi han var usikker på om de kom til å tilrettelegge for dem med funksjonsnedsettelser. Deretter dro han ut for å spise middag.</p>
      <p>Da han kom tilbake satte han seg ned på plassen han hadde reservert. Kort tid etter ble han konfrontert av en sikkerhetsvakt, som sa at han ikke kunne sitte der fordi det var fullt i publikum, og at debatten skulle til å begynne.</p>
      <p>Azamati ble tilbudt et sete av en annen tilskuer, og satte seg ned på nytt. Da kom sikkerhetsvakten tilbake og prøvde å dra Azamati opp fra setet.</p>
      <p><b>Henry Hatwell, en 21 år gammel jusstudent som var vitne til hendelsen forteller til CNN</b> <b>at Azamati ble «dratt etter anklene» av sikkerhetsvakten i et forsøk på å få ham ut av setet sitt.</b></p>
      <p>Ifølge Hatwell viste hendelsen en «uproporsjonal bruk av tvang», og at det var «frustrerende og ydmykende» for Azamati. En venn skal deretter ha grepet inn i situasjonen, og det endte med at Azamati gikk ut av rommet fulgt av sikkerhetsvakter.</p>
      <p>- Jeg hadde aldri forventet at noe som dette kunne skje med meg i Storbritannia, eller i det hele tatt i Oxford, forteller Azamati i et telefonintervju til <a href="https://www.nytimes.com/2019/11/19/world/europe/blind-student-oxford-union.html">New York Times</a>.</p>
      <h3>Studenten bannlyst fra organisasjonen</h3>
      <p>Etter hendelsen leverte Oxford Unions president Brendan McGrath inn en klage mot Azamati for «voldelig oppførsel», og i en høring i forrige måned ble han bannlyst fra organisasjonen fram til mai 2020, ifølge OUAS.</p>
      <p>- Det føltes ut som at de behandlet meg som om jeg ikke var menneskelig nok til å fortjene rettferdighet og rettferdig behandling, sier Azamati til <a href="https://www.thetimes.co.uk/article/oxford-union-drags-out-blind-student-2bzc67jjt">Sunday Times</a>.</p>
      <p>Etter at nyheten om hendelsen spredte seg begynte flere studentgrupper å vise sin støtte for Azamati. Det ble satt opp en ankehøring lørdag 16.11, der debattorganisasjonen og presidenten formelt trakk tilbake anklagene og ga Azamati tilbake medlemskapet sitt. McGrath beklaget «fullstendig for frustrasjonen og skade på personlig rykte publiseringen av denne klagen kan ha skapt».</p>
      <h3>Ikke fornøyd</h3>
      <p>Flere medlemmer fra debattorganisasjonen mener at en unnskyldning ikke er godt nok, og på tirsdag ble det lagt fram forslag om å avsette McGrath fra sitt presidentskap på grunn av måten han håndterte situasjonen på.</p>
      <p>- Vi må vise at hvis man har stilling som president, så skal reaksjonen til noe som dette faktisk bety noe, sier Hatwell.</p>
      <p>Ifølge Facebooksiden <a href="https://www.facebook.com/TheOxStu/posts/1785836234883540?__xts__[0]=68.ARC-dEW-owYcChujmBdmCRlkGCiQVzAJCy7Xa7foFFzMhH9TdVR4XNgKVO3oDfdLYUGzapusL464PZyyOMSaIEnisbOA5PycxgcSxp2k_zvQxFCe9Y08SXolI27yGPY5rBXioVj1kOrOOZi97c_r05sMFM4_dI5Up20UJvapxb-vDClJbATIj8BXF6MbqKAq3N-fqOSTRexQXfV2Qm79tr8PUrhzkbwK6YYsaGn5cTA7J_iMp3iP0UuYQvfB5GALu0RBccdAtSLImjycq8JHwEjs0FXRZY43ykh6bzLaPK6ttUnpphQYIXK_eBbJQnjMQ9GRPEmwtE2E9DeTkKG_9Q&amp;__tn__=-R">«The Oxford Student»</a> gikk McGrath av som president allerede tirsdag kveld.</p>
      <p>Azamati sier det er mulig at han vil gå rettens vei mot organisasjonen fordi han føler at denne saken er større enn ham selv. Han legger til at han håper denne saken vil sette lys på hvor viktig det er at organisasjonene på universitetet i Oxford og i storsamfunnet må være «tilgjengelig for alle».</p>
      <p>- Mitt ønske er at samfunnet ikke bare vil være rettferdig mot dem som er funksjonsfriske, og ikke bare være rettferdig mot en spesifikk del av samfunnet.</p>
    </article>
  </body>
</html>