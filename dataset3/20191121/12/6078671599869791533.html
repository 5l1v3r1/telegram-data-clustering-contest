<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/bili-stenata-promishleni-1618498.html"/>
    <meta property="og:site_name" content="Cross"/>
    <meta property="article:published_time" content="2019-11-21T12:58:00+00:00"/>
    <meta property="og:title" content="Отрова за мишки е убила 9-годишния Стефан"/>
    <meta property="og:description" content="/КРОСС/ Отравяне от силни промишлени отрови, поставени срещу гризачи в стената е водещата версия, по която се работи по случая с починалия 9-годишния Стефан в добричкото село Кардам. Две от сестрите му пък бяха в болница със симптоми на тежко натравяне. Това стана ясно от изказване на главния прокурор Сотир Цацаров."/>
  </head>
  <body>
    <article>
      <h1>Отрова за мишки е убила 9-годишния Стефан</h1>
      <address>
        <time datetime="2019-11-21T12:58:00+00:00">21 Nov 2019, 12:58</time>
      </address>
      <p>/КРОСС/ Отравяне от силни промишлени отрови, поставени срещу гризачи в стената е водещата версия, по която се работи по случая с починалия 9-годишния Стефан в добричкото село Кардам. Две от сестрите му пък бяха в болница със симптоми на тежко натравяне. Това стана ясно от изказване на главния прокурор Сотир Цацаров.</p>
      <p>Изводът за причинителя на натравянето е направен на базата на 3 експертизи – съдебно-химическа, токсикологична и съдебно-медицинска. Дали и кой ще носи евентуална наказателна отговорност за смъртта на детето – ще решат прокурорите на местно ниво, обясни Цацаров.</p>
      <p>Той уточни, че при огледи на помещенията в къщата са иззети от отвори в стената химически препарати с изключително силно действие, които се използват с промишлени цели за борба с вредители.</p>
      <h3>Основната версия, по която се работи е, че тези препарати в конкретния случай са били използвани за евентуалното унищожаване на гризачи в самото помещение.</h3>
      <p>Те са били поставени в отвори, които са били зазидани с кал в стената. Според експертите това са много силно действащи промишлени отрови. Те са били в изключителна близост до леглото на детето. Натравянето може да стане дори от самото вдишване и непосредствената близост на отровните примамки.</p>
    </article>
  </body>
</html>