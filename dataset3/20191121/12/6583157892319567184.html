<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/znalazl-martwa-sarne-rowerem-zawiozl-ja-do-domu/"/>
    <meta property="og:site_name" content="lublin112.pl"/>
    <meta property="article:published_time" content="2019-11-21T12:58:00+00:00"/>
    <meta property="og:title" content="Znalazł martwą sarnę, rowerem zawiózł ją do domu"/>
    <meta property="og:description" content="Policjanci zatrzymali mężczyznę, który znalazł martwą sarnę i zawiózł ją rowerem na swoją posesję. 55-latek stanie przed sądem i odpowie za nielegalne posiadanie zwierzyny łownej."/>
  </head>
  <body>
    <article>
      <h1>Znalazł martwą sarnę, rowerem zawiózł ją do domu</h1>
      <address>
        <time datetime="2019-11-21T12:58:00+00:00">21 Nov 2019, 12:58</time>
      </address>
      <p>
        <b>Policjanci zatrzymali mężczyznę, który znalazł martwą sarnę i zawiózł ją rowerem na swoją posesję. 55-latek stanie przed sądem i odpowie za nielegalne posiadanie zwierzyny łownej.</b>
      </p>
      <p>W środę po południu dyżurny opolskiej komendy otrzymał zgłoszenie telefoniczne, z którego wynikało, że drogą wojewódzką nr 824 idzie mężczyzna z rowerem z przywiązaną do jednośladu martwą sarną. Pieszy miał przemieszczać się w kierunku Kazimierza Dolnego.</p>
      <p>Policjanci pojechali na miejsce i ustalili, że mężczyzną tym był 55-letni mieszkaniec gminy Karczmiska. Mundurowi podczas przeszukania posesji zajmowanej przez 55-latka znaleźli martwą sarnę. Mężczyzna został zatrzymany i przesłuchany. Przybyły na miejsce lekarz weterynarii nie stwierdził na ciele sarny żadnych śladów świadczących, iż została ona pozyskana poprzez kłusowanie.</p>
      <p>55-latek przyznał się do zarzucanego mu czynu. Mężczyzna tłumaczył, że znalazł martwe zwierzę w rowie i zabrał do domu. Wkrótce 55-latek stanie przed sądem i odpowie za nielegalne posiadanie zwierzyny łownej. Grozi mu kara pozbawienia wolności do roku.</p>
      <p>(fot. pixabay.com)</p>
    </article>
  </body>
</html>