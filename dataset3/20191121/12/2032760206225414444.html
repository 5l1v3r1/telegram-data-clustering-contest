<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90173"/>
    <meta property="og:site_name" content="Denník politika"/>
    <meta property="article:published_time" content="2019-11-21T12:35:10+00:00"/>
    <meta property="og:title" content="Úradníčka z kauzy nástenkový tender dostala podmienku, najvyšší súd potvrdil trest"/>
    <meta property="og:description" content="21.11.2019 (Webnoviny.sk) – Najvyšší súd SR na štvrtkovom verejnom zasadnutí potvrdil v kauze takzvaného nástenkového tendra podmienečný trest pre referentku verejného obstarávania Zdenku K."/>
  </head>
  <body>
    <article>
      <h1>Úradníčka z kauzy nástenkový tender dostala podmienku, najvyšší súd potvrdil trest</h1>
      <address><time datetime="2019-11-21T12:35:10+00:00">21 Nov 2019, 12:35</time> by <a rel="author">Webnoviny</a></address>
      <p>21.11.2019 (Webnoviny.sk) – Najvyšší súd SR na štvrtkovom verejnom zasadnutí potvrdil v kauze takzvaného nástenkového tendra podmienečný trest pre referentku verejného obstarávania Zdenku K.</p>
      <h3>Machinácie pri verejnom obstarávaní</h3>
      <p>Stotožnil sa tak s verdiktom Špecializovaného trestného súdu v Pezinku z apríla tohto roku. Ten uznal Zdenku za vinnú zo spáchania zločinu machinácií pri verejnom obstarávaní a verejnej dražbe.</p>
      <p>Súd obžalovanej uložil trest vo výmere tri roky väzenia s podmienečným odkladom na štyri roky. Rovnako jej uložil peňažný trest 6 000 eur a trest zákazu činnosti spočívajúci v zákaze pôsobnosti v orgánoch zabezpečujúcich verejné obstarávanie v dĺžke štyri roky.</p>
      <p>Najvyšší súd vo štvrtok rozsudok v tejto časti spresnil s tým, že odsúdenej zakázal akúkoľvek činnosť spojenú s verejným obstarávaním. V medializovanej kauze Zdenku K. pôvodne Špecializovaný trestný súd oslobodil, Najvyšší súd SR mu však prikázal obžalobu voči nej prejednať opätovne. Štvrtkový rozsudok Najvyššieho súdu SR, pri ktorom zároveň zamietol odvolanie Zdenky K., je právoplatný.</p>
      <h3>Potvrdili aj vinu exministrov</h3>
      <p>Pokiaľ ide o ďalších obžalovaných, najvyšší súd na verejnom zasadnutí v novembri 2018 potvrdil vinu exministrov výstavby a regionálneho rozvoja Mariána Janušeka a Igora Štefanova. Janušek si preto vo väzení odsedí 11 rokov, čo je o rok menej, ako mu pôvodne vymeral Špecializovaný trestný súd.</p>
      <p>Štefanovovi vymerali trest deväť rokov. Obaja zároveň dostali finančný trest 30 000 eur a zákaz päť rokov pôsobiť vo verejných funkciách. Bývalí ministri sú momentálne vo výkone trestu.</p>
      <p>Podľa odvolacieho súdu boli Janušek a Štefanov vinní, pretože vytvorili v rámci verejného obstarávania na reklamné služby podmienky pre vopred vybraného uchádzača a znemožnili účasť ďalších súťažiacich.</p>
      <h3>Zvýhodnili nové konzorcium</h3>
      <p><i>„Verejné obstarávanie bolo len fingované,“</i> uviedol v novembri minulého roku predseda senátu Juraj Kliment s tým, že celú záležitosť označil za bábkové divadlo. Napriek tomu, že kauza je známa ako nástenkový tender, oznámenie o obstarávaní služieb v celkovej hodnote viac ako tri miliardy vtedajších korún (viac ako 97 miliónov eur) nebolo podľa neho zverejnené ani na nástenke.</p>
      <p>Víťazné konzorcium podľa predsedu senátu vzniklo len pár mesiacov pred obstarávaním a na žiadnom inom tendri sa nikdy nezúčastnilo. Obžalovaní tak zvýhodnením tohto konzorcia konali v rozpore s pravidlami verejného obstarávania a štátu spôsobili škodu veľkého rozsahu.</p>
      <p>Janušek a Štefanov sa podľa verdiktu súdu dopustili machinácií pri verejnom obstarávaní a verejnej dražbe. Janušek, ktorý bol v tom čase ministrom, sa tiež dopustil zneužitia právomoci verejného činiteľa.</p>
      <p>Najvyšší súd zároveň v novembri 2018 potvrdil oslobodzujúce rozsudky, ktoré Špecializovaný trestný súd v októbri 2017 vyriekol nad bývalými úradníkmi rezortu výstavby Tomášom Labayom a Radoslavom Behulom.</p>
      <h3>Obžalovali päť osôb</h3>
      <p>Prokuratúra v tomto prípade v súvislosti s machináciami pri verejnom obstarávaní obžalovala päť osôb, Mariána Janušeka, Igora Štefanova, Radoslav Behul, Tomáš Labay a Zdenka Kudláčová.</p>
      <p>Špecializovaný trestný súd v októbri 2017 uznal dvoch exministrov za vinných, zvyšnú trojicu oslobodil. Janušek bol pôvodne žalovaný aj za porušenie povinností pri správe cudzieho majetku, to však súd nakoniec vypustil.</p>
      <p>Prípad sa stal v roku 2007. Ministerstvo výstavby a regionálneho rozvoja vtedy zverejnilo oznam o tendri na reklamné služby v hodnote 3,6 miliardy vtedajších korún len obmedzeným spôsobom.</p>
      <p>Ponuku zaslalo len jedno konzorcium, ktoré následne vyhralo. Dvoch ministrov za SNS stála kauza postupne kreslo, najskôr Janušeka a neskôr aj Štefanova, ktorý ho nahradil. Tender po čase zrušili, konzorcium však na ňom údajne stihlo zarobiť viac ako tri milióny eur.</p>
      <p>Viac k témam: <a href="https://www.webnoviny.sk/tag/kauza-nastenkovy-tender/"><u>kauza nástenkový tender</u></a><br/>Zdroj: Webnoviny.sk – <a href="https://www.webnoviny.sk/uradnicka-z-kauzy-nastenkovy-tender-dostala-podmienku-najvyssi-sud-potvrdil-trest/"><u>Úradníčka z kauzy nástenkový tender dostala podmienku, najvyšší súd potvrdil trest</u></a> © SITA Všetky práva vyhradené.</p>
    </article>
  </body>
</html>