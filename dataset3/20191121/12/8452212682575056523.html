<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/difteria-a-devenit-amenintare-pentru-romania/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T12:10:13+00:00"/>
    <meta property="og:title" content="Difteria a devenit amenințare pentru România"/>
    <meta property="og:description" content="Medicii de familie solicită imperios autorităților să intensifice măsurile de prevenire și să se pregătească pentru combaterea difteriei."/>
  </head>
  <body>
    <article>
      <h1>Difteria a devenit amenințare pentru România</h1>
      <address><time datetime="2019-11-21T12:10:13+00:00">21 Nov 2019, 12:10</time> by <a rel="author">(R.C.)</a></address>
      <p>
        <b>Medicii de familie solicită imperios autorităților să intensifice măsurile de prevenire și să se pregătească pentru </b>
        <b>combaterea difteriei.</b>
      </p>
      <p>Societatea Națională de Medicina Familiei (SNMF) trage un semnal de alarmă în ce privește amenințarea<br/>epidemiologică de la granița de Nord a țării. Într-un comunicat remis pe adres cotidianul. ro se precizează că „Măsurile luate de Ministerul Sănătății (MS) până în acest moment sunt bune, necesare însă trebuie completate. Medicii de familie au primit alerte epidemiologice de la direcțiile județene de sănătate publică și MS a dispus achiziționarea de stocuri de ser vaccinal împotriva difteriei“.</p>
      <p>În consecință, „SNMF solicită oficial lansarea de urgență a unui program național pentru vaccinarea populației adulte expuse<br/>riscului de îmbolnăvire, program care să cuprindă măsuri de susținere/compensare a costurilor pentru vaccin și<br/>campanii de informare și conștientizare a populației“.</p>
      <blockquote>”<i>Medicii de familie din România își arată disponibilitatea de a se implica cu seriozitate în campania de prevenire a </i><i>apariței și răspândirii difteriei. De altfel noi, medicii din prima linie, am început deja să informăm populația și să </i><i>recomandăm măsuri de prevenție.</i>”, declară dr. Dina Mergeani, Președinte SNMF.</blockquote>
      <p>Conform aceleeași surse, argumentele pentru o astfel de solicitare sunt:<br/>„- Difteria este o boală prevenibilă prin vaccinare pentru care, în România, se face imunizare din 1960. Ultimul<br/>vaccin din Programul Național de Vaccinare care conține anatoxina difterică se administrează la 14 ani iar<br/>perioada de protecție în fața bolii este de 10 ani în medie. În lipsa administrării unui rapel la toți adulții de<br/>peste 24 de ani se crează condițiile apariției unei populații receptive, expuse riscului de îmbolnăvire;<br/>– Ca o consecință a fenomenului de ”reticență la vaccinare” înregistrat în ultimul deceniu, există un procent<br/>important de copii și tineri care au vârsta până în 24 de ani fără schemă completă și protecție optimă<br/>pentru că părinții nu au respectat programul național de imunizare;<br/>– În România se folosește un vaccin care se utilizează în toată Europa și care poate fi administrat și adulților.<br/>Vaccinul asigură protecție în același timp și față de tetanos (boală cu evoluție extrem de gravă chiar și cu<br/>tratament specific) și față de tusea convulsivă (din ce in ce mai des întâlnită la nivel global);<br/>– În statele civilizate, vaccinarea împotriva difteriei se face periodic, și după vârsta copilăriei, prin programe<br/>naționale.<br/>Este evident că doar printr-un efort național putem face față unei amenințări atât de mari precum o epidemie de<br/>difterie. Noi, medicii de familie, avem un rol foarte important în depistarea bolii însă prevenția, în care deja suntem<br/>direct implicați, poate fi făcută doar prin deciziile și implicarea autorităților, cu costurile de rigoare. O investiție în<br/>prevenția primară, mai ales când amenințarea a devenit evidentă, este o inițiativă obligatorie“.</p>
      <p>
        <i>Difteria este o boală infecțioasă și contagioasă a căilor respiratorii, produsă de bacilul Loeffler (Corynebacterium diphtheriae) și care se manifestă îndeosebi la copii. Este o boală gravă la care complicațiile pot duce la cazuri mortale. </i>
      </p>
    </article>
  </body>
</html>