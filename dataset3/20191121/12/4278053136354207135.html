<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/poruba-si-v-listopadu-hraje-svoje-play-off-prohrava-2-3-na-zapasy/5044015"/>
    <meta property="og:site_name" content="Hokej.cz"/>
    <meta property="article:published_time" content="2019-11-21T12:44:00+00:00"/>
    <meta property="og:title" content="Poruba si v listopadu hraje svoje play off, prohrává 2:3 na zápasy"/>
    <meta property="og:description" content="Porubští hokejisté procházejí po reprezentační přestávce pořádně těžkou zkouškou, v rozmezí pouhých jedenácti dní sehrají hned sedm zápasů!"/>
  </head>
  <body>
    <article>
      <h1>Poruba si v listopadu hraje svoje play off, prohrává 2:3 na zápasy</h1>
      <address><time datetime="2019-11-21T12:44:00+00:00">21 Nov 2019, 12:44</time> by <a rel="author" href="https://hokej.cz/archiv-clanku/autor/283" target="_blank">Adam Bagar</a></address>
      <p>
        <b>Porubští hokejisté procházejí po reprezentační přestávce pořádně těžkou zkouškou, v rozmezí pouhých jedenácti dní sehrají hned sedm zápasů!</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Chance liga má už tak nabitý zápasový program, ale parta kolem kouče Miloše Holaně musela zvládnout ještě bitvy Visegrádského poháru. Za účasti týmů ze Slovenska, Maďarska a Polska došla do semifinále, v němž po dvou prohrách nestačila na extraligovou Nitru.</p>
      <blockquote>„Jako play off? Trenér to tak i nazval a chtěl po nás, ať vyhrajeme čtyři zápasy.“<cite>Jan Hudeček, útočník HC RT TORAX Poruba 2011</cite></blockquote>
      <p>Ale zpátky k oné porci zápasů. Vše začalo ve středu 13. listopadu proti Ústí nad Labem, hned další den už dorazila do Poruby zmíněná Nitra, v sobotu zajížděl RT TORAX do Benátek nad Jizerou, v pondělí vyzval Slavii a v úterý už zase mířil k odvetě na Slovensko.</p>
      <p>Dost to připomíná play off, ve kterém se rovněž hraje v rychlém sledu. „Trenér to tak i nazval a chtěl po nás, ať vyhrajeme čtyři zápasy,“ hlásí útočník Jan Hudeček. Jeho tým zatím zvládl jen partie se Slovanem a Slavií, v pomyslném play off prohrává 2:3 na zápasy.</p>
      <p>
        <b>Únavu nemůžeme brát v potaz, musíme ji hodit za hlavu</b>
      </p>
      <p>Zápasový kolotoč nekončí, už dnes se v dohrávce středečního kola představí na ledě Jihlavy. „Nějakou únavu však nemůžeme brát v potaz, musíme ji hodit za hlavu,“ ví Hudeček. Bláznivých jedenáct dní pak Porubští v sobotu zakončí bojem s vedoucím Motorem.</p>
      <p>„Je to sice náročné, ale máme dost natrénováno a absolvovali jsme výbornou přípravu… V trénincích jsme se snažili hodně bruslit, takže podle mě budeme nachystaní,“ věří. Dokáže aktuálně pátý tým tabulky Chance ligy dotáhnout svoje play off do vítězného konce?</p>
      <h3>Náročný program HC RT TORAX Poruba 2011</h3>
      <p>13.11. HC RT TORAX Poruba 2011 – HC Slovan Ústí nad Labem 6:2<br/>14.11. HC RT TORAX Poruba 2011 – HK Nitra 2:4<br/>16.11. HC Benátky nad Jizerou – HC RT TORAX Poruba 2011 6:2<br/>18.11. HC RT TORAX Poruba 2011 – HC Slavia Praha 4:1<br/>19.11. HK Nitra – HC RT TORAX Poruba 2011 1:0<br/>21.11. HC Dukla Jihlava – HC RT TORAX Poruba 2011<br/>23.11. HC RT TORAX Poruba 2011 – ČEZ Motor České Budějovice</p>
      <related>
        <a href="https://hokej.cz/motor-zlomil-piraty-slavia-premohla-vsetin-uspeli-jestrabi-i-trhaci/5043995"/>
        <a href="https://hokej.cz/slavii-trapi-marodka-vypomuze-ji-kucny-prazane-maji-i-hotka/5043989"/>
        <a href="https://hokej.cz/motor-po-prichodu-allena-hlasi-ztratu-louci-se-zkuseny-obrance/5043983"/>
        <a href="https://hokej.cz/momenty-chance-ligy-vachutka-za-prostejov-pohovory-v-porube-zabraly/5043934"/>
      </related>
    </article>
  </body>
</html>