<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/hong-kong-protest-usa-santctions/30284632.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T12:59:33+00:00"/>
    <meta property="og:title" content="Законопроекти США стосовно Гонконгу: що це означає?"/>
    <meta property="og:description" content="Якщо вони наберуть чинності, напруга між Вашингтоном та Пекіном, ймовірно, посилиться, поставивши під сумнів переговори про припинення їх торговельної війни"/>
  </head>
  <body>
    <article>
      <h1>Законопроекти США стосовно Гонконгу: що це означає?</h1>
      <address><time datetime="2019-11-21T12:59:33+00:00">21 Nov 2019, 12:59</time> by <a rel="author" href="https://www.radiosvoboda.org/author/%D1%80%D0%B0%D0%B4%D1%96%D0%BE-%D1%81%D0%B2%D0%BE%D0%B1%D0%BE%D0%B4%D0%B0/%24qupr" target="_blank">Радіо Свобода</a></address>
      <p>
        <b>Як повідомляє агентство <a href="https://www.reuters.com/article/us-hongkong-protests-usa-legislation-exp/explainer-us-legislation-on-hong-kong-what-does-it-mean-idUSKBN1XV0G5">Reuters</a>, Палата представників США ухвалила законодавчий акт на підтримку протестувальників у Гонконгу та задля того, щоб застерегти Китай щодо порушень прав людини. Два законопроекти були відправлені на підпис до Білого дому. У разі, якщо президент Дональд Трамп підпише документи, вони наберуть чинності та обмежать торгівлю з Китаєм саме у той час, коли президент Трамп шукає можливості припинити торгове протистояння з КНР.</b>
      </p>
      <p>Масові протести задля розширення демократії та автономії тривають у Гонконгу понад п’ять місяців. Нині влада Китаю використовує дедалі більш насильницькі методи для придушення протестів. Існують побоювання, що насильство, щоб зупинити громадянську непокору, буде далі зростати.</p>
      <p>«Акт про права людини і демократію Гонконгу», який Сенат ухвалив одноголосно у вівторок, має встановити особливий порядок для стосунків Сполучених Штатів з колишньою британською колонією, яка нині є автономною областю Китаю.</p>
      <p>Другий законопроект, який Сенат також одностайно схвалив у вівторок, має заборонити експорт певних боєприпасів для боротьби з масовими заворушеннями до влади Гонконгу.</p>
      <h3>Що далі?</h3>
      <p>Два законопроекти були надіслані для підпису до Білого дому. Коли президент Трамп їх підпише і вони наберуть чинності, Державний департамент буде повинен принаймні раз на рік перевіряти, чи зберігає Гонконг достатню автономію, щоб далі користуватися правом на спеціальний режим стосунків зі США, який допоміг йому стати світовим фінансовим центром.</p>
      <p>Проти посадових осіб, які будуть визнані відповідальними за порушення прав людини у Гонконгу, також можуть запроваджуватися санкції відповідно до закону про права людини і демократію в Гонконгу.</p>
      <p>Хоча багато хто вважає цей вчинок символічним, але він може змінити характер відносин між США та Гонконгом.</p>
      <p>Пекін пообіцяв Гонконгу «високий ступінь автономії» протягом 50 років, тоді, коли Британія передала Китаю суверенітет над Гонконгом у 1997 році. Проте протестувальники кажуть, що їхню свободу постійно обмежують.</p>
      <figure>
        <img src="https://gdb.rferl.org/BC3B1C31-7BA3-48B7-9F23-87ECD6393FCB.jpg"/>
        <figcaption>Протистояння в Гонконгу тривають майже півроку, листопад 2019 року</figcaption>
      </figure>
      <p>Політика США стосовно Гонконгу була закріплена у спеціальному Законі від 1992 року, який надає йому особливого статусу як окремої території, автономної від Китаю в питаннях торгівлі, транспорту та інших сферах.</p>
      <p>Відповідно до закону 1992 року, президент може видати виконавчу постанову про припинення положень особливого статусу Гонконгу, якщо президент визначить, що територія «недостатньо автономна» від Пекіна.</p>
      <p>Акт про права людини і демократію би вніс зміни в цей закон, поставивши автономний статус Гонконгу під ретельний контроль.</p>
      <p>Інший законопроект заборонив би експортувати до Гонконгу такі предмети, як сльозогінний газ, перцеві балончики, гумові кулі та електрошоки.</p>
      <p>Ухвалення двох законопроектів Сенатом та Палатою представників розлютило Пекін, який засудив законопроекти як грубе втручання у його суверенітет та порушення міжнародного права. Якщо вони наберуть чинності, напруга між Вашингтоном та Пекіном, ймовірно, посилиться, поставивши під сумнів переговори про припинення їх торговельної війни.</p>
      <h3>Який ефект можуть спричинити законопроекти?</h3>
      <p>З погляду бізнесу, одним із найважливіших елементів особливого статусу Гонконгу було те, що він вважається окремою від Китаю митною та торговою зоною.</p>
      <p>Це означає, наприклад, що тарифи пов’язані з торговельною війною, не стосуються експорту з Гонконгу.</p>
      <p>Якщо Гонконг стане лише черговим китайським портом, компанії, які покладаються на нього як на посередника чи пункт перевалки вантажів, швидше за все, переведуть свій бізнес в інше місце.</p>
      <p>Торгівля між Гонконгом та США у 2018 році становила 67,3 мільярдів доларів, а профіцит США становив 33,8 мільярдів доларів. Згідно з оцінками Офісу торгового представника США – це найбільший показник серед будь-яких інших країн чи території.</p>
      <p>Американська торговельна палата у Гонконгу заявила, що все, що змінить статус Гонконгу, «матиме вплив не тільки на торгівлю США та інвестиції в Гонконг, але й пошле негативні сигнали на міжнародному рівні щодо ненадійності позиції Гонконгу у світовій економіці».</p>
    </article>
  </body>
</html>