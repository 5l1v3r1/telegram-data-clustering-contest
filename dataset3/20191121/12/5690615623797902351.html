<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837012-u-kiyevi-zasudili-dvokh-grabizhnikiv-yaki-do-smerti-zabili-pidlitka"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T12:15:00+00:00"/>
    <meta property="og:title" content="У столиці засудили двох грабіжників, які до смерті забили підлітка"/>
    <meta property="og:description" content="КИЇВ. 21 листопада. УНН. У Києві двох чоловіків, які до смерті забили підлітка, забрали в нього телефон та кишенькові гроші, відправили до в’язниці на …"/>
  </head>
  <body>
    <article>
      <h1>У столиці засудили двох грабіжників, які до смерті забили підлітка</h1>
      <address><time datetime="2019-11-21T12:15:00+00:00">21 Nov 2019, 12:15</time> by <a rel="author">Валерія Гуржий</a></address>
      <p><b>КИЇВ. 21 листопада. УНН.</b> У Києві двох чоловіків, які до смерті забили підлітка, забрали в нього телефон та кишенькові гроші, відправили до в’язниці на 10 та 13 років. Про це повідомляє <b>УНН</b> з посиланням на прокуратуру міста Києва.</p>
      <p>"За принципової позиції Київської місцевої прокуратури №1 оголошено обвинувальний вирок двом молодикам за вчинення розбійного нападу на неповнолітнього хлопця", - сказано у повідомленні.</p>
      <p>Так, злочин стався у вересні 2018 року, у Голосіївському районі столиці.</p>
      <p>Двоє зловмисників 27-ми та 24-х років побачили неповнолітнього хлопця з мобільним телефоном у руках та вирішили прослідкувати за ним. Дочекавшись зручного моменту, молодики підійшли до потерпілого, вдарили в область тулуба та вихопили з рук телефон. Підліток почав тікати, однак зловмисники наздогнали його, нанесли удари ногами по голові, та, забравши в хлопця кишенькові гроші, втекли з місця вчинення злочину.</p>
      <p>17-річного хлопця госпіталізували, однак від отриманих травм він помер у лікарні.</p>
      <p>Колегією суддів Голосіївського районного суду міста Києва підтримано позицію публічного обвинувача, вказаних осіб визнано винними за ч. 4 ст. 187 (Розбій), ч. 2 ст. 121 (Умисне тяжке тілесне ушкодження) ККУ та призначено покарання у виді 10 та 13 років позбавлення волі з конфіскацією майна. Обраний запобіжний захід у вигляді тримання під вартою одному з молодиків залишено без змін, а другому в залі суду змінено з домашнього арешту на тримання під вартою.</p>
      <p>Нагадаємо, на Закарпатті жінка <a href="https://www.unn.com.ua/uk/news/1836577-na-zakarpatti-zhinka-zabila-do-smerti-spivmeshkantsya-mitloyu?fbclid=IwAR2StFiwf5762qCUgunTMOY7mb327n3DkjT9Sy-Xi7d8AHlPIDhykxCa0kw">забила до смерті</a> співмешканця мітлою.</p>
    </article>
  </body>
</html>