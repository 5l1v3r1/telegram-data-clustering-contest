<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914654"/>
    <meta property="og:site_name" content="Dnevnik"/>
    <meta property="article:published_time" content="2019-11-21T12:04:00+00:00"/>
    <meta property="og:title" content="Znižanju DDV za knjige se v DZ obeta podpora"/>
    <meta property="og:description" content="Predlogu novele zakona o davku na dodano vrednosti (DDV), ki z novim letom predvideva znižanje obdavčitve knjig in drugih publikacij z 9,5 na pet odstotkov, se v današnjem glasovanju v DZ obeta popolna podpora. Pod predlog so se podpirali vsi poslanci, z njim pa želijo prispevali k večji dostopnosti kakovostne pisane besede za bralce."/>
  </head>
  <body>
    <article>
      <h1>Znižanju DDV za knjige se v DZ obeta podpora</h1>
      <address><time datetime="2019-11-21T12:04:00+00:00">21 Nov 2019, 12:04</time> by <a rel="author">STA</a></address>
      <p>
        <b>Predlogu novele zakona o davku na dodano vrednosti (DDV), ki z novim letom predvideva znižanje obdavčitve knjig in drugih publikacij z 9,5 na pet odstotkov, se v današnjem glasovanju v DZ obeta popolna podpora. Pod predlog so se podpirali vsi poslanci, z njim pa želijo prispevali k večji dostopnosti kakovostne pisane besede za bralce.</b>
      </p>
      <p>Državna sekretarka na ministrstvu za finance Natalija Kovač Jereb je povedala, da so javnofinančne razmere trenutno sicer ugodne, a da se ne sme pozabiti na temeljno načelo odgovorne javnofinančne politike. Po mnenju vlade bi bilo primerneje takšne odločitve sprejemati po uveljavitvi evropske reforme posodobljenega sistema DDV, a predlogu zakona vseeno ne nasprotuje.</p>
      <p>»Posledica uvedbe dodatne nižje stopnje DDV za dobave publikacij na fizičnih nosilcih bo povzročila izpad prihodkov iz naslova DDV v višini osem milijonov evrov na letni ravni. Uveljavitev dodatne nižje stopnje za dobave elektronskih publikacij, kar se napoveduje s prelaganim dopolnilom, bo pomenila še dodatnih 400.000 evrov nižje prihodke iz naslova DDV,« je nanizala sekretarka.</p>
      <p>V Sloveniji trenutno velja splošna stopnja DDV v višini 22 odstotkov in znižana v višini 9,5 odstotka, ki med drugim velja tudi za knjige. Po predlogu novele zakona se bo s prihodnjim letom uvedlo znižano stopnjo DDV v višini pet odstotkov, ki bi veljala za dobave in izposoje knjig, časopisov in periodičnih publikacij tako na fizičnih kot tudi elektronskih nosilcih.</p>
      <h3>Široka poslanska podpora</h3>
      <p>V vseh poslanskih skupinah so izpostavljali, da je namen narediti slovensko besedo bolj dostopno oz. poceni in s tem spodbuditi bralno kulturo. »Upamo, da bodo založniške in medijske hiše dodatna sredstva vlagale v razvoj v kadre, v raziskovalno novinarstvo in v pisatelje,« je v imenu LMŠ povedala Lidija Mirnik Divjak. »Delamo pomemben korak naprej za promocijo slovenske kulture in gospodarstva,« jo je dopolnil Samo Bevk iz SD.</p>
      <p>Kot je povzela Mateja Udovč iz SMC, analize kažejo, da je znižanje davčne obremenitve eden izmed najbolj nevtralnih in uporabljenih ukrepov, s katerimi države EU pomagajo knjigotrštvu in časopisni industriji. Ukrep bo tako tudi po besedah Franca Kramarja iz SAB »slovenski besedi dal nov zagon«. Vesel je bil tudi Jožef Horvat iz NSi, saj gre po njegovem za »šolski primer, kako lahko nekaj konkretnega storimo za naše državljane«.</p>
      <p>Robert Polnar (DeSUS) je izpostavil, da mora biti cilj, da književnost sploh ne bo obdavčena. Alenka Jeraj iz SDS je izrazila pričakovanje, da bi vlada v skladu s koalicijskimi zavezami z Evropsko komisijo začela pogajanja za izjemo, saj evropska zakonodaja ničelne stopnje trenutno še ne dopušča. Spomnila je tudi, da je SDS v minulih letih večkrat predlagala iste rešitve, a jih je DZ vsakokrat zavrnil. »Zakon bomo podprli, si pa želimo, da v prihodnje ne bi bila podpora odvisna od tega, kdo kaj predlaga,« je poudarila.</p>
      <p>V SNS po besedah Janija Ivanuše predlog ocenjujejo kot simbolično gesto poslancev, da bi se pocenile knjige in druge publikacije. »Zavedamo se, da sprememba ne bo nujno pocenila knjig. Če se bodo založniki tako odločili, bodo zvišali davčno osnovo in bo cena knjige enaka, le država bo pobrala manj davka,« je opozoril in kljub temu napovedal, da bodo zakon podprli.</p>
      <related>
        <h4>Preberite zadnje Älanke</h4>
        <a href="https://www.dnevnik.si/1042914716/magazin/zdravje/srcnozilni-zaplet-morilec-sladkornih-bolnikov"/>
      </related>
    </article>
  </body>
</html>