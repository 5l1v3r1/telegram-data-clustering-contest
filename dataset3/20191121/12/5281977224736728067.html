<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kpsscafe.com.tr/ekonomi/volkswagen-ceo-su-harp-meydaninin-yanina-temel-atmayacagiz-h104135.html"/>
    <meta property="og:site_name" content="KPSSCAFE"/>
    <meta property="article:published_time" content="2019-11-21T12:55:37+00:00"/>
    <meta property="og:title" content="Volkswagen CEO'su: Harp meydanının yanına temel atmayacağız"/>
    <meta property="og:description" content="Volkswagen (VW) CEO’su Herbert Diess, Türkiye’ye yatırımı erteleme kararını &quot;İnsanlar öldürüldüğü müddetçe, bir harp meydanının yanına temel atmayacağız&quot; sözleriyle savundu."/>
  </head>
  <body>
    <article>
      <h1>Volkswagen CEO'su: Harp meydanının yanına temel atmayacağız</h1>
      <h2>Volkswagen (VW) CEO’su Herbert Diess, Türkiye’ye yatırımı erteleme kararını "İnsanlar öldürüldüğü müddetçe, bir harp meydanının yanına temel atmayacağız" sözleriyle savundu.</h2>
      <address>
        <time datetime="2019-11-21T12:55:37+00:00">21 Nov 2019, 12:55</time>
      </address>
      <p>DW'nin haberine göre, <b>Alman</b> otomotiv devi Volkswagen’ın (VW) CEO’su <b>Herbert Diess</b>, <b>Manisa</b>’ya <b>fabrika</b> açma planları konusunda, <b>Türkiye</b>'nin <b><b>Suriye</b>'nin</b> kuzeydoğusundaki <b>Barış Pınarı Harekatı</b>'na dikkat çekerek, "İnsanlar öldürüldüğü müddetçe, bir harp meydanının yanına temel atmayacağız" açıklamasını yaptı.</p>
      <p>Diess, profesyonel iş ağı LinkendIn platformunda paylaştığı yazısında, <b>Manisa’da</b> yeni fabrika kurma planlarına açıklık getirirken, son dönemde uluslararası kamuoyunda yöneltilen eleştirilere de yanıt verdi.</p>
      <p>İngilizce kaleme aldığı "Küresel Şirket Olmanın Anlamı" başlıklı yazısında, son dönemde birçok mektup aldıklarını, kamuoyunda kendilerine çağrılar yapıldığını belirten Diess, "<i>Bir taraftan Volkswagen’ın siyasi bakımdan tarafsız, salt ekonomik değerlendirmeler ışığında karar alması beklentisi dile getirilirken, diğer taraftan Türkiye kararının ahlaki açıdan gözden geçirilmesi beklentisi gündeme getiriliyor</i>" dedi.</p>
      <h3>Erteleme kararına 'etik' gerekçe</h3>
      <p>Diess, Türkiye'nin büyük pazarı ve gelişmiş sanayisi ile çok uygun bir <b>yatırım</b> lokasyonu oldugunu vurgularken, burada yatırım yapmanın Volkswagen’ın 'ekonomik çıkarına olduğunu' ama buna rağmen son gelişmeler ışığında yeni fabrika açma kararlarını <b>ertelediklerini</b> hatırlattı.</p>
      <p>Diess, bu kararlarının gerekçesini "<i>Eğer şirketler, uluslararası hukuk ve insan haklarının sadece hükümetlerin sorumluluğunda olduğu görüşüyle hareket ederse pazar ekonomisi etik temellerini kaybeder</i>" sözleriyle dile getirdi.</p>
      <h4>'İnsanlar öldürüldüğü müddetçe temel atmayacağız'</h4>
      <p>Alman hükümeti ve Avrupa Birliği’nin, Suriye’nin kuzeyindeki askeri ihtilaf konusundaki değerlendirmesine katıldıklarını açıklayan VW CEO’su, Türkiye'ye yeni yatırım kararına yeşil ışık yakmak için belirledikleri koşulu şu ifadelerle açıkladı:</p>
      <p>
        <i>“İnsanlar öldürüldüğü müddetçe, bir harp meydanının yanına temel atmayacağız.”</i>
      </p>
      <p>Bununla birlikte Diess, "Yaptırımlar, korumacılığa yol açacak nitelik kazanmamalı" vurgusunu yaparak, uluslararası ticaret ve yakın ekonomik bağların her zaman barış, refah ve özgürlüğün gelişmesine katkıda bulunduğuna dair inancını aktardı.</p>
      <figure>
        <a href="https://news.google.com/publications/CAAqKggKIiRDQklTRlFnTWFoRUtEMnR3YzNOallXWmxMbU52YlM1MGNpZ0FQAQ?hl=tr&amp;gl=TR&amp;ceid=TR%3Atr">
          <img src="http://www.kpsscafe.com.tr/images/upload/googlenewsABONEOL.png"/>
        </a>
      </figure>
      <p>
        <b>KPSSCAFE.COM.TR | ANKARA</b>
      </p>
    </article>
  </body>
</html>