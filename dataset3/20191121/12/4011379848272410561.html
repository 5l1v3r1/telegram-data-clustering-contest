<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/acht-containertuintjes-en-nieuwe-meertalige-instructiestickers-tegen-afvaldump/"/>
    <meta property="og:site_name" content="RTVA"/>
    <meta property="article:published_time" content="2019-11-21T12:54:03+00:00"/>
    <meta property="og:title" content="Acht containertuintjes en nieuwe meertalige instructiestickers tegen afvaldump"/>
    <meta property="og:description" content="AMSTELVEEN – Volgend jaar worden in de gemeente Amstelveen acht containertuintjes, mogelijk in pilotvorm, aangelegd in wijken waar veel afval wordt gedumpt naast de ondergrondse container. Dit liet het college van B en W weten in een brief aan de raad, als reactie op de motie Schoon Amstelveen van 10 juli 2019. Naast de tuintjes …"/>
  </head>
  <body>
    <article>
      <h1>Acht containertuintjes en nieuwe meertalige instructiestickers tegen afvaldump</h1>
      <address><time datetime="2019-11-21T12:54:03+00:00">21 Nov 2019, 12:54</time> by <a rel="author" href="https://rtva.nl/author/jennifer/" target="_blank">Jennifer Kapoen</a></address>
      <p>
        <b>AMSTELVEEN – Volgend jaar worden in de gemeente Amstelveen acht containertuintjes, mogelijk in pilotvorm, aangelegd in wijken waar veel afval wordt gedumpt naast de ondergrondse container. Dit liet het college van B en W weten in een brief aan de raad, als reactie op de motie Schoon Amstelveen van 10 juli 2019. Naast de tuintjes worden er voor 1.350 containers nieuwe stickers gemaakt met meertalige instructie en vermelding van de boete.</b>
      </p>
      <p>Vier containertuintjes zullen worden geadopteerd door omwoners, die de tuintjes water zullen geven. De andere vier worden aangelegd met sedumbeplanting. Dit kan zonder adoptie, maar ook met adoptie en beperkt water geven. De tuintjes kosten circa 16.000 euro en worden betaald uit de zwerfafvalsubsidie van stichting Nederland Schoon.</p>
      <p>Op de vraag of er extra handhaving kan komen bij de bij gemeente bekende afvaldump ‘hot spots’, kan het college nog geen antwoord geven. Hiervoor is nader onderzoek en budget nodig. Dit geldt ook voor de mogelijkheid om een externe partij in weekenden extra rondes te laten rijden langs containers. De handhaving ziet dat er geen sprake meer is van bepaalde ‘hot spots’, doordat er bij veel containers afval wordt gedumpt. Gerichte handhaving wordt hierdoor lastig. Handhavers kunnen alleen boetes uitschrijven wanneer iemand op heterdaad wordt betrapt.</p>
      <p>In het geval van ophaal door een buitenpartij, is er ook een medewerker nodig van team Afvalbeheer om de meldingen door te sturen. Daarnaast is het, vooral in het begin, slim om ook handhavers in te zetten. Het college denkt dat de afvaldump in het weekend juist zal toenemen zonder zichtbare handhavers.</p>
      <p>Tot slot wordt er nog onderzoek gedaan of het aantal prullenbakken en de inhoud van de prullenbakken vergroot kan worden in wijken. De onderzoekskosten worden, net als de containertuintjes, betaald uit de zwerfafvalsubsidie.</p>
      <p>
        <i>
          <b>Voorbeeldfoto: inwoners hadden zelf het heft in handen genomen en plaatsen een kunsttuintje om de container. </b>
        </i>
      </p>
    </article>
  </body>
</html>