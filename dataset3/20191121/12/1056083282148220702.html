<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019654/%D9%85%D8%B3%D8%A6%D9%88%D9%84%D8%A7%D9%86-%DA%A9%D8%B4%D9%88%D8%B1-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B1%D8%AF%D9%85-%D8%B1%D8%A7-%D8%A8%D8%B4%D9%86%D9%88%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:57:27+00:00"/>
    <meta property="og:title" content="مسئولان کشور مطالبات مردم را بشنوند"/>
    <meta property="og:description" content="ایسنا/البرز نماینده ولی فقیه در استان البرز گفت: تصمیم تغییر قیمت بنزین که با تصمیم سران سه قوه و  برای برون رفت از شرایط  اقتصادی کنونی بود، در شرایطی انجام شد که از قبل مردم سختی معیشت، تورم، گرانی و رکود را به دوش می‌کشیدند و اکنون گرانی بنزین نیز به این مشکلات افزوده شد."/>
  </head>
  <body>
    <article>
      <h6 class="kicker">امام جمعه کرج:</h6>
      <h1>مسئولان کشور مطالبات مردم را بشنوند</h1>
      <address><time datetime="2019-11-21T12:57:27+00:00">21 Nov 2019, 12:57</time> by <a rel="author">وحید صالحی</a></address>
      <p>ایسنا/البرز نماینده ولی فقیه در استان البرز گفت: تصمیم تغییر قیمت بنزین که با تصمیم سران سه قوه و  برای برون رفت از شرایط  اقتصادی کنونی بود، در شرایطی انجام شد که از قبل مردم سختی معیشت، تورم، گرانی و رکود را به دوش می‌کشیدند و اکنون گرانی بنزین نیز به این مشکلات افزوده شد.</p>
      <p>آیت الله سیدمحمد مهدی حسینی همدانی امروز پنجشنبه ۳۰ آبان در راهپیمایی مردم کرج که برای محکوم کردن اقدامات آشوبگران برگزار شد گفت: تجمع امروز نشان می‌دهد که مردم نظام، انقلاب و کشور را دوست دارند و برای دفاع از این ارزش‌ها به میدان می‌آیند.</p>
      <p>به گزارش ایسنا، آیت‌الله حسینی همدانی ادامه داد: در جریانات اخیر معلوم شده که عده ای از آشوب گران عده ای از اتباع بیگانه و آموزش دیده بودند و دیدیم که چگونه امنیت کشور را در نقاطی از کشور مانند البرز و در شهرها از جمله فردیس، محمدشهر و کرج را به هم ریختند.</p>
      <p>وی با بیان اینکه در جریان فتنه‌ها و آشوب‌های اخیر شهید دادیم و  مجروح داشتیم و خسارت دیدیم خاطرنشان کرد: اما جلوی این فشارها که برای تسلیم شدن ما در برابر ظلم و استکبار است، ایستاده ایم.</p>
      <p>امام جمعه کرج در خصوص تصمیمی که منجر به حوادث اخیر شد هم گفت: تصمیم تغییر قیمت بنزین که با تصمیم سران سه قوه و  برای برون رفت از شرایط  اقتصادی کنونی بود، در شرایطی انجام شد که از قبل مردم سختی معیشت، تورم، گرانی و رکود را به دوش می‌کشیدند و اکنون گرانی بنزین نیز به این مشکلات افزوده شد.</p>
      <p>نماینده ولی فقیه در استان البرز با بیان اینکه در مورد تغییر قیمت بنزین از قبل توضیح کاملی داده نشده بود و نخبگان را هم توجیه نکرده بودند اعلام کرد: این مسائل موجب اعتراضات خیابانی مردم برای بیان مطالبات مدنی خود شد، در این میان دشمن دستور رخنه در صفوف اعتراضات مردمی را داد و مردم را به سمت افراد خود سوق داد.</p>
      <p>آیت‌الله حسینی همدانی با اشاره به حمایت رهبری از تصمیم سران قوا خاطرنشان کرد: مسئولان دولت باید شرایط اقتصادی را کنترل کنند، صف مردم از اشرار جدا است و مردم برای اینکه به مطالبات برحق برسند باید صف خود را از اشرار و آشوب گران جدا کنند.</p>
      <p>وی در ادامه تصریح کرد:  حتی اگر جنگ اقتصادی شرایط را سخت کرده باشد، ملت در کنار رهبری می‌ایستد و صحنه را برای دشمن خالی نمی‌کند.</p>
      <p>امام جمعه کرج در بخش پایانی سخنان امروز خود تأکید کرد:  مسئولان کشور  باید درد مردم و مطالبات آنها را بشنوند، زندگی و معیشت مردم سخت شده است طرح و لوایح در کشور باید در جهت رفع این مشکلات و دغدغه ها باشد، دولت باید برای بهبود زندگی و رفاه حال مردم تلاش کند و چشم به بیگانه نداشته باشد.</p>
      <p>انتهای پیام</p>
    </article>
  </body>
</html>