<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462245/%E0%A6%AD%E0%A6%BE%E0%A6%B0%E0%A6%A4%E0%A7%87%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E0%A6%85%E0%A6%A4%E0%A7%8D%E0%A6%AF%E0%A6%BE%E0%A6%A7%E0%A7%81%E0%A6%A8%E0%A6%BF%E0%A6%95-%E0%A6%A8%E0%A7%8C-%E0%A6%85%E0%A6%B8%E0%A7%8D%E0%A6%A4%E0%A7%8D%E0%A6%B0-%E0%A6%9A%E0%A7%81%E0%A6%95%E0%A7%8D%E0%A6%A4%E0%A6%BF-%E0%A6%85%E0%A6%A8%E0%A7%81%E0%A6%AE%E0%A7%8B%E0%A6%A6%E0%A6%A8-%E0%A6%AF%E0%A7%81%E0%A6%95%E0%A7%8D%E0%A6%A4%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A7%87%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-21T12:38:00+00:00"/>
    <meta property="og:title" content="ভারতের সঙ্গে অত্যাধুনিক নৌ-অস্ত্র চুক্তি অনুমোদন যুক্তরাষ্ট্রের"/>
    <meta property="og:description" content="অনলাইন ডেস্ক ॥ ভারতের সঙ্গে অস্ত্রবিক্রি সংক্রান্ত একটি চুক্তির অনুমোদন দিয়েছে যুক্তরাষ্ট্র। সম্প্রতি এ বিষয়ে মোদি সরকারের সঙ্গে একটি বিলিয়ন ডলারের চুক্তি স্বাক্ষর করেছে দেশটি। ভারতীয় সংবাদমাধ্যম এনডিটিভি জানিয়েছে, ভারতের সঙ্গে এক বিলিয়ন মার্কিন ডলার মূল্যের নৌ কামান বিক্রির যে সিদ্ধান্ত নেয়া হয়েছে, মার্কিন কংগ্রেসকে তা ..."/>
  </head>
  <body>
    <article>
      <h1>ভারতের সঙ্গে অত্যাধুনিক নৌ-অস্ত্র চুক্তি অনুমোদন যুক্তরাষ্ট্রের</h1>
      <address>
        <time datetime="2019-11-21T12:38:00+00:00">21 Nov 2019, 12:38</time>
      </address>
      <figure>
        <img src="http://www.dailyjanakantha.com/files/201911/1574343445_16.jpg"/>
      </figure>
      <p>অনলাইন ডেস্ক ॥ ভারতের সঙ্গে অস্ত্রবিক্রি সংক্রান্ত একটি চুক্তির অনুমোদন দিয়েছে যুক্তরাষ্ট্র। সম্প্রতি এ বিষয়ে মোদি সরকারের সঙ্গে একটি বিলিয়ন ডলারের চুক্তি স্বাক্ষর করেছে দেশটি।</p>
      <p>ভারতীয় সংবাদমাধ্যম এনডিটিভি জানিয়েছে, ভারতের সঙ্গে এক বিলিয়ন মার্কিন ডলার মূল্যের নৌ কামান বিক্রির যে সিদ্ধান্ত নেয়া হয়েছে, মার্কিন কংগ্রেসকে তা জানিয়েছে ট্রাম্প প্রশাসন।</p>
      <p>এই চুক্তির ফলে, ভারত নির্বাচিত সেই দেশগুলোর তালিকায় যোগ যুক্ত হবে, যে দেশগুলোকে যুক্তরাষ্ট্র তার নৌ কামানের অত্যাধুনিক সংস্করণ বিক্রির সিদ্ধান্ত নিয়েছে।</p>
      <p>নতুন প্রযুক্তির এই কামানটি যুদ্ধজাহাজ এবং যুদ্ধবিমানের বিরুদ্ধে এবং উপকূলে বোমাবর্ষণ করার জন্য ব্যবহার করা যাবে। এর ফলে আরও শক্তিশালী হবে ভারতীয় নৌবাহিনী।</p>
      <p>ভারতের প্রতিরক্ষা সুরক্ষা সহযোগিতা সংস্থা এক বিজ্ঞপ্তিতে জানিয়েছে , ১৩ এমকে -৪৫ পাঁচ ইঞ্চি / ৬২ ক্যালিবার (এমওডি ৪) নৌ-কামানের তোপ এবং ওই তোপ দাগার জন্যে প্রয়োজনীয় সরঞ্জাম ব্যয় বাবদ ১.০২১০ বিলিয়ন ডলার বরাদ্দ হয়েছে ।</p>
      <p>ওই বিজ্ঞপ্তিতে আরও বলা হয়েছে যে, বিএই সিস্টেমস ল্যান্ড অ্যান্ড আর্মমেন্টসের তৈরি এই অস্ত্রগুলো ভারতের হাতে এলে তা দেশকে শত্রুপক্ষের অস্ত্র থেকে বর্তমান এবং ভবিষ্যতের ঝুঁকি মোকাবেলায় সহায়তা করবে।</p>
      <p>নিয়ম অনুসারে, এই সম্ভাব্য সামরিক সরঞ্জাম বিক্রির জন্যে বিজ্ঞপ্তি দিয়ে এর আইনি অনুমোদনের প্রয়োজন হয় এবং এই বিজ্ঞপ্তির অর্থ এই নয় যে লেনদেন সংক্রান্ত কাজ হয়ে গেছে। এখন পর্যন্ত এই কামানগুলো শুধু অস্ট্রেলিয়া, জাপান এবং দক্ষিণ কোরিয়ার কাছেই বিক্রি করেছে যুক্তরাষ্ট্র।</p>
      <p>তবে থাইল্যান্ডকে মোড ফোরের একটি অত্যাধুনিক সংস্করণ দেয়া হয়েছে। যুক্তরাষ্ট্র এই কামানগুলো ব্রিটেন এবং কানাডার কাছেও বিক্রি করতে প্রতিশ্রুতিবদ্ধ।</p>
    </article>
  </body>
</html>