<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vignaclarablog.it/2019112189579/si-dice-che-sia-la-fontana-piu-brutta-di-roma/"/>
    <meta property="og:site_name" content="VignaClaraBlog.it"/>
    <meta property="article:published_time" content="2019-11-21T12:08:28+00:00"/>
    <meta property="og:title" content="Si dice che sia la fontana “più brutta di Roma”"/>
    <meta property="og:description" content="Spinti dalla curiosità ma soprattutto dalla ventilata ipotesi che possa prima o poi sparire siamo andati dall’altra parte di Roma nord per vedere quella"/>
  </head>
  <body>
    <article>
      <h1>Si dice che sia la fontana “più brutta di Roma”</h1>
      <address><time datetime="2019-11-21T12:08:28+00:00">21 Nov 2019, 12:08</time> by <a rel="author" href="https://www.vignaclarablog.it/author/francesco-gargaglia/" target="_blank">Francesco Gargaglia</a></address>
      <p>Spinti dalla curiosità ma soprattutto dalla ventilata ipotesi che possa prima o poi sparire siamo andati dall’altra parte di Roma nord per vedere quella che nella capitale viene considerata da molti come “<i>la fontana più brutta di Roma</i>”.</p>
      <p>La fontana si trova in Via Ettore Rolli nei pressi di Viale Trastevere; nello slargo dove è stata realizzata ogni domenica trovano posto dozzine di bancarelle del mercato di Porta Portese.</p>
      <p>L’area, nei giorni feriali, appare ben diversa e per niente caotica; da una parte piacevoli palazzine realizzate negli anni ’20, dall’altra palazzoni moderni; Ettore Rolli, vissuto nel XIX secolo è stato un medico-botanico direttore dell’Orto Botanico di Roma e membro dell’Accademia dei Lincei.</p>
      <p>Lo slargo o “piazzetta”, come la chiamano i residenti, oltre alla fontana ospita anche i resti di quella che fu la chiesa della Madonna del Buon Riposo realizzata agli inizi del 1600; andata in disuso la chiesa fu trasformata in mulino e poi definitivamente abbattuta. Oggi rimane solo una piccola costruzione cilindrica assai malandata utilizzata come magazzino da un esercizio commerciale.</p>
      <p>La fontana, oggetto della nostra visita, è una di quelle opere assai criticate dai romani i quali sono disposti ad accettare ogni bizzarria ma poi si vendicano affibbiando soprannomi e nomignoli non sempre generosi: nel caso della fontana di Via Rolli l’hanno tra l’altro chiamata “<i>le catinelle</i>” oppure “<i>i pisciatoi</i>”.</p>
      <p>Vittorio Sgarbi che romano non è ma parla sempre con grande chiarezza, in passato ha espresso un giudizio non molto lusinghiero: “<i>Inqualificabile, ridicola, velleitaria…</i>” e altro ancora.</p>
      <p>Ma cosa è che non va nella fontana?  Realizzata in occasione del rifacimento della piazza (opera costata tra i 5 e i 600 milioni di lire) è stata  inaugurata nel 2000  suscitando da subito nei residenti qualche perplessità.</p>
      <p>Disegnata dallo psichiatra Massimo Fagioli e realizzata da un gruppo di architetti è costituita da una struttura di bronzo dorato che sorregge quattro semisfere in plexiglass (“le catinelle”); l’acqua passava da una semisfera all’atra fino a scendere verso il basso in un ovale in marmo.</p>
      <p>Si dice che l’acqua sia venuta giù per sole tre settimane per poi fermarsi definitivamente; “le catinelle” molto amate dai piccioni e dai gabbiani che vi si dissetavano, con il tempo si sono riempite di un’acqua verdognola e melmosa tanto che è stato necessario forarle.</p>
      <figure>
        <img src="https://www.vignaclarablog.it/wp-content/uploads/2019/11/fontana-via-rolli2.jpg"/>
      </figure>
      <p>Sparita l’acqua sono diventate, come nel gioco del basket, dei canestri mentre si diffondeva l’abitudine di lanciare al loro interno monetine e altri oggetti. Alcuni amministratori hanno proposto di demolirla o quanto meno di modificarla anche se a tutt’oggi, assai maltrattata, è ancora al suo posto. I giudizi dei residenti, in merito, continuano ad essere assai caustici.</p>
      <p>Certo è che nella città che tra le prime al mondo ha avuto, grazie agli acquedotti, l’acqua corrente e dove le fontane sono tra le opere più straordinarie realizzate dai migliori architetti del passato, questa fontana per il suo aspetto non gode certo di grandi simpatie.</p>
      <p>Che cosa volesse rappresentare  nelle intenzioni del Fagioli i romani non lo hanno mai compreso e oggi le quattro semisfere di  plexiglass ripiene di vecchie palle di plastica  se ne stanno immote  in attesa di un incerto futuro. Neppure piccioni e gabbiani le frequentano più.</p>
      <p>In realtà le fontane realizzate furono due, quella di Via Rolli e quella di Piazza dei Cavalieri dove venne realizzato “Il Gigante” una struttura alta 8 metri che si ergeva su tre gambe che reggevano una specie di catino da cui fluiva l’acqua. Nel 2006 la struttura è stata abbattuta per delibera dell’allora Presidente del Municipio; ora si aspetta di conoscere il destino delle “catinelle”.</p>
      <p>
        <b>Francesco Gargaglia</b>
      </p>
      <figure>
        <a href="https://www.vignaclarablog.it/contatta-vignaclarablog/iscriviti-alla-newsletter/">
          <img src="https://www.vignaclarablog.it/wp-content/uploads/2017/05/abbonati-newsletter-728.png"/>
        </a>
      </figure>
    </article>
  </body>
</html>