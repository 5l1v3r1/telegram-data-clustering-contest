<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831523-Svako-treba-da-zna-sta-jedna-tuca-u-skoli-moze-da-izazove-Ispovest-majke-cija-je-cerka-dozivela-vrsnjacko-nasilje"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T12:40:00+00:00"/>
    <meta property="og:title" content="&quot;Svako treba da zna šta jedna tuča u školi može da izazove&quot;: Ispovest majke čija je ćerka doživela vršnjačko nasilje"/>
    <meta property="og:description" content="&quot;Desilo se mom detetu, moglo je da se desi nekom drugom detetu...&quot;"/>
  </head>
  <body>
    <article>
      <h1>"Svako treba da zna šta jedna tuča u školi može da izazove": Ispovest majke čija je ćerka doživela vršnjačko nasilje</h1>
      <address><time datetime="2019-11-21T12:40:00+00:00">21 Nov 2019, 12:40</time> by <a rel="author">Novosti online</a></address>
      <p>
        <b>"Desilo se mom detetu, moglo je da se desi nekom drugom detetu..."</b>
      </p>
      <p>Lena je bila zdrava devojčica, odličan đak, trenirala je odbojku i pevala u horu. Sve do jedne tuče u petom razredu. Zbog koje je, ispostaviće se, doživela moždani udar koji je ostavio posledice - fizičke i psihičke. Lena danas ima invaliditet desne ruke, ne može da drži olovku i prati nastavu jer ima poteškoće sa pažnjom i koncentracijom, ne može više da ide ni na odbojku. <br/><br/>Njena majka Milica Sretenović <a href="https://www.nedeljnik.rs/moja-lena-je-ostala-invalid-posle-tuce-u-skoli-od-udaraca-je-dozivela-mozdani-udar-ispovest-majke-cija-cerka-je-dozivela-vrsnjacko-nasilje-citajte-u-nedeljniku/">u ispovesti za Nedeljnik</a> govorila je o problemu u kojem se našla porodica zbog vršnjačkog nasilja, o svakodnevnoj borbi da Leni bude bolje, a zašto je odlučila da priča o svemu kaže: "Svako treba da zna šta jedna tuča u školi može da izazove i šta vršnjačko nasilje može da donese. Desilo se mom detetu, moglo je da se desi nekom drugom detetu. Još ne mogu da prihvatim da Lena ima teško oštećenje mozga.”<br/><br/><br/><b>PROČITAJTE JOŠ -</b><a href="https://www.novosti.rs/vesti/planeta.300.html:831358-Drama-u-srednjoj-skoli-u-Baru-Ucenik-pokusao-da-ubije-druga"><b> </b>Drama u srednjoj školi u Baru: Učenik pokušao da ubije druga</a><br/><br/>Ta jedna tuča na školskom odmoru promenila je život ove porodice. Proteklih godinu dana traje Lenin oporavak koji još nije završen. <br/><br/>"Doktori u Kragujevcu su najpre mislili da je ona imala nešto urođeno, ali sve analize koje smo uradili kasnije, pokazuju da je moždani udar nastao kao posledica udarca, čak je jedan doktor to i napisao. Radili smo angiografiju koja je pokazala da je pogođena glavna arterija na mozgu što je izazvalo šlog. Lena je imala jako tešku ishemiju, cela desna strana tela joj je bila paralisana”, priča Milca Sretenović. <br/><br/>Posle tuče, škola jeste prijavila nasilje, ali ne i važnu činjenicu - da je devojčica doživela infarkt mozga. Lena se vratila u školu, ali nema odgovarajuću podršku, smatra majka. <br/><br/>"Škola ništa nije uradila da pomogne Leni. To je neka nadmenost kao da je moje dete napravilo nešto, kao da sam ja kriva. Od početka ove školske godine niko je nije zvao na rođendan, ni u šetnju. Razredna nije upitala kako je”, priča Milica Sretenović. <br/><br/>Do tuče između Lene, tada učenice petog razreda, i dečaka iz njenog razreda došlo je 22. oktobra prošle godine u osnovnoj školi "Stanislav Sremčević" u Kragujevcu. Međutim, Lenina majka kaže da je upozoravala razrednu na zadirkivanja i uvrede, ali da je pravovremena reakcija izostala...<br/><br/>(Nedeljnik)</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.300.html:831358-Drama-u-srednjoj-skoli-u-Baru-Ucenik-pokusao-da-ubije-druga"/>
        <a href="http://www.novosti.rs/vesti/naslovna/hronika/aktuelno.291.html:830011-Novi-snimak-vrsnjackog-nasilja-sokirao-Srbiju-Cetvorica-mladica-nasrcu-na-jednog-psuju-ga-obaraju-na-zemlju-a-onda-ga-SUTIRAJU-VIDEO"/>
        <a href="http://www.novosti.rs/vesti/naslovna/drustvo/aktuelno.290.html:828942-Deca-biju-i-vrsnjake-i-odrasle-a-razlog-je-uvek-isti-Za-samo-dva-meseca-prijavljeno-280-slucajeva-vrsnjackog-nasilja"/>
        <a href="http://www.novosti.rs/vesti/naslovna/drustvo/aktuelno.290.html:828783-Sarcevic-Ja-sam-glavni-krivac-sto-je-vrsnjacko-nasilje-vidljivije-a-sta-je-sa-roditeljima"/>
        <a href="http://www.novosti.rs/vesti/naslovna/drustvo/aktuelno.290.html:828522-Ni-decaku-koji-je-drugarima-slao-slike-gole-devojcice-nije-lako-Evo-sta-roditelji-dece-misle-posle-skandala-u-Vranju"/>
      </related>
    </article>
  </body>
</html>