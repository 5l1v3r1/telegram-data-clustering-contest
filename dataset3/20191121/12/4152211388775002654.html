<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/my-campus/news/592645/%E0%A6%AC%E0%A6%BE%E0%A6%95%E0%A6%B8%E0%A7%8D%E0%A6%AC%E0%A6%BE%E0%A6%A7%E0%A7%80%E0%A6%A8%E0%A6%A4%E0%A6%BE%E0%A6%B0-%E0%A6%A6%E0%A6%BE%E0%A6%AC%E0%A6%BF%E0%A6%A4%E0%A7%87-%E0%A6%86%E0%A6%A8%E0%A7%8D%E0%A6%A6%E0%A7%8B%E0%A6%B2%E0%A6%A8%E0%A7%87-%E0%A6%B6%E0%A6%BE%E0%A6%AC%E0%A6%BF-%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%BE%E0%A6%B0%E0%A7%8D%E0%A6%A5%E0%A7%80%E0%A6%B0%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T12:05:00+00:00"/>
    <meta property="og:title" content="বাকস্বাধীনতার দাবিতে আন্দোলনে শাবি শিক্ষার্থীরা"/>
    <meta property="og:description" content="শিক্ষার্থীদের বাকস্বাধীনতা নিশ্চিত করে সর্বাত্মক গণতান্ত্রিক পরিবেশ প্রতিষ্ঠার দাবিতে বিক্ষোভ মিছিল ও সমাবেশ করেছে শাহজালাল বিজ্ঞান ও প্রযুক্তি বিশ্ববিদ্যালয়ে সাধারণ শিক্ষার্থীরা। বৃহস্পতিবার (২১ নভেম্বর) দুপুরে বিশ্ববিদ্যালয়ের কেন্দ্রীয় গ্রন্থাগারের সামনে মানববন্ধন করে সাধারণ..."/>
  </head>
  <body>
    <article>
      <h1>বাকস্বাধীনতার দাবিতে আন্দোলনে শাবি শিক্ষার্থীরা</h1>
      <address><time datetime="2019-11-21T12:05:00+00:00">21 Nov 2019, 12:05</time> by <a rel="author">শাবি প্রতিনিধি</a></address>
      <figure>
        <img src="http://cdn.banglatribune.com/contents/cache/images/850x0x1/uploads/media/2019/11/21/b1c9a1a0b8fa12c4ae4f3aa110867d87-5dd67e407bc83.jpg"/>
      </figure>
      <p>শিক্ষার্থীদের বাকস্বাধীনতা নিশ্চিত করে সর্বাত্মক গণতান্ত্রিক পরিবেশ প্রতিষ্ঠার দাবিতে বিক্ষোভ মিছিল ও সমাবেশ করেছে শাহজালাল বিজ্ঞান ও প্রযুক্তি বিশ্ববিদ্যালয়ে সাধারণ শিক্ষার্থীরা।</p>
      <p>বৃহস্পতিবার (২১ নভেম্বর) দুপুরে বিশ্ববিদ্যালয়ের কেন্দ্রীয় গ্রন্থাগারের সামনে মানববন্ধন করে সাধারণ শিক্ষার্থীরা। মানববন্ধনে শিক্ষার্থীরা ‘কাম্পাসে বাকস্বাধীনতা নিশ্চিত করে সর্বাত্মক গণতান্ত্রিক পরিবেশ প্রতিষ্ঠা করতে হবে’, ‘ক্যাম্পাসে ভয়ের পরিবেশ তৈরির অপচেষ্টা প্রতিহত কর’, শান্তিপূর্ণ মানববন্ধনে প্রশাসনের অগণতান্ত্রিক হস্তক্ষেপ মানি না’ ইত্যাদি সম্বলিত প্লাকার্ড বহন করে শিক্ষার্থীরা। </p>
      <p>মানববন্ধন শেষে একই স্থান থেকে একটি বিক্ষোভ র‌্যালি বের করা হয়। র‌্যালিটি ক্যাম্পাসের বিভিন্ন স্থান প্রদক্ষিণ করে উপাচার্য কার্যালয়ের সামনে এসে সমাবেশে মিলিত হয়।</p>
      <p>সংক্ষিপ্ত সমাবেশে ফয়সাল আহমেদের সঞ্চালনায় বক্তব্য রাখেন বিশ্ববিদ্যালয়ের বিভিন্ন বিভাগের শিক্ষার্থীদের।</p>
      <p>সমাবেশে শিক্ষার্থীরা বলেন, তাদের কোনও মতামত না নিয়ে একটার পর একটা ফরমান জারি করছে বিশ্ববিদ্যালয় প্রশাসন। শিক্ষার্থীদের কোনও ধরনের মতামতের প্রাধান্য দেওয়া হচ্ছে না।</p>
      <p>তারা আরও বলেন, ‘শিক্ষার্থীরা ক্যাম্পাস আড্ডা দিবে, সংস্কৃতি চর্চা করবে, গান গাইবে। এটা একটি ক্যাম্পাসের বৈশিষ্ট্য হওয়া উচিত। কিন্তু প্রতিদিন বিকালের পর ক্যাম্পাসের খাবারের টং দোকানগুলো বন্ধ করে দেওয়া হচ্ছে। ফলে সুস্থ সাংস্কৃতিক চর্চা কমে আসায় শিক্ষার্থীরা বিষন্নতায় ভুগছে, পাশাপাশি মাদকাসক্তের ঝুঁকি বেড়ে যাচ্ছে।</p>
      <p>উল্লেখ্য, গতকাল (২০ নভেম্বর) দুপুরে শীতকালীন অবকাশ ও সমাবর্তনে ক্যাম্পাস ও আবাসিক হল খোলা রাখার দাবিতে মানববন্ধন করে শিক্ষার্থীরা। এসময় মানববন্ধনের অনুমতি আছে কিনা জানতে চান প্রক্টরিয়াল বডি। পরে এক পর্যারে শিক্ষার্থী ও প্রক্টরিয়াল বডির মধ্যে বাগবিতণ্ডায় মানববন্ধন বন্ধ হয়ে যায়। এছাড়া গতকাল (২০ নভেম্বর) ছাত্রী হলে সন্ধা ৭ টার মধ্যে ফেরার বিষয়ে নোটিশ দেওয়া হয়েছে। </p>
      <footer>/এফএএন/</footer>
    </article>
  </body>
</html>