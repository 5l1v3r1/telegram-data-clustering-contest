<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/653987/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T12:55:00+00:00"/>
    <meta property="og:title" content="Мін'юст вже витратив 24 мільйони доларів на адвокатів по справах Коломойського"/>
    <meta property="og:description" content="З 2015 року Міністерство юстиції витратило на юридичні послуги проти групи Приват 23,14 мільйона доларів, послуги деяких залучених британських адвокатів сягають понад 1000 доларів за годину."/>
  </head>
  <body>
    <article>
      <h1>Мін'юст вже витратив 24 мільйони доларів на адвокатів по справах Коломойського</h1>
      <address>
        <time datetime="2019-11-21T12:55:00+00:00">21 Nov 2019, 12:55</time>
      </address>
      <p>З 2015 року Міністерство юстиції витратило на юридичні послуги проти групи Приват 23,14 мільйона доларів, послуги деяких залучених британських адвокатів сягають понад 1000 доларів за годину.</p>
      <p>Про це повідомлять <a href="http://nashigroshi.org/2019/11/21/na-brytans-kykh-advokativ-dlia-zakhystu-ukrainy-vid-kolomoys-koho-pishlo-vzhe-24-mil-yony/">Наші Гроші</a> з посиланням на Прозорро.</p>
      <p>Міністерство юстиції 13 листопада уклало угоду міжнародною юридичною фірмою "Latham &amp; Watkins (London) Llp" (Британія) про додаткові юридичні послуги на 593 тис дол. Про це повідомляється у системі <a href="https://prozorro.gov.ua/tender/UA-2019-10-09-002499-b">"Прозорро"</a>.</p>
      <p>Цьогоріч фірма представлятиме Україну в Арбітражному інституті Торгової палати м. Стокгольм (Швеція) у справі <a href="https://www.epravda.com.ua/rus/news/2016/12/5/613269/">№SCC V 2015/092</a> за позовами міноритарних акціонерів ПАТ "Укрнафта" – кіпрських компаній "Littop Enterprises Limited", "Bridgemont Ventures Limited" та "Bordo Management Limited", пов’язаних з групою "Приват". </p>
      <p>Сума позовних вимог становить близько 5 млрд дол. Перший раунд усних слухань <a href="https://biz.censor.net.ua/news/3132799/reshenie_stokgolmskogo_arbitraja_po_ukrnafte_ojidaetsya_ne_ranee_2020_goda">відбувся</a> цього квітня, а другий – цього жовтня. Остаточне рішення буде винесено не раніше 2020 року.</p>
      <p>Вартість договору покриває додаткові витрати на підготовку та подання за результатами двох раундів слухань самою фірмою, місцевим юридичним радником і технічні витрати.</p>
      <p>Загалом із 2015 року Мінюст уклав угод щодо цієї справи з "Latham &amp; Watkins (London) Llp" на суму 21,39 млн. дол. Також юрпослуги по цій справі надавала інша фірма "Hogan Lovells" (Британія), з якою Мінюст з 2017 року підписав дві угоди на 2,75 млн. дол.</p>
      <p>Таким чином, усього на юрпослуги обом підрядникам відписали 24,14 млн. дол</p>
      <p>Як і в <a href="http://nashigroshi.org/2019/07/11/mayzhe-u-24-mil-yony-vzhe-obiyshovsia-ukraini-zakhyst-vid-pryvativtsiv-po-ukrnafti/">липневій угоді</a>, найдорожчими є послуги партнерів "Latham &amp; Watkins (London) Llp" Себастьяна Зеельмана-Еггеберта і Чарльза Клейпула – 1085 дол за годину.</p>
      <p>Юридичні послуги виконавця обійдуться у 350 тис. дол. Решта 243 тис дол піде місцевому юридичному раднику – київському ТОВ "Юридична фірма Саєнко Харенко" Михайла Харенка, Ігоря Сухомудренка і Володимира Саєнка. Останній має ставку 500 дол за годину.<br/><br/><b>Нагадаємо</b>: </p>
      <p><i>Національним банком за 2017 рік - 9 місяців 2019 року витрачено майже <a href="https://www.epravda.com.ua/news/2019/11/20/653958/">800 мільйонів гривень на правову допомогу</a> та юридичні послуги, а також 145 мільйонів гривень на судові збори</i><br/><br/>Економічна правда</p>
    </article>
  </body>
</html>