<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/shte-stane-li-marija-gabriel-vtori-chovek-v-enp-sled-novoizbranija-tusk.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T12:37:00+00:00"/>
    <meta property="og:title" content="Ще стане ли Мария Габриел втори човек в ЕНП след новоизбрания Туск?"/>
    <meta property="og:description" content="13 са кандидатите, номинирани за заместници на новия председател на Европейската народна партия"/>
  </head>
  <body>
    <article>
      <h1>Ще стане ли Мария Габриел втори човек в ЕНП след новоизбрания Туск?</h1>
      <h2>13 са кандидатите, номинирани за заместници на новия председател на Европейската народна партия</h2>
      <address><time datetime="2019-11-21T12:37:00+00:00">21 Nov 2019, 12:37</time> by <a rel="author" href="https://btvnovinite.bg/author/?author=2004512" target="_blank">Кристина Налбантова</a></address>
      <figure>
        <video src="https://vid.btv.bg/btvnews/2019/11/21/zagreb_1574331918-1.mp4"/>
      </figure>
      <p>В Загреб избират заместник-председатели на ЕНП. 13 са кандидатите, номинирани за заместници на Доналд Туск. Сред тях е и Мария Габриел. </p>
      <p>По-рано тази сутрин Туск направи и първото си изявление пред медиите като председател на ЕНП.</p>
      <p>За правовия ред в Европа - това послание отново отправи Туск вече като лидер на ЕНП. Той коментира и арестите около убийството на Дафне Галиция - журналистката, която разследваше корупцията в Малта.</p>
      <p>„Властите трябва на направят всичко възможно, за да подведат виновните под отговорност. Това е сериозен проблем, който наблюдаваме не само в Малта, но и в други страни. А като бивш журналист, за мен това е много емоционална и лична тема”, заяви Туск.</p>
      <p>10 ще са неговите заместници. Снощи Мария Габриел бе емоционално представена и от новия председател на Европейската комисия Урсула фон дер Лайен.</p>
      <p>„Тя заема едно много високо място и ако гласуват за нея, ще е едно признание отново за България и за нашата партия”, заяви Бойко Борисов.</p>
      <p>„Много са темите, с които тя се захвана и успя да ги завърши, включително равенството на половете и присъствието на жените на управленски постове в ЕК и в ЕП. Коментарите, които направихме в кулоарите с колегите от други членове на ЕНП, са, че със сигурност ще я подкрепят за зам.-председател”, каза Димитър Николов, зам.-председател на ГЕРБ.</p>
      <p>Резултатът се очаква в ранния следобед.</p>
    </article>
  </body>
</html>