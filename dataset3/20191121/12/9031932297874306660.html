<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/grzegorz-markowski-opuszcza-perfect-trzeba-wiedziec-kiedy-ze-sceny-zejsc-niepokonanym/"/>
    <meta property="og:site_name" content="Polsat News"/>
    <meta property="article:published_time" content="2019-11-21T12:59:00+00:00"/>
    <meta property="og:title" content="Grzegorz Markowski opuszcza Perfect. &quot;Trzeba wiedzieć, kiedy ze sceny zejść niepokonanym&quot;"/>
    <meta property="og:description" content="- Nie odbieram zespołowi niczego. Po prostu odchodzę. Perfect zostaje, muzyka zespołu to kawał historii polskiego rocka, koledzy mają pomysły na siebie, nazwę, mogą zrobić z dorobkiem, co chcą - powiedział muzyk w wywiadzie dla magazynu &quot;Pani&quot;. Markowski był wokalistą grupy Perfect od 1980 r."/>
  </head>
  <body>
    <article>
      <h1>Grzegorz Markowski opuszcza Perfect. "Trzeba wiedzieć, kiedy ze sceny zejść niepokonanym"</h1>
      <address>
        <time datetime="2019-11-21T12:59:00+00:00">21 Nov 2019, 12:59</time>
      </address>
      <p>
        <b>- Nie odbieram zespołowi niczego. Po prostu odchodzę. Perfect zostaje, muzyka zespołu to kawał historii polskiego rocka, koledzy mają pomysły na siebie, nazwę, mogą zrobić z dorobkiem, co chcą - powiedział muzyk w wywiadzie dla magazynu "Pani". Markowski był wokalistą grupy Perfect od 1980 r.</b>
      </p>
      <related>
        <a href="https://www.polsatnews.pl/wiadomosc/2019-11-03/muniek-staszczyk-po-wylewie-nie-dbalem-o-zdrowie-nie-badalem-sie-moglem-byc-juz-na-powazkach/"/>
      </related>
      <p>- Najbardziej w życiu bałem się tego, że stanę się karykaturą samego siebie. Widziałem przekroczoną miarę u paru artystów i nie chciałbym być w roli człowieka, któremu już nie pobrzmiewa wokal, który jest zmęczonym facetem, co widać, czuć i słychać - przyznał artysta. </p>
      <p>Zespół powstał na przełomie 1977 i 1978 roku w Warszawie z inicjatywy perkusisty Wojciecha Morawskiego, gitarzysty basowego Zdzisława Zawadzkiego, wokalistek Ewy Konarzewskiej i Barbary Trzetrzelewskiej.</p>
      <p>
        <a href="https://www.polsatnews.pl/wiadomosc/2019-10-07/lista-przebojow-aleksandra-kwasniewskiego-byly-prezydent-zdradzil-czego-najchetniej-slucha/">
          <b>ZOBACZ: Lista przebojów Kwaśniewskiego. Były prezydent słucha hip-hopu</b>
        </a>
      </p>
      <p>W roku 1981 zespół wydał pierwszą płytę, tzw. biały album. Sprzedano ok. miliona egzemplarzy.</p>
      <p>Grupa największą popularnością cieszyła się do rozwiązania, czyli do 1983 r. Z tego okresu pochodzą największe przeboje, m.in. "Nie płacz Ewka", "Chcemy być sobą", "Ale wkoło jest wesoło", "Niewiele ci mogę dać", "Autobiografia".</p>
      <p>
        <b>Malarz przy budowie metra</b>
      </p>
      <p>W latach 1980–1983 Markowski występował jako główny wokalista zespołu. Po rozwiązaniu Perfectu Grzegorz Markowski zaczął występować razem z formacjami Hazard i Samolot. W tym czasie również prowadził firmę budowlaną, w latach 80. pracował jako malarz przy budowie początkowych stacji warszawskiego metra.</p>
      <p>W 1987 r. Polskie Nagrania wydały jego solową płytę "Kolorowy telewizor", następnie wraz z reaktywowanym Perfectem zagrał kilka koncertów</p>
      <p>
        <a href="https://www.polsatnews.pl/wiadomosc/2019-11-04/ariana-grande-najwieksza-przegrana-gali-mtv-europe-music-awards-sukces-roksany-wegiel/">
          <b>ZOBACZ: MTV Europe Music Awards. Sukces Roksany Węgiel, największą przegraną Ariana Grande</b>
        </a>
      </p>
      <p>Postanowieniem byłego prezydenta RP Bronisława Komorowskiego z 30 maja 2014 r. Markowski został odznaczony Krzyżem Kawalerskim Orderu Odrodzenia Polski za wybitne zasługi w pracy twórczej i działalności artystycznej, za osiągnięcia w promowaniu polskiej kultury.</p>
      <p>Koncert pożegnalny grupy z Markowskim w składzie odbędzie się 6 marca w Szczecinie. </p>
      <p>
        <a href="https://www.polsatnews.pl/wideo/mialem-propozycje-by-wejsc-do-polityki-jakimowicz-w-skandalistach-transmisja-od-godz-20_6735057/">WIDEO - "Miałem propozycje, by wejść do polityki". Jakimowicz w "Skandalistach". Transmisja od godz. 20</a>
      </p>
      <figure>
        <img src="https://s.redefine.pl/file/o2/redefine/cp/yo/yocvcm6efgn83wowj76t6gk38b4z4ahq.jpg"/>
      </figure>
    </article>
  </body>
</html>