<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/myto-czechtoll-dalnice-ministerstvo-dopravy-kolony-registrace_1911211204_tzr"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T12:04:00+00:00"/>
    <meta property="og:title" content="CzechToll posílí registrační místa do nového mýtného systému. Předpokládané kolony by se měly zkrátit"/>
    <meta property="og:description" content="Předpokládané kolony by se měly výrazně zkrátit, přesto lze na některých místech stále očekávat kolony přes deset kilometrů. Systém bude spuštěn 1. prosince."/>
  </head>
  <body>
    <article>
      <h1>CzechToll posílí registrační místa do nového mýtného systému. Předpokládané kolony by se měly zkrátit</h1>
      <address><time datetime="2019-11-21T12:04:00+00:00">21 Nov 2019, 12:04</time> by <a rel="author">ČTK</a></address>
      <p>
        <b>Budoucí správce mýta, společnost CzechToll, posílí kapacitu míst pro registraci do nového mýtného systému. U hranic a dalších rizikových úseků vytvoří dočasná registrační pracoviště, mezi kolonami se budou pohybovat také registrační auta. Tato opatření by měla zkrátit kolony na nejrizikovějších místech, řekli ve čtvrtek zástupci firmy a ministerstva dopravy.</b>
      </p>
      <p>Nový mýtný systém založený na satelitní technologii začne na stávajícím rozsahu zpoplatněných silnic platit od neděle 1. prosince. Doposud se do něj zaregistrovalo 251 000 vozidel, více než 200 000 stále chybí. Problémy jsou především s registracemi malých dopravců a zahraničních dopravních firem.</p>
      <related>
        <h4>Číst článek</h4>
        <a href="https://www.irozhlas.cz/ekonomika/myto-czechtoll-auta-kolony_1911191644_elev"/>
      </related>
      <p>Podle dopravního modelu, který CzechToll představil minulý týden, hrozí kvůli pomalým registracím na některých úsecích až čtyřicetikilometrové kolony. Posílení registračních míst by jejich délku mělo zkrátit. Například na česko-slovenském hraničním přechodu Lanžhot na Břeclavsku z původně odhadovaných 44 kilometrů na 12 kilometrů, v Bohumíně ze 40 kilometrů na 11 kilometrů a v Českém Těšíně z 22 kilometrů na 5 kilometrů.</p>
      <p>„Naše společnost připravila maximum možných opatření, kterými lze snížit délku čekací doby a omezit dopravní komplikace při spuštění mýtného systému. Do opatření jsme investovali nad rámec smluvních povinností více než 50 milionů korun bez DPH,“ uvedl generální ředitel CzechToll Matej Okáli. Upozornil však, že opatření kolonám nezabrání, pouze je zkrátí.</p>
      <h3>Spolupráce s policií</h3>
      <p>CzechToll se zaváděním opatření na některých místech již začal, více by se měly rozšířit během příštího týdne. Společnost vytvoří u hranic 11 dočasných registračních pracovišť. U hraničních přechodů se bude pohybovat také 15 registračních vozů, které budou přejíždět mezi rizikovými místy a to podle aktuální situace v provozu.</p>
      <p>Další opatření se týkají posílení počtu pracovníků, kteří budou pomáhat s registracemi, nebo také možností zasílání palubních jednotek do zahraničí. Vedle toho bude pokračovat informační kampaň. Správce mýta bude zároveň úzce spolupracovat s policií a silničáři.</p>
      <p>Konsorcium firem CzechToll ze skupiny PPF podnikatele Petra Kellnera a slovenské SkyToll zvítězilo v tendru na nový mýtný systém a jeho provozovatele minulý rok. Uspělo s nabídkou 10,75 miliardy korun za desetiletý provoz. Proti tendru i platnosti mýtné smlouvy protestoval současný provozovatel Kapsch, který v soutěži neuspěl s původní nabídkou přesahující 13 miliard korun.</p>
      <related>
        <h4>Související články</h4>
        <a href="https://www.irozhlas.cz/ekonomika/kapsch-urad-pro-ochranu-hospodarske-souteze-czechtollskytoll_1911070916_pj"/>
        <a href="https://www.irozhlas.cz/zpravy-domov/myto-dalnice-kolony-hranicni-prechody-mytny-system-bohumin-cesky-tesin-mosty-u_1911121643_nkr"/>
        <a href="https://www.irozhlas.cz/ekonomika/myto-mytny-system-czechtoll-skytoll-ministerstvo-dopravy_1910120934_miz"/>
      </related>
    </article>
  </body>
</html>