<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kriminalai/klaipedietis-i-latvija-gabeno-neolito-laikotarpio-istorines-vertybes-1751553/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T12:14:00+00:00"/>
    <meta property="og:title" content="Klaipėdietis į Latviją gabeno neolito laikotarpio istorines vertybes"/>
    <meta property="og:description" content="Reklama"/>
  </head>
  <body>
    <article>
      <h1>Klaipėdietis į Latviją gabeno neolito laikotarpio istorines vertybes</h1>
      <address><time datetime="2019-11-21T12:14:00+00:00">21 Nov 2019, 12:14</time> by <a rel="author">VSAT Pakrančių apsaugos pasienio rinktinės inf.</a></address>
      <p>Reklama</p>
      <p>
        <b>Pasienyje su Latvija sustabdytame automobilyje VSAT pareigūnai aptiko neolito laikotarpio istorinių vertybių, kurių apyvarta draudžiama. Jas vežęs klaipėdietis uždarytas į areštinę.</b>
      </p>
      <p>Trečiadienį VSAT Pakrančių apsaugos pasienio rinktinės Palangos pasienio užkardos pareigūnai kelyje Klaipėda-Liepoja, prie pat Lietuvos sienos su Latvija, pasirinktiniam patikrinimui sustabdė Latvijos kryptimi važiavusį automobilį „Audi 80“ lietuviškais numeriais. Jį vairavo 72-ejų klaipėdietis.</p>
      <p>Automobilio bagažinėje tarp kitų daiktų buvo senovinė bronzinė apyrankė, akmens kirvukas – plaktukas ir kaulinė smaigtis. Pasieniečiams kilo įtarimų, kad tokie neįprasti seni daiktai gali būti vertybės, turinčios mokslinės, istorinės ar kultūrinės reikšmės.</p>
      <p>Apžiūrėję klaipėdiečio gabentus daiktus Kultūros paveldo departamento prie Kultūros ministerijos Klaipėdos skyriaus specialistai patvirtino pasieniečių įtarimus. Ekspertai konstatavo, kad bronzinė apyrankė, akmens kirvukas – plaktukas ir kaulinė smaigtis yra neolito laikotarpio, o jų apyvarta teisės aktais yra draudžiama.</p>
      <p>Dėl nusikalstamu būdu gauto didelės mokslinės, istorinės ar kultūrinės reikšmės turinčių vertybių įgijimo, naudojimosi  arba realizavimo VSAT Pakrančių apsaugos pasienio rinktinėje pradėtas ikiteisminis tyrimas. Už tokį nusikaltimą Baudžiamajame kodekse numatyta bauda arba areštas, arba laisvės atėmimas iki ketverių metų. Klaipėdietis uždarytas į areštinę.</p>
      <p>Automobilis „Audi 80“ ir neolito laikmečio vertybės saugomi Pakrančių apsaugos pasienio rinktinėje.</p>
    </article>
  </body>
</html>