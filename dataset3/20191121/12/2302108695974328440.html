<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/donald-tusk-decizia-privind-eventuala-excludere-din-ppe-a-partidului-condus-de-viktor-orban-se-va-lua-pana-la-sfarsitul-lunii-ianuarie.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T12:35:49+00:00"/>
    <meta property="og:title" content="Donald Tusk: Decizia privind eventuala excludere din PPE a partidului condus de Viktor Orban se va lua până la sfârşitul lunii ianuarie"/>
    <meta property="og:description" content="Noul preşedinte al Partidului Popular European (PPE), Donald Tusk, a anunţat joi la Zagreb o decizie până la sfârşitul lunii ianuarie privind soarta"/>
  </head>
  <body>
    <article>
      <h1> Donald Tusk: Decizia privind eventuala excludere din PPE a partidului condus de Viktor Orban se va lua până la sfârşitul lunii ianuarie </h1>
      <address><time datetime="2019-11-21T12:35:49+00:00">21 Nov 2019, 12:35</time> by <a rel="author">Redacția</a></address>
      <p>Noul preşedinte al Partidului Popular European (PPE), Donald Tusk, a anunţat joi la Zagreb o decizie până la sfârşitul lunii ianuarie privind soarta partidului Fidesz a premierului maghiar Viktor Orban, suspendat din rândurile dreptei europene pentru derapaje populiste, relatează AFP, preluată de Agerpres.</p>
      <p>În martie, PPE a luat decizia de a suspenda formaţiunea şefului guvernului de la Budapesta din cauza declaraţiilor privind Bruxelles-ul sau imigraţia, fără a o exclude totuşi, aşa cum au cerut unii.</p>
      <p>Comitetul însărcinat de cea mai mare formaţiune din Parlamentul European de a realiza un raport privind conduita Fidesz va finaliza evaluarea „până la sfârşitul anului, decembrie fiind data cea mai probabilă”, a declarat Tusk într-o conferinţă de presă la Zagreb în contextul Congresului PPE.</p>
      <p>„Prin urmare, voi începe consultări intensive”, iar „intenţia mea este de a avea o decizie în această chestiune până la sfârşitul lunii ianuarie”, a spus el.</p>
      <p>„Opinia mea este clară” în privinţa „democraţiei puţin liberale care este principala idee a lui Orban”, a declarat el, adăugând totuşi că este vorba de „o problemă delicată”.</p>
      <p>„Nu pot fi de acord cu unele dintre discursurile politice, unele decizii politice şi idei noi reprezentate de Viktor Orban, dar în acelaşi timp suntem cu adevărat prieteni apropiaţi”, a mai afirmat Tusk.</p>
      <p>Miercuri, la preluarea preşedinţiei PPE, unde îi succede în funcţie francezului Joseph Daul, polonezul Donald Tusk a lansat un atac la adresa „autocraţilor” şi „populiştilor”.</p>
      <p>Unii membri ai PPE se tem că o excludere definitivă nu ar face decât să împingă formaţiunea liderului ungar în braţele extremei, fără a mai ţine cont de pierderea celor 12 mandate ale Fidesz pe care ar atrage-o o astfel de decizie.</p>
      <p>PPE încearcă să se relanseze prin numirea la conducere a unei personalităţi cunoscute pe scena europeană după recentele reculuri electorale. Alegerile din mai au arătat o erodare a principalelor două partide tradiţionale, popularii şi social-democraţii, în favoarea liberalilor, ecologiştilor sau extremei-drepte şi populiştilor.</p>
    </article>
  </body>
</html>