<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04728749"/>
    <meta property="og:site_name" content="De Standaard"/>
    <meta property="article:published_time" content="2019-11-21T12:02:00+00:00"/>
    <meta property="og:title" content="Team Ineos haalt met mountainbiker en jeugdvriend van Tourwinnaar Bernal nog een opvallende versterking"/>
    <meta property="og:description" content="De Colombiaan Brandon Rivera (23) heeft een contract voor twee seizoenen ondertekend bij Team INEOS. De jonge Zuid-Amerikaan is een jeugdvriend van Tourwin..."/>
  </head>
  <body>
    <article>
      <h1>Team Ineos haalt met mountainbiker en jeugdvriend van Tourwinnaar Bernal nog een opvallende versterking</h1>
      <address>
        <time datetime="2019-11-21T12:02:00+00:00">21 Nov 2019, 12:02</time>
      </address>
      <p>
        <b>De Colombiaan Brandon Rivera (23) heeft een contract voor twee seizoenen ondertekend bij Team INEOS. De jonge Zuid-Amerikaan is een jeugdvriend van Tourwinnaar Egan Bernal.</b>
      </p>
      <p>De 23-jarige Rivera is de regerende Pan-Amerikaanse kampioen tijdrijden en wordt omschreven als een allrounder. “Ik groeide op als mountainbiker maar ik hou van klimmen, tijdrijden en eendagswedstrijden. Mijn doelen zijn duidelijk: zoveel als mogelijk leren. Dit wordt mijn eerste jaar in de WorldTour en ik zal fietsen aan de zijde van ervaren renners, maar ik kijk ernaar uit.”</p>
      <p>Rivera komt over van het Colombiaanse GW-Shimano, een continentaal team. Hij wordt bij INEOS ploegmaat van zijn landgenoot en Tourwinnaar Egan Bernal. “We zijn heel goede vrienden. We kennen elkaar sinds onze tiende verjaardag toen we begonnen te mountainbiken in Zipaquira”, legt Rivera uit. “We hadden beide grote dromen en dat we nu samen kunnen rijden, is ongelofelijk.”</p>
      <p>Het Britse team is druk bezig op de markt. Gisteren nog raakte de komst van de jonge Spanjaard Carlos Rodriguez bekend. De 18-jarige stapt rechtstreeks over van de juniores naar de profs en tekende bij Ineos een vierjarig contract.</p>
      <p>
        <b>LEES OOK. <a href="https://www.nieuwsblad.be/cnt/dmf20191120_04727065">Remco Evenepoel krijgt opvolger: jonge Spanjaard stapt rechtstreeks over van junioren naar… Team Ineos</a></b>
      </p>
      <figure>
        <iframe data-src="https://twitter.com/wcsbike/status/1197471261573689344?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/TEAMGWSHIMANO/status/1197482729048281089?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>