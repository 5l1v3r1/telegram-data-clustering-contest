<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/goljam-probiv-v-sigurnostta-na-android-prevrashta-milioni-smartfoni-v-skriti-kameri.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T12:08:00+00:00"/>
    <meta property="og:title" content="Пробив в сигурността на „Андроид” превръща милиони смартфони в шпионски камери"/>
    <meta property="og:description" content="Засегнати са устройства на &quot;Гугъл&quot;, &quot;Самсунг&quot; и други"/>
  </head>
  <body>
    <article>
      <h1>Пробив в сигурността на „Андроид” превръща милиони смартфони в шпионски камери</h1>
      <h2>Засегнати са устройства на "Гугъл", "Самсунг" и други</h2>
      <address><time datetime="2019-11-21T12:08:00+00:00">21 Nov 2019, 12:08</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Пропуск в политиките по сигурността на мобилната операционна система „Андроид” дава изключително лесен достъп на хакери до мултимедийното съдържание в милиони смартфони по целия свят, <a href="https://www.checkmarx.com/blog/how-attackers-could-hijack-your-android-camera">установи компанията за киберсигурност „Чекмаркс”</a>. Нещо повече – софтуерната слабост позволява даже подслушване на телефонни разговори и скрито заснемане на всичко, което се случва около „пробитото” устройство.</p>
      <p>Обект на изследването е приложението Google Camera, което е инсталирано по подразбиране на смартфоните „Пиксел” на „Гугъл”. Заради високото качество на алгоритмите за снимане при лоша осветеност и в сцени с висок констраст, програмата често е инсталирана от технически по-грамотни потребители и на десетки други модели смартфони от най-различни потребители.</p>
      <figure>
        <iframe src="https://www.youtube.com/embed/XJAMJOVoVyw" width="560" height="315" data-service="Youtube" scrolling="no"/>
      </figure>
      <p>Експертите от „Чекмаркс” направили безобидно на вид приложение за прогноза за времето, което не изисква никакви специални права за достъп извън възможност да чете паметта на смартфона. Това е стандартно разрешение, което се ползва от по-голямата част от мобилните програми, но, оказва се, в сегашния си вид операционната система дава прекалено голяма свобода.</p>
      <p>Така фалшивото приложение се оказва способно да копира и препраща към командния си сървър всяка снимка или видео, направени с устройството – заедно и с метаданните, които разкриват къде е бил заснет даденият кадър.</p>
      <p>Връзката със сървъра не се прекъсва даже и при затваряне на програмата и така управляващият го може в реално време да буквално да шпионира жертвата си. Причината за това е, че с даденото при инсталация позволение за достъп до вътрешната памет става възможно и да се прилагат програмни методи, които задействат камерата за фото- и видеозапис.</p>
      <p>В клип, направен от изследователския екип се вижда как приложението им се включва по време на телефонен разговор и записва на видео както цялото му съдържание, така и всичко, което междувременно „вижда” смартфонът на жертвата.</p>
      <p>„Гугъл” не са единствените с подобна пробойна в софтуера на камерата си. От „Чекмаркс” отбелязват, че са се свързали и с други производители, сред които е „Самсунг”. Обикновено всяка компания разработва собствено системно приложение за камерите на устройствата си, но често става дума за софтуер базиран малко или много на направеното от „Гугъл”.</p>
      <p>Още през лятото киберекспертите са влезли в контакт с производителите, като в случая на „Гугъл” дупката в сигурността е била затворена през юли. Собствениците на актуални смартфони от „Смасунг” с последните обновления също би трябвало да са спокойни. С оглед официалната публикация на „Чекмаркс” по темата, вероятно и останалите застрашени компании вече са взели мерки.</p>
      <p>Не е ясно, обаче, колко защитени са всички потребители, които използват по-стари устройства, за които ъпдейти вече не се предоставят.</p>
    </article>
  </body>
</html>