<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/edu-and-science/_batko-svariv-mene-lishe-raz-olga-suhomlinska/938791"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T14:25:00+00:00"/>
    <meta property="og:title" content="&quot;Батько сварив мене лише раз&quot; - Ольга Сухомлинська"/>
    <meta property="og:description" content="Дочка видатного українського педагога Василя Сухомлинського Ольга Сухомлинська згадує, що за все дитинство батько підвищив на неї голос лише раз - за невиконане домашнє завдання. В інтерв'ю журналу &quot;Країна&quot; вона поділилася спогадами про вдачу свого батька і про родинні цінності. ..."/>
  </head>
  <body>
    <article>
      <h1>"Батько сварив мене лише раз" - Ольга Сухомлинська</h1>
      <address><time datetime="2019-11-21T14:25:00+00:00">21 Nov 2019, 14:25</time> by <a rel="author">Валерія Радзієвська</a></address>
      <slideshow>
        <figure>
          <img src="https://static2.gazeta.ua/img2/cache/gallery/938/938791_1_w_1000.jpg?v=0"/>
          <figcaption>Василь Сухомлинський з учнями</figcaption>
        </figure>
        <figure>
          <img src="https://static2.gazeta.ua/img2/cache/gallery/938/938791_2_w_1000.jpg?v=0"/>
          <figcaption>Ольга Сухомлинська</figcaption>
        </figure>
        <figure>
          <img src="https://static2.gazeta.ua/img2/cache/gallery/938/938791_3_w_1000.jpg?v=0"/>
          <figcaption>Василь Сухомлинський на педраді</figcaption>
        </figure>
        <figure>
          <img src="https://static2.gazeta.ua/img2/cache/gallery/938/938791_4_w_1000.jpg?v=0"/>
          <figcaption>Василь Сухомлинський у шкільному саду</figcaption>
        </figure>
        <figure>
          <img src="https://static2.gazeta.ua/img2/cache/gallery/938/938791_5_w_1000.jpg?v=0"/>
          <figcaption>Василь Сухомлинський зі школярами</figcaption>
        </figure>
      </slideshow>
      <p>
        <b>Дочка видатного українського педагога Василя Сухомлинського Ольга Сухомлинська згадує, що за все дитинство батько підвищив на неї голос лише раз - за невиконане домашнє завдання. В інтерв'ю журналу <a href="https://gazeta.ua/ru/journal">"Країна"</a> вона поділилася спогадами про вдачу свого батька і про родинні цінності.</b>
      </p>
      <p>"Нас із братом батьки виховували власним прикладом. Спеціально виховувати дитину неправильно. А правильно, коли сім'я живе за своїми правилами й ідеалами та заборонами, і в такий спосіб діти вчаться.</p>
      <p>Я була правильною дитиною. Я не пам'ятаю, щоб батько мене за щось сварив. Єдиний був раз, коли обурився. Я прийшла до нього в кабінет і попросила допомогти мені з домашньою по математиці. Відповів: "Я зараз зайнятий. Давай трошки пізніше". Я йому віддала той зошит і спокійно лягла спати. Пізно ввечері він мне будить: "Як ти могла заснути? Ти ж не зробила це завдання!" Він був супер-організованою людиной.</p>
      <p>Взагалі він був дуже ніжний і ласкавий. З тихим голосом. Але він міг тим тихим голосом сказати дуже неприємні речі, якщо було потрібно.</p>
      <p>Батько був худий, мало їв, переважно просту сільську їжу: борщ, картоплю, голубці, яєчню, молоко. Але весь час в роботі, хоча й був дуже хворий. Може, і спасався роботою, вона займала все його життя.</p>
      <p>У школі був великий сад. Діти і вчителі вирощували виноград, овочі, яблука і продавали. Старшокласники на ці гроші їздили на екскурсії в усі великі міста країни. Відвідували музеї, театри, картинні галереї, наприклад, Ермітаж у Ленінграді. Батько домовлявся в Москві з директорами шкіл, щоб діти не витрачали гроші на готелі, а жили в школах-інтернатах.</p>
      <p>Їздили вгору по Дніпру в Канів, їздили в Одесу. Це було доступно. Діти розуміли, що ми заробили це самі, і що з неба нам це не впало. Це була винагорода за працю. Праця було покладено в основу життєдіяльності школи.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_vasil-suhomlinskij-hovav-svoyi-spravzhni-dumki-za-komunistichnoyu-ritorikoyu/938789"/>
      </related>
      <p>Батько був виключно сільською людиною. Пам'ятаю, студенткою жила в Києві на квартирі. Він їхав з Німеччини, де був на конференції, заїхав до мене. Ми сиділи на кухні і пили чай. Він каже: "Так хліба хочеться". Я йому принесла український, ще теплий. А жила в Голосіївському районі у звичайній хрущовці. З вікна п'ятиповерхові коробки лише видно. Батько дивиться на них і каже: "Боже-Боже, як тут люди живуть… Як бджоли у вулику. Я ніколи тут не зміг би жити", - пригадує Ольга Василівна.</p>
      <p>
        <i>Інтерв'ю з Ольгою Сухомлинською читайте в журналі <a href="https://gazeta.ua/ru/journal">"Країна"</a>.</i>
      </p>
      <blockquote>Ідей Сухомлинського дуже популярні в Китаї.<br/>"У Китаї його взагалі вважають великим китайським педагогом, - говорить Ольга Сухомлинська. - Вони мене запитують: "В Китаї Сухомлинський дуже популярний. А як в Україні? Які є школи?" Чому така популярність? Мабуть, тому, що його філософія близька до східної: мінімізованими засобами – травинка, листочок, дерево, квіточка – говорити про важливе.<br/>В Японії уроки милування природою ввели введені до шкільної програми. Саме такою про це мріяв Сухомлинський, коли говорив про школу майбутнього. Був переконаний, що в майбутньому будуть спеціальні уроки мислення на природі. Не минуло й сорока років, як ми прийшли до цього.<br/>Однак в українському суспільстві знання досі не вважаються цінністю, для здобуття якої потрібні зусилля. В Китаї ж знання ще від Конфуція дуже цінують".</blockquote>
    </article>
  </body>
</html>