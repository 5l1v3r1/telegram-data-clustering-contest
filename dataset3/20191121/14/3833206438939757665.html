<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Natopeni-li-sa-policaite-obvineni-v-krazhba-na-cigari-za-300-bona-915685"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T14:40:00+00:00"/>
    <meta property="og:title" content="Натопени ли са полицаите, обвинени в кражба на цигари за 300 бона?"/>
    <meta property="og:description" content="Подсъдимите под пагон Стефан Модев и Петър Атанасов, които бяха обвинени от прокуратурата в грабеж н..."/>
  </head>
  <body>
    <article>
      <h1>Натопени ли са полицаите, обвинени в кражба на цигари за 300 бона?</h1>
      <address>
        <time datetime="2019-11-21T14:40:00+00:00">21 Nov 2019, 14:40</time>
      </address>
      <p>Подсъдимите под пагон Стефан Модев и Петър Атанасов, които бяха обвинени от прокуратурата в грабеж на 75 мастербокса контрабандни цигари на стойност 300 000 лева, са били натопени от свидетеля Борислав Борисов, в чийто бус беше открита стоката. Тази теза лансираха днес в апелативния съд адвокатите на двамата подсъдими, които настояха за оправдателни присъди или разглеждане на делото от друг състав на предходната инстанция, предаде репортер на <b>Plovdiv24.bg</b>.</p>
      <p>По данни на държавното обвинение, на 27 май 2017 г., в района на бул. "Кукленско шосе", двамата, чрез употреба на сила и заплашване и връзване с т.нар. "свинска опашка", са отнели от владението на Ерхан Хакков, микробус "Фолксваген", натоварен със 75 мастербокса или 37 500 кутии цигари без акцизен бандерол, както и мобилен телефон. По-късно стоката била прехвърлена в буса на Борисов, който започнал да я пласира.</p>
      <p>Според адвокат Христо Ботев, окръжният съд е осъдил Модев и Атанасов за грабеж на "илюзорни“ вещи, тъй като Хакков така и не признал да се е занимавал или притежавал контрабанден тютюн. Той настоя за връщане на делото за ново разглеждане или оправдателни присъди.</p>
      <p>Към това искане се присъединиха и неговите колеги. Те заявиха, че няма как стока, която е извън стокооборота, да бъде предмет на съдебно дело, особено ако то почива само на показанията на един заинтересован свидетел (Борислав Борисов), който опитвал да натопи подсъдимите.</p>
      <p>От държавното обвинение настояха за потвърждаване на присъдите – по шест години при "строг“ режим за всеки от подсъдимите. Апелативният съд ще изготви решението си в 30-дневен срок.</p>
    </article>
  </body>
</html>