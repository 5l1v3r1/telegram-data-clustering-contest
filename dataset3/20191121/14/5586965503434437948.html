<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/alegeri-prezidentiale-2019-turul-2-procedura-de-vot-in-diaspora-mae-cele-mai-multe-sesizari-din-sectiile-de-vot-din-strainatate-au-fost-pe-conexiunea-la-internet-18602500"/>
    <meta property="og:site_name" content="Gândul"/>
    <meta property="article:published_time" content="2019-11-21T14:41:12+00:00"/>
    <meta property="og:title" content="Alegeri prezidenţiale 2019, turul 2. Procedura de vot în diaspora / MAE: Cele mai multe sesizări din secţiile de vot din străinătate au fost pe conexiunea la internet"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Alegeri prezidenţiale 2019, turul 2. Procedura de vot în diaspora / MAE: Cele mai multe sesizări din secţiile de vot din străinătate au fost pe conexiunea la internet</h1>
      <h2>Alegeri prezidenţiale 2019, turul 2. Procedura de vot în diaspora. Reprezentantul MAE cu însărcinări speciale pentru procese electorale,Iulian Ivan, a explicat că cele mai multe probleme semnalate în secţiile de votare din străinătate în primul tur al prezidenţialelor au fost legate de conexiunea slabă la internet care nu a permis funcţionarea corectă a tabletelor.</h2>
      <address><time datetime="2019-11-21T14:41:12+00:00">21 Nov 2019, 14:41</time> by <a rel="author" href="https://www.gandul.info/autor/alexandru-costea" target="_blank">Alexandru Costea</a></address>
      <p><b>Alegeri prezidenţiale 2019, turul 2. Procedura de vot în diaspora.</b> "Misiunile diplomatice au comunicat câteva aspecte care pot afecta desfăşurarea în condiţii optime al celui de-al doilea tur de scrutin. Pentru fiecare problemă sau risc identificate, MAE a întreprins demersuri pentru soluţionare. Unele misiuni au identificat disfuncţionalităţi ale Sistemului de Monitorizare a Prezenţei la Vot cum ar fi nerecunoaşterea CNP-ului sau validarea datelor alegătorilor în mod offline. Toate situaţiile au fost semnalate AEP şi STS în timp util pe parcursul celor trei zile de vot din primul tur de scrutin. (...) Cele mai multe sesizări au fost pe conexiunea dintre tabletă şi server, pe date, pentru că sunt ţări unde conexiunea operatorilor de date nu este ca la noi în ţară şi în momentul în care se valida un alegător în sistem apărea un mesaj care indica că tableta este offline", a declarat, joi, Iulian Ivan, în cadrul unei conferinţe de presă susţinute la sediul MAE pe tema stadiului pregătirilor organizării celui de-al doilea tur al alegerilor prezidenţiale în străinătate.</p>
      <p>Acesta a precizat că Serviciul de Telecomunicaţii Speciale (STS) a trimis la Chişinău patru routere pentru a amplifica semnalul transmisiei de date, trei tablete la Bruxelles şi câte o tabletă la Padova, Birmingham şi Donauwörth.</p>
      <p>Totodată, misiunile diplomatice şi oficiile consulare au subliniat riscul ca reprezentanţii partidelor politice să nu se mai prezinte sau să nu mai participe în calitate de membri ai birourilor secţiilor de votare la al doilea tur, risc existent şi în cazul preşedinţilor, locţiitorilor sau ai altor membri. MAE a solicitat Biroului Electoral Central stabilirea unei proceduri care să rezolve această problemă.</p>
      <p>"Din informaţiile pe care le avem, se fac înlocuiri ale membrilor de partid care au fost la primul tur şi nu vor veni la turul doi. Nu sunt semnale că va fi o masă mare de reprezentanţi ai partidelor politice care să nu se mai prezinte", a declarat Iulian Ivan.</p>
      <p>Aceştia pot fi înlocuiţi de alegători români de pe plan local care pot veni voluntar să completeze birourile electorale în secţiile de votare pe baza propunerii şefilor de misiuni diplomatice.</p>
      <p><b>Alegeri prezidenţiale 2019, turul 2. Procedura de vot în diaspora.</b> De asemenea, potrivit reprezentantului Ministerului de Externe, a fost semnalată în continuare problema privind timpul îndelungat de aşteptare a răspunsurilor din partea BESVS, atât cu privire la solicitările preşedinţilor birourilor secţiilor de votare privind înlocuirea, completarea, suplimentarea componenţei biroului electoral cât şi confirmarea corectitudinii proceselor verbale finale ale rezultatelor votării.</p>
      <p>Pentru al doilea tur, MAE a suplimentat spaţiul alocat BESVS prin punerea la dispoziţie a unui spaţiu suplimentar în cadrul aceluiaşi sediu, a asigurat dotarea logistică necesară şi a crescut resursa alocată ca personal tehnic auxiliar. MAE a alocat la primul tur pentru BESVS 45 de persoane iar pentru al doilea tur Ministerul are în vedere 75 de persoane care sunt organizate pe schimburi, pentru a asigura permanenţa de joi până marţi.</p>
      <p>MAE a transmis Autorităţii Electorale Permanente numărul necesar de buletine de vot, peste 4,6 milioane, şi cel al timbrelor autocolante, de peste 2,8 milioane. Numărul de buletine de vot solicitate de misiunile diplomatice pentru turul doi este mai mare cu 107.068 decât pentru primul tur.</p>
      <p>MAE a solicitat BEC posibilitatea tipăririi buletinelor de vot pe plan local în secţiile în care nu vor ajunge, joi, materialele pentru vot. Secţiile de votare unde nu pot fi predate buletinele de vot sau există riscul ca acestea să nu ajungă sunt în Angola, Canada, Cuba, Irak, Iran, Siria şi Venezuela. Fluxul de alegători în aceste secţii la primul tur al alegerilor a fost redus, a explicat Ivan.</p>
      <p><b>Alegeri prezidenţiale 2019, turul 2. Procedura de vot în diaspora.</b> Există trei secţii de votare pentru care s-a stabilit o locaţie diferită pentru turul al doilea: 153-Monaco, 256- Patra, 396-Sesto San Giovani. De asemenea, după primul tur de scrutin, "ca urmare a unor situaţii obiective, MAE a solicitat AEP modificarea adreselor a patru secţii de votare: 178-Leipzig; 734-Madrilejos; una din cele două secţii de la Plymouth-578 va fi relocată la Londra, Edgware; 294-Ladispoli", a mai afirmat reprezentantul ministerial.</p>
      <p>MAE a alocat 89 de diplomaţi pentru a face parte din birourile secţiilor de votare din străinătate.</p>
      <p>Iulian Ivan a mai precizat că Biroul Secţiilor de Votare din Străinătate a desemnat 95 de secţii care să poată îndeplini şi atribuţiile de vot prin corespondenţă.</p>
      <p>Autoritatea Electorală Permanentă (AEP) a transmis, miercuri, că numărul total al alegătorilor înscrişi în listele electorale permanente în străinătate este de 715.064 de cetăţeni români cu drept de vot la alegerile din al doilea tur al prezidenţialelor.</p>
      <p>Turul al doilea al alegerilor prezidenţiale are loc duminică. Românii din străinătate pot vota timp de trei zile, între 22 şi 24 noiembrie. Candidaţi în al doilea tur de scrutin sunt Klaus Iohannis şi Viorica Dăncilă.</p>
    </article>
  </body>
</html>