<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/21/rosiya-ne-povernula-ukrayini-zbroyu-ta-sotni-boyeprypasiv-vyluchenyh-pid-chas-intsydentu-v-kerchenskij-prototsi/"/>
    <meta property="og:site_name" content="Рубрика"/>
    <meta property="article:published_time" content="2019-11-21T14:25:04+00:00"/>
    <meta property="og:title" content="Росія не повернула Україні зброю та сотні боєприпасів, вилучених під час інциденту в Керченській протоці"/>
    <meta property="og:description" content="Вогнепальну зброю та боєприпаси, вилучені в українських моряків під час інциденту в Керченській протоці, не було передано Києву, вони залишилися в Москві як речові докази у справі. “Було вилучено близько 30 одиниць зброї моряків, зокрема автомати Калашникова і пістолети Макарова, сотні одиниць боєприпасів до артилерійських установок, а також радіонавігаційне обладнання”, – сказав адвокат українських моряків […]"/>
  </head>
  <body>
    <article>
      <h1>Росія не повернула Україні зброю та сотні боєприпасів, вилучених під час інциденту в Керченській протоці</h1>
      <address><time datetime="2019-11-21T14:25:04+00:00">21 Nov 2019, 14:25</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/12-29-860x580-c-1.jpg"/>
      </figure>
      <p>Фото: Думская<br/><b><b>Вогнепальну зброю та боєприпаси, вилучені в українських моряків під час інциденту в Керченській протоці, не було передано Києву, вони залишилися в Москві як речові докази у справі.</b></b></p>
      <p>“Було вилучено близько 30 одиниць зброї моряків, зокрема автомати Калашникова і пістолети Макарова, сотні одиниць боєприпасів до артилерійських установок, а також радіонавігаційне обладнання”, – сказав адвокат українських моряків Микола Полозов <a href="https://ua.interfax.com.ua/news/general/626060.html">“Інтерфаксу”.</a></p>
      <p>“Також морякам не повернули вилучені у них стільникові телефони, флеш-карти, електронні накопичувачі. Усе це залишилося як речові докази в Росії”, – заявив він.</p>
      <p>Адвокат також уточнив, що багато моряків скаржилися, що їм не було повернено особисті речі, натільні хрести, ланцюжки тощо, вилучені у них прикордонниками.</p>
      <p>“Ми зараз розбиратимемося, і в разі, якщо це так, вживатимемо відповідних заходів”, – сказав Полозов.</p>
      <p>
        <b>Він зазначив, що судна надалі залишаються речовими доказами у справі і передані Києву на відповідальне зберігання.</b>
      </p>
      <p>“Згідно з КПК РФ, відповідальне зберігання забороняє будь-які дії, зокрема ремонт та експлуатацію майна до виключення його з числа речових доказів”.</p>
      <p>У разі порушення, уточнив Полозов, російська сторона має право заявити про це в Міжнародному трибуналі ООН з морського права.</p>
      <p>Як пояснив Полозов, питання про долю речових доказів, як і про участь у суді українських моряків, буде вирішено вже після завершення попереднього слідства у справі та направлення матеріалів до суду.</p>
      <p>Раніше повідомлялося, що <a href="https://rubryka.com/2019/11/21/u-gaazkomu-sudi-pochalysya-pershi-sluhannya-morskoyi-spravy/">у Гаазькому суді почалися перші слухання “морської справи”.</a></p>
    </article>
  </body>
</html>