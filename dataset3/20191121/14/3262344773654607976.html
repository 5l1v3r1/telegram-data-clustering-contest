<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33157/cellulari-tumori-servizio-le-iene-studi"/>
    <meta property="og:site_name" content="DDay.it"/>
    <meta property="article:published_time" content="2019-11-21T14:43:00+00:00"/>
    <meta property="og:title" content="Cellulari e tumori, nessuna evidenza scientifica. Le Iene creano allarmismo"/>
    <meta property="og:description" content="Un servizio de Le Iene del 19 novembre ha riacceso, ancora una volta, il dibattito: usare il cellulare può contribuire ad aumentare il rischio di tumori al cervello? Secondo gli studi scientifici, no. Approfondire è giusto; spargere disinformazione fa solo male."/>
  </head>
  <body>
    <article>
      <h1>Cellulari e tumori, nessuna evidenza scientifica. Le Iene creano allarmismo</h1>
      <h2>Un servizio de Le Iene del 19 novembre ha riacceso, ancora una volta, il dibattito: usare il cellulare può contribuire ad aumentare il rischio di tumori al cervello? Secondo gli studi scientifici, no. Approfondire è giusto; spargere disinformazione fa solo male.</h2>
      <address><time datetime="2019-11-21T14:43:00+00:00">21 Nov 2019, 14:43</time> by <a rel="author">Massimiliano Di Marco</a></address>
      <p>Con il 5G che sta bussando alle porti delle grandi città italiane, il tema sulla possibile correlazione tra l'uso del cellulare e l'insorgenza dei tumori cerebrali è tornato in auge. Su questo delicato dibattito, un servizio de Le Iene (mandato in onda il 19 novembre su Italia 1 e <a href="https://www.mediasetplay.mediaset.it/video/leiene/viviani-il-cellulare-causa-il-cancro-le-ricerche-e-come-evitare-rischi_F309989201015C04">disponibile online</a>) è intervenuto a gamba tesa, dipingendo un quadro molto parziale - a tratti anche errato - della situazione. Tanto che più che informazione, ci permettiamo di definirla disinformazione.</p>
      <p>Nelle prossime settimane e nei prossimi mesi, DDAY.it continuerà ad approfondire e trattare l'argomento. Intervisteremo i massimi esperti in materia, consapevoli che si tratta di un argomento molto sentito dalla popolazione e sul quale è necessario fare tutta l'informazione possibile. Ma informazione, appunto. Allora partiamo da quelli che sono <b>alcuni punti fermi delle attuali evidenze scientifiche</b> riguardo alla possibile correlazione (o addirittura eventuali legami di causazione) tra l'uso dei cellulari e i tumori cerebrali.</p>
      <p> </p>
      <h3>Le risposte di AIRC e dell'Istituto Superiore della Sanità</h3>
      <p>La risposta della Fondazione AIRC per la Ricerca sul Cancro, per esempio, <a href="https://www.airc.it/cancro/informazioni-tumori/corretta-informazione/luso-dei-cellulari-puo-causare-un-tumore-al-cervello">è molto netta</a>. L'uso dei cellulari può causare un tumore al cervello? "<i>No, le prove disponibili non sono sufficienti per affermare che vi sia un nesso, in particolare per i cellulari di nuova generazione. Un lieve aumento di rischio è stato segnalato dai risultati di alcuni studi solo per il neurinoma e il glioma</i>". La fondazione specifica, inoltre, che gli studi sperimentali fatti su colture cellulari e animali in laboratorio "<i>hanno prodotto risultati discordanti</i>" mentre gli studi epidemiologici retrospettivi e prospettivi "<i>non hanno finora mostrato alcun legame tra l'uso del cellulare e i tumori cerebrali</i>".</p>
      <p>Sull'argomento bisogna poi considerare l'ampia sintesi, intitolata "Radiazioni a radiofrequenze e tumori: sintesi delle evidenze scientifiche", che l'Istituto Superiore della Sanità <a href="https://www.dday.it/redazione/31869/cellulari-e-tumori-listituto-superiore-della-sanita-chiarisce-nessun-rischio">ha proposto alcuni mesi fa</a> per riepilogare i risultati dei principali studi a livello internazionale sulla materia. In tale documento, l'istituto parlò di dati che suggeriscono "che l'uso comune del cellulare non sia associato all'incremento del rischio di alcun tipo di tumore cerebrale" sebbene ha sottolineato che sull'uso intenso del cellulare esiste "un certo grado d'incertezza" per quanto "anche piccoli incrementi di rischio sembrano poco verosimili". </p>
      <p> </p>
      <h3>I cellulari? Pericolosi come un caffè</h3>
      <p>I promotori della correlazione tra l'uso dei cellulari e i tumori al cervello ricordano che l'Agenzia Internazionale per la Ricerca sul Cancro (IARC) ha inserito le radiofrequenze nel gruppo 2B dei possibili cancerogeni per gli esseri umani. Giusto per chiarire, nel gruppo 2B vengono catalogati i possibili cancerogeni per cui ci sono "insufficienti evidenze negli animali" e "limitate evidenze negli esseri umani". Nello stesso gruppo, ci sono anche il caffè e i sottaceti.</p>
      <figure>
        <img src="https://cdn.dday.it/system/uploads/picture/image/58910/content_small_cancerogeni_scheda.jpg"/>
      </figure>
      <p>Anche il ministero della Salute specifica che nonostante siano stati eseguiti "<i>migliaia di studi scientifici</i>", i risultati non indicano che "<i>le emissioni dei telefoni cellulari siano pericolose per l’utilizzatore</i>".</p>
      <p> </p>
      <h3>In Italia i limiti alle emissioni sono tra i più bassi al mondo</h3>
      <p>Perché il 5G ha riaperto il dibattito? A causa della credenza che l'installazione di molte più antenne possa aumentare le radiofrequenze e, quindi, i rischi per la salute. Primo: <b>l'Italia ha limiti sulle radiofrequenze incredibilmente stringenti, cioè 6 V/m</b>. Molto più stringenti di quelli in vigore nell'intera Unione Europea (si va dai 28 V/m fino ai 61 V/m a seconda della frequenza) e degli Stati Uniti (tra  i 27 e i 61 V/m). </p>
      <p>Anche per tale ragione, in Italia sono necessarie più antenne rispetto ad altri Paesi per garantire un campo più uniforme ma contemporaneamente meno intenso. Va quindi considerato che l'incremento del segnale delle radiofrequenze della singola antenna è inversamente proporzionale al numero delle antenne in una data area. Ciò significa che <b>più antenne ci sono sul territorio e minore sarà il segnale emanato</b>. Viceversa, una sola antenna dovrebbe lavorare come 3 o 4 antenne e quindi emanare un segnale più potente.</p>
      <p>A proposito degli impianti fissi (come le stazioni radio base e le antenne), secondo l'Organizzazione Mondiale della Sanità "<i>i livelli di esposizione della popolazione imputabili a stazioni radio base e reti wireless sono talmente bassi che gli aumenti di temperatura sono insignificanti e senza conseguenze per la salute umana</i>."</p>
    </article>
  </body>
</html>