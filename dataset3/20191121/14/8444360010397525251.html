<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/basket/panathinaikos-vovoras-erxetai-gia-to-final-4-o-pitino/2920546/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T14:13:02+00:00"/>
    <meta property="og:title" content="Παναθηναϊκός – Βόβορας: “Έρχεται για το Final 4 ο Πιτίνο!”"/>
    <meta property="og:description" content="Ο Γιώργος Βόβορας ετοιμάζεται να κοουτσάρει τον Παναθηναϊκό στο παιχνίδι με τη Μπάγερν Μονάχου πριν παραδώσει τα &quot;κλειδιά&quot; στον Ρικ Πιτίνο και κατά την αναχώρηση της ομάδας για τη Γερμανία, τόνισε ότι ο Αμερικανός τεχνικός."/>
  </head>
  <body>
    <article>
      <h1>Παναθηναϊκός – Βόβορας: “Έρχεται για το Final 4 ο Πιτίνο!”</h1>
      <h2>Ο Γιώργος Βόβορας ετοιμάζεται να κοουτσάρει τον Παναθηναϊκό στο παιχνίδι με τη Μπάγερν Μονάχου πριν παραδώσει τα "κλειδιά" στον Ρικ Πιτίνο και κατά την αναχώρηση της ομάδας για τη Γερμανία, τόνισε ότι ο Αμερικανός τεχνικός.</h2>
      <address><time datetime="2019-11-21T14:13:02+00:00">21 Nov 2019, 14:13</time> by <a rel="author">Newsit Newsroom</a></address>
      <p><a href="https://www.newsit.gr/athlitika/basket/mpagern-panathinaikos-me-diamantidi-sto-monaxo-pics/2920531/">Ο Παναθηναϊκός αναχώρησε για το Μόναχο</a>, όπου και θα έχει την ευκαιρία να κάνει δεύτερη σερί εκτός έδρας νίκη επί της Μπάγερν, όμως τόσο ο Γιώργος Βόβορας, όσο και ο Γιώργος Παπαγιάννης, μίλησαν εκτός από το ματς και για την επιστροφή του Ρικ Πιτίνο στην ομάδα.</p>
      <p>Ο υπηρεσιακός τεχνικός του Τριφυλλιού μάλιστα, υποστήριξε ότι ο Αμερικανός προπονητής έρχεται ξανά στην ομάδα, για το “βήμα” παραπάνω σε σχέση με την περσινή σεζόν, την πρόκριση δηλαδή στο Final 4 της Euroleague.</p>
      <h3>Οι δηλώσεις του Γιώργου Βόβορα</h3>
      <p>«Καλούμαστε να αντιμετωπίσουμε μια ομάδα, που ιδιαίτερα στο γήπεδό της έχει δείξει μια μεγάλη δυναμική, έχει κάνει πολύ μεγάλες νίκες, με Ρεάλ, Μιλάνο, Ολυμπιακό. Έχουμε να αντιμετωπίσουμε μια διαφορετική ομάδα από τη Ζαλγκίρις. Είναι μια ομάδα που έχει μεγάλη δύναμη στο ποστ και εκεί θα κριθεί το παιχνίδι.Ο Λο είναι ο βασικός εκτελεστής της ομάδας, πρώτος στις ασίστ κι αν θέλουμε να έχουμε ελπίδες να φύγουμε με τη νίκη από εκεί, πρέπει να έχουμε εξαιρετικές άμυνες στο ποστ και με τον Μπάντερ και τον Μονρό».</p>
      <p><b>Για τα χαρακτηριστικά της Μπάγερν:</b> «Έχει αρκετούς Σέρβους παίκτες, έχει Σέρβο προπονητή που είναι καιρό στην ομάδα, την έχει χτίσει κι έχει περάσει τη φιλοσοφία του. Είναι καθαρά μια ομάδα που θα παίξει πολύ σκληρά, πολύ ποστ παιχνίδι, που το περιμένουμε από τα γκαρντ μέχρι τους ψηλούς. Το κλειδί θα είναι η κυριαρχία μας μέσα στη ρακέτα για να μπορέσουμε να ελέγξουμε τον ρυθμό, να τρέξουμε, γιατί είναι μια ομάδα που αν δεν παίξει καλή άμυνα, έχουμε τη δυνατότητα να τρέξουμε, αλλιώς μετά να διαβάσουμε το παιχνίδι και να χτυπήσουμε στις αδυναμίες της».</p>
      <p><b>Για τη νίκη στο Κάουνας:</b> «Χρειαζόμασταν μια μεγάλη νίκη, μετά από κάποια ανεπιτυχή αποτελέσματα, αλλά έχει δείξει η φετινή Euroleague ότι είναι ένας μαραθώνιος, θα γίνουν πολλά αποτελέσματα που δεν τα περιμένει κανείς. Η ομάδα που θα μπορέσει να διαχειριστεί χωρίς πολλά συναισθήματα αυτά τα αποτελέσματα, θα μπορέσει να προχωρήσει μπροστά.</p>
      <p><b>Για την επιστροφή του Ρικ Πιτίνο</b>: «Και για εμάς που δουλέψαμε πέρυσι μαζί του, για τον κόσμο και για όλον τον οργανισμό, ο Ρικ Πιτίνο άφησε ένα τεράστιο έργο πέρυσι και νομίζω πως εκείνος έρχεται και επιθυμεί να κάνει το βήμα παραπάνω, που δεν έγινε πέρυσι».</p>
      <h3>Παπαγιάννης: “Μεγάλη βοήθεια ο Πιτίνο”</h3>
      <p>«Είναι δυο παιχνίδια με δυνατές ομάδες μέσα σε λίγο χρονικό διάστημα. Κάναμε μια σημαντική νίκη με τη Ζάλγκιρις και έχουμε ετοιμαστεί για να είμαστε έτοιμοι».</p>
      <p><b>Για το ματς με την Μπάγερν: </b>«Έχουμε δει τι κάνουν πολύ καλά στο γήπεδο. Προέρχονται κι αυτοί από μια νίκη επί του Ολυμπιακού και σίγουρα θα δώσουν τον καλύτερό τους εαυτό για να πάρουν μια νίκη μέσα στην έδρα τους».</p>
      <p><b>Για τα καλά και κακά σημεία της γερμανικής ομάδας:</b> «Για τις αδυναμίες δεν μπορούμε να μιλήσουμε τώρα, αλλά θα προσπαθήσουμε να επιτεθούμε στα καλά μας κομμάτια».</p>
      <p><b>Για την επιστροφή του Ρικ Πιτίνο:</b> «Με το καλό να γυρίσει πίσω ο κόουτς. Σίγουρα ξέρουμε όλοι ότι θα είναι πολύ μεγάλη βοήθεια για την ομάδα και με το καλό να έρθει».</p>
    </article>
  </body>
</html>