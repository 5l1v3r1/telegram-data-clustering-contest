<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/marturia-unuia-dintre-artificierii-de-la-colectiv-daca-acel-stingator-20096983"/>
    <meta property="og:site_name" content="Cancan.ro"/>
    <meta property="article:published_time" content="2019-11-21T14:07:37+00:00"/>
    <meta property="og:title" content="Mărturia unuia dintre artificierii de la Colectiv: „Dacă acel stingător, la acel moment, ar fi funcționat…”"/>
    <meta property="og:description" content="La Tribunalul București au continuat, joi, audierile în procesul Colectiv. Marian Moise, unul dintre pirotehniștii care au montat artificiile în clu"/>
  </head>
  <body>
    <article>
      <h1>Mărturia unuia dintre artificierii de la Colectiv: „Dacă acel stingător, la acel moment, ar fi funcționat…”</h1>
      <address><time datetime="2019-11-21T14:07:37+00:00">21 Nov 2019, 14:07</time> by <a rel="author">Lucian Căpraru</a></address>
      <p>
        <b>La Tribunalul București au continuat, joi, audierile în procesul Colectiv. Marian Moise, unul dintre pirotehniștii care au montat artificiile în club, a explicat, cu lux de amănunte, pașii care au fost parcurși până la declanșarea incendiului devastator din 30 octombrie 2015. (VEZI ȘI: <a href="https://www.cancan.ro/amanunte-oripilante-apar-in-dosarul-pompierului-care-a-injurat-mortii-de-la-colectiv-20085426">AMĂNUNTE ORIPILANTE APAR ÎN DOSARUL POMPIERULUI CARE A ÎNJURAT MORȚII DE LA ”COLECTIV”)</a></b>
      </p>
      <p>Cel de-al doilea foc de artificii declanşat în seara de 30 octombrie 2015 a fost, potrivit anchetatorilor, cel care a dus la izbucnirea incendiului. Conform înregistrărilor făcute de camerele de supraveghere din clubul Colectiv, momentul zero al declanşării incendiului a fost la ora 22:32, când au fost pornite efectele pirotehnice.</p>
      <p>Marian Moise, unul dintre pirotehniștii care au montat artificiile în clubul Colectiv, a fost trimis în judecată pentru ucidere din culpă, în formă agravată şi nerespectarea măsurilor legale de securitate şi sănătate în muncă.</p>
      <p>La audierea de joi, de la Tribunalul București, Marian Moise a declarat că se simte nevinovat față de acuzațiile aduse.</p>
      <p><i><b>„Eram angajat ca pirotehnician la Golden Ideas Fireworks. Aveam contract de muncă la ei. (Daniela Ioana) Niță era șefa noastră. Ea conducea efectiv firma. Ea era cea care încheia contractele, care obținea colaborările. Ne anunța fie dinainte, fie chiar și în aceeași zi. Aveam voie, ca pirotehnist, să montez efecte pirotehnice atât în interior, cât și în exterior”, </b></i>a relatat artificierul.</p>
      <h3>Cum a început totul</h3>
      <p>El a explicat cum s-au derulat evenimentele premergătoare dezastrului.</p>
      <p>
        <i>
          <b>„În acea săptămână, Dana Niță ne-a spus că urmează să avem un eveniment la clubul Colectiv. Ea mi-a spus că a fost sunată de Adrian Rugină, care i-a spus că vor la Colectiv jeturi de artificii de CO2. Doar atâta s-a menționat inițial. Eu nu am discutat personal cu Rugină și nici nu știu dacă vorbea pentru alte persoane. Joi seară a fost o mică ședință la firmă. Am participat toți. A rămas concret că vom avea clar cele două jeturi de CO2.</b>
        </i>
      </p>
      <p><i><b>Tot atunci, a rămas discutat în proporție de 50 la sută, ca siguranță, că vom monta și articole pirotehnice de clasa T1. Niță urma să ne sune și să ne spună clar dacă să le montam. Nu știu de la cine îi venea ei aprobarea. Pentru că era vorba de articole de scenă, a rămas să vedem la fața locului felul în care le vom monta. Noi, ca ordine, eram mereu ultimii. Luminile, sunetul și apoi noi”,</b></i> a mai spus Marian Moise.</p>
      <h3>„Flama nu ajungea la mai mult de trei metri”</h3>
      <p>Pirotehnistul a explicat în fața instanței că artificiile pe care le-a montat erau de la o firmă din Bulgaria.</p>
      <p><i><b>„Noi primeam produse de la mai mulți producători. Analizam produsele. Apoi le extrăgeam din listă, după care ne consultam cu Niță. Înainte de a comanda un produs primeam toate caracteristicile acelui produs, inclusiv garanțiile de calitate ale lor”,</b></i> a adăugat pirotehnistul.</p>
      <p>El a povestit apoi cum a ajuns la Colectiv și cum a montat artificiile. <b>(NU RATA: <a href="https://www.cancan.ro/filmari-secrete-din-timpul-incendiului-de-la-colectiv-facute-publice-astazi-la-4-ani-de-la-tragedie-ce-facea-adi-despot-imaginile-sunt-edificatoare-20080958">FILMĂRI SECRETE DIN TIMPUL INCENDIULUI DE LA COLECTIV, FĂCUTE PUBLICE LA 4 ANI DE LA TRAGEDIE)</a></b></p>
      <p>
        <i>
          <b>„Niță ne-a sunat si ne-a spus ca vom monta și artificiile. Am ajuns cu Viorel Zaharia și Florin Beșcu. Cei de la formație erau acolo. Făceau gălăgie cu sunetul. Am descărcat materialele si ne-am dus la scenă ca să vedem unde facem montajul. Jumătate de scenă era gata. Membrul formatiei ne-a spus ca dorește ca jeturile de scântei și artificiile să fie montate pe marginile scenei, în partea din față.</b>
        </i>
      </p>
      <p>
        <i>
          <b>Noi nu am fost de acord cu amplasamentul. Știam că la concerte rock este un public numeros. Oamenii stau cu mâinile aproape de scenă, se mișca. Nu era OK să montăm acolo. Asta i-am explicat.</b>
        </i>
      </p>
      <p>
        <i>
          <b>El a spus să le punem în spatele formației. Tot atunci, cineva a venit și a spus că în spate vor fi bannere de hârtie. Deci nu puteam monta nici acolo. Văzând, în ansamblu, scena, am decis noi să montăm pe linia boxelor. Tehnic, aveam doi metri înălțime, distanță față de public.</b>
        </i>
      </p>
      <p>
        <i>
          <b>A venit până la urma cineva de la club. Acesta a atras atenția sa nu montană așa sus, pentru că tavanul e din lemn și exista un risc. Am respectat decizia omului și am montat pe schela luminilor.</b>
        </i>
      </p>
      <p><i><b>Legat de distanța până la stâlpi, noi am apreciat că ea era de aproximativ patru metri. Astfel spun ca am respectat cerințele legale și ghidul pirotehnistului. Vorbesc de caracteristicile tehnice. Flama nu ajungea la mai mult de trei metri”, </b></i>a mai spus Marian Moise.</p>
      <h3>„Totul părea în regulă”</h3>
      <p>El a susținut că dacă ar fi observat că o jerbă depășea distanța de trei metri, pe a doua nu o mai lansa.</p>
      <p>
        <i>
          <b>„După montarea efectivă, am apreciat că totul este în regula. A venit la un moment dat Rugină, a venit la noi și i-am arătat montajul. Am făcut foarte mici retușuri, legate de poziționarea artificiilor. Jeturile de CO2 a rămas că vor fi lansate de el, de Rugină. Nu am vorbit cu nimeni de la club. (…) Am mai făcut câteva probe cu jeturile de CO2, i-am dat și lui Adrian Rugină telecomanda pentru ca el sa apese. Totul părea în regulă.</b>
        </i>
      </p>
      <p>
        <i>
          <b>Eu și șoferul eram la pupitrul de comandă. Eu activam jeturile. Din ce am înțeles, concertul a început mult mai târziu decât era programat.</b>
        </i>
      </p>
      <p>
        <i>
          <b>Când a început concertul, după prima melodie, am apreciat că stingatorul de la boxe e suficient doar pentru o scântei, care nu au ardere calorică. Eram mereu lângă stingător. M-am uitat la el si am văzut că era cuiul pus.</b>
        </i>
      </p>
      <p>
        <i>
          <b>După prima melodie, am activat artificiile, dar din patru au pornit doar două de lângă stâlpii ce au luat foc ulterior. Nu au ajuns scântei la stâlpi. Doar deasupra spectatorilor. Totul a părut că a funcționat normal pe partea respectivă.</b>
        </i>
      </p>
      <p><i><b>După această situație, am verificat de ce nu primiseră celelalte jerbe și am văzut că firele erau legate în paralel, astfel că nu ajungea suficientă tensiune la ele. Am schimbat legăturile din paralel în serie, urmând să fie acționate două butoane”, </b></i>a povestit Moise.</p>
      <h3>„Am luat o sticlă de bere de la cineva din mână și încercam să sting acea mică flacără”</h3>
      <p>Artificierul a precizat că, la al doilea moment, au funcționat patru artificii.</p>
      <p>
        <i>
          <b>„După activare, din poziția mea nu pot estima dacă scânteile ajungeau la stâlpi. În momentul în care jerbele erau aproape de stingere, eu am plecat să opresc alimentarea cu curent de la pupitrul de comandă.</b>
        </i>
      </p>
      <p>
        <i>
          <b>Nu îmi explic cum s-a creat flacăra. Jerbele nu trebuiau să ajungă cu jetul până acolo. Flacăra a apărut în timpul în care eu mă ridicam de pe scaun. Jerbele erau stinse când deja eram în picioare, dar apăruse flacăra.</b>
        </i>
      </p>
      <p>
        <i>
          <b>Am văzut o flacără mică inițial, la o înălțime de aproximativ doi metri jumate. Era de dimensiunea unui pumn. Am lăsat tot și am fugit spre stingător, dar deja cineva lucra cu el. Apăsa pe manetă și nu se întâmpla nimic.</b>
        </i>
      </p>
      <p>
        <i>
          <b>Dacă acel stingator, la acel moment, ar fi funcționat, focul acela ar fi fost stins cu siguranță. Văzând că nu funcționează stingătorul, ne-am uitat după orice altceva.</b>
        </i>
      </p>
      <p>
        <i>
          <b>Am luat o sticlă de bere de la cineva din mână și încercam să sting acea mică flacără. Nu era suficient lichid. Flacăra deja urcase sus, în linie dreaptă, spre tavan. Când flacăra a atins tavanul toată porțiunea de deasupra scenei s-a aprins instantaneu.</b>
        </i>
      </p>
      <p><i><b>Atunci am înțeles că nu mai aveam ce face și că e nevoie de intervenția pompierilor”</b></i>, a mai relatat artificierul.</p>
      <h3>„Nu m-am gândit la asta”</h3>
      <p>Judecătorul a întrebat: <i><b>„Nu trebuia să faceți un instructaj potrivit legii?” (CITEȘTE AICI: <a href="https://www.cancan.ro/exclusiv-marturie-in-lacrimi-la-procesul-colectiv-cand-am-inceput-sa-ma-catar-pe-gramada-de-oameni-cei-de-sub-mine-nu-mai-miscau-20061439">MĂRTURIE ÎN LACRIMI, LA PROCESUL COLECTIV: „CÂND AM ÎNCEPUT SĂ MĂ CAȚĂR PE GRĂMADA DE OAMENI, CEI DE SUB MINE NU MAI MIȘCAU…”)</a></b></i></p>
      <p>
        <i>
          <b>„Noi ne luam toate măsurile necesare. Foaia ceea nu marca faptul că o persoană necunoscatoare devenea, după instructaj, expert.</b>
        </i>
      </p>
      <p><i><b>Nu-mi amintesc sa fi semnat la Colectiv o foaie de instructaj tehnic, o astfel de fișă, iar la fața locului, la Colectiv nu am dat niciun instructaj. (…) Am făcut astfel de instructaj la alte evenimente, dar nu m-am simțit mult mai pregătit”</b></i>, a răspuns Marian Moise.</p>
      <p>Procurorul a întrebat, la rândul său, dacă pirotehnistul a verificat ce fel de material și ce fel de burete se găseau pe stâlp?</p>
      <p><i><b>„Nu am pus mâna pe nimic. Era în afara razei care ne interesa. Am schimbat direcția artificiilor din dreptul materialului pentru ca nu este OK ca scânteile să atingă materialul. Durata de viață a unei scântei nu are nici măcar o secundă”, </b></i>a spus artificierul.</p>
      <p>Judecătorul a întrebat: <i><b>„Un scenariu indirect nu vă faceți? Dacă s-ar aprinde un loc X, focul se propagă. Nu? Că doar nu stă acolo?”</b></i></p>
      <p><i><b>„Nu m-am gândit la asta”,</b></i> a răspuns Marian Moise.</p>
      <p>Un număr de 65 de oameni au murit (27 în noaptea tragediei, iar restul ulterior) în urma incendiului de la Colectiv.  În noaptea dezastrului au fost spitalizați 162 de răniți.</p>
    </article>
  </body>
</html>