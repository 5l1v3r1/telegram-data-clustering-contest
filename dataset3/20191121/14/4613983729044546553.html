<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/panorama/tramp-otkri-zavod-na-apple-koyto-raboti-ot-6-godini-i-dori-ne-e-na-apple.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T14:49:20+00:00"/>
    <meta property="og:title" content="Тръмп &quot;откри&quot; завод на Apple, който работи от 6 години и... дори не е на Apple"/>
    <meta property="og:description" content="От New York Times посочват, че там се правят продукти на компанията от 2013 година насам"/>
  </head>
  <body>
    <article>
      <h1>Тръмп "откри" завод на Apple, който работи от 6 години и... дори не е на Apple</h1>
      <address>
        <time datetime="2019-11-21T14:49:20+00:00">21 Nov 2019, 14:49</time>
      </address>
      <p>От заставането на президентския пост един от приоритетите на Доналд Тръмп е да накара местните гиганти да преместят по-голямата част от производството си в Щатите за сметка на развиващите се пазари, като Китай. И така "да направят Америка отново велика".</p>
      <p>Сред компаниите, критикувани от него заради това, че правят част от продуктите си извън САЩ, е Apple. В средата на тази седмица обаче американския държавен глава е посетил един от ключовите подизпълнители на производителя на iPhone - компанията Flex, която сглобява новите модели Mac Pro.</p>
      <p>По време на събитието Доналд Тръмп коментирал, че "отварянето" на новия завод на Apple е от особено значение. Истината обаче е, че производствената база не само не е на компанията, но и тя не е нова, а работи вече 6 години.</p>
      <p>"Ние виждаме началото на един много мощен и важен завод", са били думите на президента по време на посещението, придружаван от главният изпълнителен директор на Apple, Тим Кук, пише Yahoo Finance.</p>
      <p>"Винаги ще говоря за Apple, че искам да виждам компанията да строи заводи в САЩ и това всъщност се случва", е заявил още той.</p>
      <p>По-късно в профила си в Twitter Доналд Тръмп написа: "Днес отворихме важна производствена база на Apple в Тексас, която ще върне високоплатени работни места обратно в Америка".</p>
      <p>От New York Times обаче излязоха с опровержение, в което се казва, че във въпросния завод се правят продукти за Apple от 2013 година и той е собственост на Flex, а не на производителят на iPhone.</p>
    </article>
  </body>
</html>