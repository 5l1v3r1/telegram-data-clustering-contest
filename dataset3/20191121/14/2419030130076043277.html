<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191121/partijen-vrezen-kortingen-op-meer-pensioenen/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-21T14:03:33+00:00"/>
    <meta property="og:title" content="Partijen vrezen kortingen op meer pensioenen"/>
    <meta property="og:description" content="DEN HAAG (ANP) - Oppositiepartijen in de Tweede Kamer vrezen dat volgend jaar bij meer pensioendeelnemers wordt gekort dan de gemelde 600.000. SP'er Bart van Kent spreekt over zeker 735.000 deelnemers aan pensioenfondsen. PVV'er Edgar Mulder sluit niet uit dat er voor 700.000 verlagingen dreigen."/>
  </head>
  <body>
    <article>
      <h1>Partijen vrezen kortingen op meer pensioenen</h1>
      <address><time datetime="2019-11-21T14:03:33+00:00">21 Nov 2019, 14:03</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Oppositiepartijen in de Tweede Kamer vrezen dat volgend jaar bij meer pensioendeelnemers wordt gekort dan de gemelde 600.000. SP’er Bart van Kent spreekt over zeker 735.000 deelnemers aan pensioenfondsen. PVV’er Edgar Mulder sluit niet uit dat er voor 700.000 verlagingen dreigen.</b>
      </p>
      <p>Zij willen van verantwoordelijk minister Wouter Koolmees weten welke fondsen mogelijk moeten korten en hoeveel deelnemers daarvan de dupe worden. Volgens Van Kent gaat het in ieder geval om de schoonmaak- en vleessector.</p>
      <p>Dinsdag was duidelijk geworden dat de meeste pensioenfondsen volgend jaar niet hoeven te korten, maar vier fondsen met zo’n 600.000 deelnemers mogelijk wel. Namen werden niet genoemd.</p>
      <p>De meeste kortingen kunnen uitblijven omdat Koolmees heeft besloten volgend jaar de regels iets soepeler toe te passen. Pensioenfondsen krijgen iets meer speelruimte om te herstellen. Bij de ‘slechtste’ fondsen is mogelijk te weinig ingelegd door werkgevers.</p>
    </article>
  </body>
</html>