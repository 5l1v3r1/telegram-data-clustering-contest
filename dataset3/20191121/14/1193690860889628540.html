<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/skandal-navkolo-ivanisova-iak-na-informatsiiu-pro-ze-pedofila-vidreahuvaly-zelenskyi-ta-arakhamiia-203211.html"/>
    <meta property="og:site_name" content="5 канал"/>
    <meta property="article:published_time" content="2019-11-21T14:33:00+00:00"/>
    <meta property="og:title" content="Скандал навколо Іванісова: як на інформацію про &quot;Зе-педофіла&quot; відреагували Зеленський та Арахамія"/>
    <meta property="og:description" content="Наразі Іванісов призупинив своє членство у фракції на час перевірки"/>
  </head>
  <body>
    <article>
      <h1>Скандал навколо Іванісова: як на інформацію про "Зе-педофіла" відреагували Зеленський та Арахамія</h1>
      <address>
        <time datetime="2019-11-21T14:33:00+00:00">21 Nov 2019, 14:33</time>
      </address>
      <p>Скандал щодо судимості нардепа від "Слуги народу" Романа Іванісова прокоментував президент Володимир Зеленський. В Очакові на зустрічі з журналістами глава держави заявив, що має намір розібратися у причетності депутата до кримінальної справи, пов'язаної зі зґвалтуванням. Про це іфнормує кореспондент "5 каналу" Ольга Дунська. </p>
      <p>Зеленський також запевнив, що готовий до очищення лав, якщо порушення закону буде доведене. </p>
      <p>"З приводу одного з нардепів із партії "Слуга народу", я прочитав, що та є скандал. Ви знаєте, я хочу сказати, що у мене будуть реальні дані. Я хочу розібратися, чи фейк це, чи у нього є реальні відношення до справи про зґвалтування. Якщо хоч якийсь факт підтвердиться, я змушу цю людину піти з партії "Слуга народу", – сказав Зеленський. </p>
      <figure>
        <iframe src="https://www.youtube.com/embed/rreTf4I-mgk" width="745" height="451" data-service="Youtube" scrolling="no"/>
      </figure>
      <p>Відреагували на скандал і в секретаріаті фракції "Слуга народу". Повідомили, що в четвер направить офіційні запити до всіх правоохоронних органів, щоб вони надали інформацію про те, чи був їхній колега Роман Іванісов судимий за зґвалтування неповнолітньої. Про це заявив керівник фракції Давид Арахамія.</p>
      <p>"Сьогодні ми від секретаріату фракції направляємо офіційні запити до Генеральної прокуратури України, Міністерства внутрішніх справ, Служби безпеки України з проханням перевірити і надати нам всебічну й повну інформацію щодо цього приводу", - заявив Арахамія журналістам у четвер у Києві.</p>
      <blockquote>Як повідомляв 5.UA, екснардеп та колишній "радикал" Ігор Мосійчук у своєму Telegram-каналі оприлюднив інформацію, що нібито народний депутат від "Слуги народу" Роман Іванісов <a href="https://www.5.ua/polityka/ze-pedofil-u-radi-nardep-ivanisov-mav-sudymist-za-zgvaltuvannia-nepovnolitnoi-203161.html">був засуджений за зґвалтування неповнолітньої у 90-х</a>. Іванісов назвав це замовленням і оприлюднив довідку про відсутність судимості. Генпрокурор Рябошапка підтвердив, що Іванісов має погашену судимість за обвинуваченням у зґвалтуванні. Водночас у ГПУ заявили, що перевірка ще триває. Невдовзі сам Іванісов написав у Facebook, що призупинив своє членство у фракції на час перевірки.</blockquote>
    </article>
  </body>
</html>