<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/1bcd025f27f048de/a-fost-anuntata-data-cand-parlamentul-va-vota-noua-comisie-europeana.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-21T14:49:08+00:00"/>
    <meta property="og:title" content="A fost anunțată data când Parlamentul va vota noua Comisie Europeană"/>
    <meta property="og:description" content="Parlamentul European va vota noua Comisie Europeană, condusă de Ursula von der Leyen, miercuri, 27 noiembrie, după ce joi Conferința președinților a încheiat procesul audierilor."/>
  </head>
  <body>
    <article>
      <h1>A fost anunțată data când Parlamentul va vota noua Comisie Europeană</h1>
      <address><time datetime="2019-11-21T14:49:08+00:00">21 Nov 2019, 14:49</time> by <a rel="author">Jurnal.md</a></address>
      <p>
        <b>Parlamentul European va vota noua Comisie Europeană, condusă de Ursula von der Leyen, miercuri, 27 noiembrie, după ce joi Conferința președinților a încheiat procesul audierilor.</b>
      </p>
      <p>„Conferința președinților (Președintele Sassoli și liderii grupurilor politice) au încheiat procesul audierilor astăzi (joi - n.r.). Parlamentul (European - n.r.) va vota noua Comisie pe 27 noiembrie”, se arată într-un comunicat de presă al Parlamentului European, citat de Mediafax.</p>
      <p>Fupă încheierea reuniunii, președintele PE, David Sassoli, a spus: „În ultimele două luni, Parlamentul European și-a asumat rolul democratic, evaluând îndeaproape performanțele comisarilor desemnați. Audierile au fost detaliate și uneori dificile, dar au oferit un mod unic și transparent pentru deputați de a verifica pregătirea comisarilor desemnați pentru postul alocat. Astăzi am încheiat evaluarea finală și suntem gata să votăm Colegiul complet al comisarilor săptămâna viitoare. În următorii cinci ani, Europa se va confrunta cu numeroase probleme - de la furnizarea de soluții pe termen lung privind migrația și azilul, până la asumarea leadership-ului internațional în lupta împotriva schimbărilor climatice. Avem nevoie de o Comisie Europeană gata să acționeze asupra problemelor care contează pentru europeni. Asigurând legătura directă cu cetățenii UE, Parlamentul va continua să tragă la răspundere Comisia și să se asigure că își îndeplinește promisiunile."</p>
      <p>După un schimb de opinii cu cei trei vicepreședinți executivi ai Comisiei, Frans Timmermans, Margrethe Vestager și Valdis Dombrovskis, Conferința președinților din Parlament a efectuat evaluarea finală a audierilor tuturor comisarilor desemnați.</p>
      <p>„După analizarea scrisorilor de evaluare ale comisiilor însărcinate și recomandarea Conferinței președinților de comisie, Conferința președinților a dat undă verde și a declarat că audierile sunt închise oficial. Un vot în plen va avea loc acum la 27 noiembrie la prânz, după ce Ursula von der Leyen va prezenta Colegiul comisarilor și programul acestora”, se mai arată în comunicatul Parlamentului European.</p>
    </article>
  </body>
</html>