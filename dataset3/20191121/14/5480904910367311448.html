<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tomas-halik-dostane-v-polsku-medaili-za-boj-se-zlem/1823693?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T14:00:00+00:00"/>
    <meta property="og:title" content="Tomáš Halík dostane v Polsku medaili za boj se zlem"/>
    <meta property="og:description" content="Praha - Medaili svatého Jiřího udílenou každoročně v Polsku za boj se zlem a vytrvalé konání dobra ve veřejném životě dostane český kněz a filozof Tomáš Halík. ČTK to dnes sdělila ředitelka České křesťanské akademie Ilona Trnková. Halík cenu převezme v sobotu v Krakově. V minulosti tuto cenu obdrželi například Václav Havel, Adam Michnik, polský premiér Tadeusz Mazowiecki, filozof Leszek Kolakowski nebo astronom a jediný polský nositel Tempeltonovy ceny Michal Heller."/>
  </head>
  <body>
    <article>
      <h1>Tomáš Halík dostane v Polsku medaili za boj se zlem</h1>
      <address><time datetime="2019-11-21T14:00:00+00:00">21 Nov 2019, 14:00</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Medaili svatého Jiřího udílenou každoročně v Polsku za boj se zlem a vytrvalé konání dobra ve veřejném životě dostane český kněz a filozof Tomáš Halík. ČTK to dnes sdělila ředitelka České křesťanské akademie Ilona Trnková. Halík cenu převezme v sobotu v Krakově. V minulosti tuto cenu obdrželi například Václav Havel, Adam Michnik, polský premiér Tadeusz Mazowiecki, filozof Leszek Kolakowski nebo astronom a jediný polský nositel Tempeltonovy ceny Michal Heller.</p>
      <p>Medaili sv. Jiřího spolu s Halíkem obdrží psycholožka a socioložka Barbara Engelkingová, spoluzakladatelka a ředitelka Centra pro výzkum holokaustu Polské akademie věd "za boj s drakem bezcitnosti a ignorance". Je autorka a spoluautorka četných knih na téma holokaustu v Polsku, o varšavském ghettu a židech v Polsku. Zpracovala také řadu svědectví obětí holokaustu a přeživších.</p>
      <p>Tomáš Halík obdržel v Polsku již dříve několik ocenění, včetně Rytířského kříže za zásluhy Polské republiky "za výjimečný přínos k rozvoji polsko-českého kulturního dialogu a spolupráci s katolickými kruhy" od polského prezidenta v roce 2012.</p>
      <p>Medaile sv. Jiří je čestné vyznamenání ustanovené v roce 1993 Tygodnikem Powszechným. "Svou cestu svěř Hospodinu, doufej v něho, on sám bude jednat. Dá, že tvoje spravedlnost zazáří jak světlo, jako polední jas tvoje právo," je vyryto na medaili. Jde o úryvek Žalmu 37.</p>
      <p>Halík je filozof, teolog a sociolog. Poté, co absolvoval univerzitu, se v komunistickém Československu nesměl věnovat vědecké činnosti a pracoval jako psychoterapeut pro drogově závislé. V roce 1978 byl tajně vysvěcen na kněze a je považován za jednu z nejdůležitějších postav české podzemní církve.</p>
      <p>Po pádu totality působil jako poradce prezidenta Václava Havla a akademický kaplan, přednášel také na Oxfordu, Cambridge a Karlově univerzitě. Napsal několik desítek knih. Porota se rozhodla ocenit Tomáše Halíka "za boj s drakem idolatrie", tedy modloslužebnictví.</p>
    </article>
  </body>
</html>