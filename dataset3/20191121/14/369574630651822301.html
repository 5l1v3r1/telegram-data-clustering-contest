<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/nemecka-pobocka-zkrachovale-ck-thomas-cook-ukonci-cinnost/r~7dd2009a0c6811ea9ec9ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T14:12:57+00:00"/>
    <meta property="og:title" content="Německá pobočka Thomase Cooka končí. V Česku to nehrozí, vzkazuje cestovka Neckermann"/>
    <meta property="og:description" content="Českou cestovní kancelář Neckermann, která je pobočkou Thomas Cook, to neovlivní, reagoval šéf marketingu CK Jan Šrámek."/>
  </head>
  <body>
    <article>
      <h1>Německá pobočka Thomase Cooka končí. V Česku to nehrozí, vzkazuje cestovka Neckermann</h1>
      <address>
        <time datetime="2019-11-21T14:12:57+00:00">21 Nov 2019, 14:12</time>
      </address>
      <p>Českou cestovní kancelář Neckermann, která je pobočkou Thomas Cook, to neovlivní, reagoval šéf marketingu CK Jan Šrámek.</p>
      <p>CK Neckermann podle něj individuálně řeší odjezdy klientů na zájezdy do konce roku. Další kroky budou podle něj záviset i na jednáních s několika potenciálními investory.</p>
      <p>Související</p>
      <h3>Hoteliéři počítají ztráty z krachu Thomase Cooka. Jiní se však radují z pádu hegemona</h3>
      <figure>
        <img src="https://cdn.xsd.cz/resize/c2f555321f7a3a4b9183f585603e0a34_resize=240,135_.jpg?hash=ddd6ba432196c496ede1b413c6a04835"/>
      </figure>
      <p>"Oznámení z Německa se našich klientů nedotkne aktuálně vůbec nijak," uvedl Šrámek. Přestože jsou česká a německá pobočka majetkově propojeny, není podle něj důvod pro to, aby česká CK vstupovala do insolvence.</p>
      <p>Necelá polovina ze zhruba 2100 zaměstnanců by z německé pobočky měla dostat výpověď. Více než tisícovka pracovních míst by však měla být zachráněna díky prodeji některých částí podniku, píše DPA.</p>
      <p>"Je to smutný konec pro zaměstnance a zákazníky, kterým nemůžeme nabídnout žádné řešení, jak pokračovat jako celek," uvedla šéfka německé pobočky Stefanie Berková. Pobočka už minulý týden oznámila, že ruší veškeré zájezdy s datem odjezdu od 1. ledna 2020, i když jsou částečně nebo úplně zaplacené. Již předtím byly zrušeny zájezdy s odjezdem do konce letošního roku.</p>
      <p>Související</p>
      <h3>Palubní personál Lufthansy stávkuje. Rušení letů se dotklo i Prahy</h3>
      <figure>
        <img src="https://cdn.xsd.cz/resize/3ce219378caf37689adcd8cd690da9cb_resize=240,135_.jpg?hash=9c3bb6c29fe1ae603fe4e7ea3de6161f"/>
      </figure>
      <p>Podle Kappelové-Gnirsové se o záchranu podniku jako celku usilovalo, byl to však "herkulovský úkol". "Existovala řada zájemců, mnozí se však polekali velikosti podniku a nákladů na počáteční financování," uvedla insolvenční správkyně. Pro některé části podniku se nicméně kupce podařilo nalézt, píše DPA.</p>
      <p>Zadlužená britská společnost Thomas Cook, která patřila k nejstarším a největším cestovním kancelářím na světě, v pondělí 23. září vyhlásila bankrot a vstoupila do likvidace. Krach společnosti je podle odborníků dosud největším případem úpadku cestovní kanceláře.</p>
      <p>Česká pobočka skupiny Thomas Cook, cestovní kancelář Neckermann, podle vyjádření mluvčího z tohoto týdne stále jedná s několika potenciálními investory o své budoucnosti.</p>
      <p>Výsledky jednání mají rozhodnout mimo jiné o zájezdech v příštím roce, kterých má Neckermann prodáno přes 500 pro přibližně 1800 klientů. Do konce letošního roku by mělo s touto cestovní kanceláří odjet na dovolenou ještě asi 450 lidí.</p>
    </article>
  </body>
</html>