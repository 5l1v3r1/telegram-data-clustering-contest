<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198154/minyma-mitsotaki-se-agkyra-h-eyropi-den-ekviazetai-sto-metanasteytiko"/>
    <meta property="og:site_name" content="CNN.gr"/>
    <meta property="article:published_time" content="2019-11-21T14:20:23+00:00"/>
    <meta property="og:title" content="Μήνυμα Μητσοτάκη σε Άγκυρα: Η Ευρώπη δεν εκβιάζεται στο μεταναστευτικό"/>
    <meta property="og:description" content="Διπλό μήνυμα σε Άγκυρα και Ευρώπη έστειλε ο πρωθυπουργός Κυριάκος Μητσοτάκης από την Κροατία, διαμηνύοντας πως η Ευρώπη δεν εκβιάζεται και υπερθεματίζοντας..."/>
  </head>
  <body>
    <article>
      <h1>Μήνυμα Μητσοτάκη σε Άγκυρα: Η Ευρώπη δεν εκβιάζεται στο μεταναστευτικό</h1>
      <h2>Διπλό μήνυμα σε Άγκυρα και Ευρώπη έστειλε ο  πρωθυπουργός Κυριάκος Μητσοτάκης από την Κροατία, διαμηνύοντας πως η Ευρώπη δεν εκβιάζεται και υπερθεματίζοντας για την ανάγκη κοινής αντιμετώπισης του προσφυγικού. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 16:20 , 21 November 2019 - 16:31</p>
      <p>Η δήλωση αυτή του πρωθυπουργού έρχεται μετά από τη <a href="https://www.cnn.gr/news/kosmos/story/198124/skliri-apantisi-ypex-stin-agkyra-den-dexomaste-mathimata-apo-kanenan"><b>σφοδρή επίθεση σε βάρος του από τον εκπρόσωπο του τουρκικού υπουργείου Εξωτερικών, Χαμί Ασκόι</b> </a>που μίλησε για <b>«χειραγώγηση» της κοινής γνώμης και «στρέβλωση» των γεγονότων</b>, αλλά και την απάντηση της ελληνικής πλευράς δια υπουργείου Εξωτερικών πως δε δέχεται μαθήματα από κανέναν.</p>
      <p>Μιλώντας στην ολομέλεια του συνεδρίου του ΕΛΚ στο Ζάγρεμπ, ο πρωθυπουργός κατηγόρησε την Άγκυρα ότι χρησιμοποιεί το <b>μεταναστευτικό</b> ως εργαλείο για διεθνή πίεση και διαμήνυσε πως πρέπει να γίνει σαφές ότι <b>η Ευρώπη δεν μπορεί να εκβιάζεται σε αυτό το ζήτημα.</b></p>
      <p>
        <a href="https://www.cnn.gr/news/kosmos/story/198124/skliri-apantisi-ypex-stin-agkyra-den-dexomaste-mathimata-apo-kanenan">
          <b>Σκληρή απάντηση ΥΠΕΞ στην Άγκυρα: Δεν δεχόμαστε μαθήματα από κανέναν</b>
        </a>
      </p>
      <blockquote>«Η πρόσφατη σημαντική αύξηση του αριθμού των μεταναστών και προσφύγων που περνούν το Αιγαίο είναι απαράδεκτη. Είναι επίσης, δυστυχώς, ενδεικτικό ότι το μεταναστευτικό χρησιμοποιείται ως εργαλείο για διεθνή πίεση» ανέφερε χαρακτηριστικά.</blockquote>
      <p>Σημείωσε πως «είναι ώρα για<b> λιγότερες ανεύθυνες δηλώσεις</b> και για<b> περισσότερο ειλικρινή διάλογο</b>». Επίσης, τόνισε πως η συμφωνία μεταξύ της ΕΕ και της Τουρκίας πρέπει να γίνει σεβαστή και κάλεσε την Άγκυρα να εκπληρώσει το μερίδιο της από τη Συμφωνία.</p>
      <p>Απευθυνόμενος στους Ευρωπαίους, ο πρωθυπουργός τόνισε πως «η Ευρώπη δεν μπορεί πλέον να προσποιείται ότι το μεταναστευτικό ζήτημα επηρεάζει μόνο τα κράτη-μέλη που βρίσκονται στα εξωτερικά σύνορα». Σε αυτό το πλαίσιο, αντέτεινε πως ο κανονισμός του Δουβλίνου είναι «τώρα θλιβερά ανεπαρκής για να αντιμετωπίσει το πρόβλημα» και υπογράμμισε: «Ένα κοινό πλαίσιο ασύλου και προστασίας των συνόρων πρέπει να είναι η πρώτη προτεραιότητ<b>α. Οι Έλληνες έχουμε κάνει περισσότερα από το μερίδιο που μας αναλογεί».</b></p>
      <p>«Πρέπει να κάνουμε τρία πράγματα εάν θέλουμε να αντιμετωπίσουμε αποτελεσματικά το πρόβλημα. Πρέπει να <b>προστατεύσουμε τα σύνορα μας</b>, πρέπει να υπάρξει <b>περισσότερος επιμερισμός</b> και την ίδια ώρα πρέπει να αντιμετωπίσουμε τη ριζική αιτία του προβλήματος, που είναι η <b>πόλεμος</b> καθώς και η <b>φτώχεια</b> σε σημαντικά μέρη του κόσμου» τόνισε ο κ. Μητσοτάκης.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkyriakosmitsotakis%2Fvideos%2F2715111935178009%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Επίσης, επανέλαβε το μήνυμα πως η Ελλάδα έχει φτάσει στα όρια της και ότι <b>ως χώρα πρώτης εισόδου</b> δεν μπορεί και δεν πρέπει μόνη της να σηκώσει το βάρος των μεταναστευτικών ροών.</p>
      <p>Σε ό,τι αφορά την <b>οικονομία</b>, ο κ. Μητσοτάκης εξέπεμψε το μήνυμα ότι η Ελλάδα δεν είναι πλέον το «προβληματικό» κράτος- μέλος για τα προβλήματα της Ευρώπης. «Είναι ένα κράτος με αυτοπεποίθηση, με μια σταθερή κεντροδεξιά κυβέρνηση, έτοιμη να αγκαλιάσει τις ευκαιρίες του μέλλοντος» σημείωσε και προσέθεσε:</p>
      <blockquote>«Έχουμε νικήσει τους λαϊκιστές, τόσο από τα αριστερά όσο και από τα δεξιά. Έχουμε εκριζώσει την άκρα δεξιά, δεν είναι πλέον στο Κοινοβούλιο».</blockquote>
      <p>Τέλος, ο πρωθυπουργός αναφέρθηκε στο ζήτημα της <b>κλιματικής αλλαγής</b> τονίζοντας την ανάγκη το ΕΛΚ να βρεθεί στην πρώτη γραμμή για τη λήψη υπεύθυνων περιβαλλοντικών πολιτικών.</p>
      <blockquote>«Εάν θέλουμε να εφαρμόσουμε επιτυχείς κλιματικές πολιτικές πρέπει να διασφαλίσουμε ότι οι χαμένοι από τη μετάβαση θα πρέπει να προστατευτούν» ανέφερε και συμπλήρωσε: «Έχουμε πάρει την τολμηρή απόφαση στην Ελλάδα να κλείσουμε όλες τις λιγνιτικές μονάδες έως το 2028».</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198138/orgi-dritsa-epaggelmaties-kalothelites-axiopoiisan-propagandistika-ta-osa-eipa-gia-ti-moria">Οργή Δρίτσα: Επαγγελματίες «καλοθελητές» αξιοποίησαν προπαγανδιστικά τα όσα είπα για τη Μόρια</a>
        </li>
        <li>
          <a href="https://www.cnn.gr/news/ellada/story/198140/manolis-glezos-iatriko-anakoinothen-gia-tin-katastasi-tis-ygeias-toy">Μανώλης Γλέζος: Ιατρικό ανακοινωθέν για την κατάσταση της υγείας του</a>
        </li>
        <li>
          <a href="https://www.cnn.gr/news/politiki/story/198124/skliri-apantisi-ypex-stin-agkyra-den-dexomaste-mathimata-apo-kanenan">Σκληρή απάντηση ΥΠΕΞ στην Άγκυρα: Δεν δεχόμαστε μαθήματα από κανέναν</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/4704/metanasteytiko">ΜΕΤΑΝΑΣΤΕΥΤΙΚΟ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/1372/kroatia">ΚΡΟΑΤΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/21/198154/snapshot/2762783.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198184/snapshot/76907854_155289629182213_5377777075862110208_o.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198181/snapshot/333.PNG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198175/snapshot/2762792.jpg"/>
      </figure>
    </article>
  </body>
</html>