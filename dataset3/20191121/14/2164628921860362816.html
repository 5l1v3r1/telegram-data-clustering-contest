<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42940_Na-Lvivshchini-v-avari-zahinuv-cholovik"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-21T14:24:00+00:00"/>
    <meta property="og:title" content="На Львівщині в аварії загинув чоловік"/>
    <meta property="og:description" content=" Мешканець одного з сіл Жовківського району помер від травм, отриманих внаслідок автозіткнення, що сталось під час оформлення дорожн"/>
  </head>
  <body>
    <article>
      <h1>На Львівщині в аварії загинув чоловік</h1>
      <address>
        <time datetime="2019-11-21T14:24:00+00:00">21 Nov 2019, 14:24</time>
      </address>
      <p>
        <b> Мешканець одного з сіл Жовківського району помер від травм, отриманих внаслідок автозіткнення, що сталось під час оформлення дорожньо-транспортної пригоди за участю кінної підводи та автомобіля «Шкода».</b>
      </p>
      <p>Подія сталась 20 листопада близько 18.50 на автодорозі «Тернопіль – Львів – Рава-Руська» між селами Лавриків та Гараєць Жовківського району.</p>
      <p>Як попередньо встановили правоохоронці, зіткнулись автомобіль «Шкода Фабія» та кінна підвода. Внаслідок зіткнення ніхто не потерпів.</p>
      <p>Під час оформлення поліцейськими цієї події, водій автомобіля «Фіат Скудо», 50-річний житель району, рухаючись у напрямку Жовкви, скоїв зіткнення із транспортними засобами – учасниками попередньої ДТП - возом і автомобілем «Шкода», який від удару відкинуло на узбіччя, де він зіткнувся з мікроавтобусом «Мерседес Віто».</p>
      <p>Внаслідок автопригоди загинув 34-річний місцевий мешканець, котрий перебував на місці ДТП. Окрім того, у лікарню з тілесними ушкодженнями доставлені 33-річний керманич підводи та 36-річний пасажир «Шкоди».</p>
      <p>Відкрито кримінальне провадження за ч.2 ст.286 Кримінального кодексу України (порушення правил безпеки дорожнього руху або експлуатації транспорту особами, які керують транспортними засобами). Санкція статті передбачає покарання - позбавлення волі на строк від трьох до восьми років з позбавленням права керувати транспортними засобами на строк до трьох років або без такого.</p>
      <p>Поліцейські встановлюють обставини події, проводиться досудове розслідування.</p>
      <p>Про це повідомили у відділі комунікації поліції у Львівській області</p>
      <p>
        <i>Фото ілюстративне</i>
      </p>
    </article>
  </body>
</html>