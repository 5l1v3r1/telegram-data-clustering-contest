<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/kulfold/osszehivtak-a-nemzetbiztonsagi-tanacsot-szerbiaban-orosz-kem/rc6g0s3"/>
    <meta property="og:site_name" content="Blikk.hu"/>
    <meta property="article:published_time" content="2019-11-21T14:55:49+00:00"/>
    <meta property="og:title" content="Nagy a baj, összehívták a nemzetbiztonsági tanácsot Szerbiában"/>
    <meta property="og:description" content="Összehívta a nemzetbiztonsági tanácsot a szerb elnök, mert attól tart, hogy egy orosz diplomata be akart szervezni egy szerbiai magas beosztású hivatalnokot."/>
  </head>
  <body>
    <article>
      <h1>Nagy a baj, összehívták a nemzetbiztonsági tanácsot Szerbiában</h1>
      <address><time datetime="2019-11-21T14:55:49+00:00">21 Nov 2019, 14:55</time> by <a rel="author" href="https://www.blikk.hu/szerzo/blikk-osszeallitas" target="_blank">Blikk-összeállítás</a></address>
      <p>
        <i>
          <b>
            <b>Összehívta a nemzetbiztonsági tanácsot a szerb elnök, mert attól tart, hogy egy orosz diplomata be akart szervezni egy szerbiai magas beosztású hivatalnokot.</b>
          </b>
        </i>
      </p>
      <p>A közvéleményt lázban tartja az a feltételezett kémbotrány, amely szerdán robbant ki, <b>mindenki arra kíváncsi, milyen célból adott pénzt Georgij Kleban orosz diplomata, az orosz hírszerzés tagja egy szerbiai hivatalnoknak</b>, és milyen dokumentumokat kapott cserébe. Az átadásról készült felvétel a múlt vasárnap készült, és több helyről is megerősítették, hogy azon az orosz hírszerzés tagja szerepel, a szerbiai hivatalnok kiléte azonban egyelőre ismeretlen, legalábbis ezt az információt a hírszerzés nem hozta nyilvánosságra.</p>
      <p>
        <mark>Aleksandar Vucic államfő csütörtök estére hívta össze a nemzetbiztonsági tanács ülését, amelynek egyetlen témája az orosz kémek szerbiai tevékenysége, illetve a múlt vasárnapi konkrét eset lesz.</mark>
      </p>
      <p>A köztársasági elnök a nap folyamán találkozott Alekszandr Bocan-Harcsenkóval, Oroszország belgrádi nagykövetével is, ám egyelőre nem hozták nyilvánosságra, hogy a feltételezett kémtevékenységről tárgyaltak-e a felek. <b>Aleksandar Vucic decemberben utazik Moszkvába, hogy Vlagyimir Putyin elnökkel tárgyaljon, ha addig nem tisztázódik az ügy, nyilvánvalóan ez is a témák között szerepel majd.</b></p>
      <p>
        <b>A Kreml közleménye szerint az ügy nem befolyásolja a jó orosz-szerb kapcsolatokat.</b>
      </p>
      <p>Szerbiát és Oroszországot történelmi és vallási kapcsolat köti össze, a két ország mindig is jó viszonyt ápolt egymással, amit eddig semmi nem tudott veszélyeztetni. A nyugat-balkáni országban jelentős orosz beruházások vannak, Szerbia gázellátása teljes mértékben Oroszországtól függ, és a NIS olajipari vállalat is orosz kézben van. Annak ellenére, hogy Belgrád stratégiai célja az európai uniós tagság, nem szakította meg szoros viszonyát Moszkvával, és az Oroszország elleni szankciókhoz sem csatlakozott.</p>
      <p>(MTI)</p>
    </article>
  </body>
</html>