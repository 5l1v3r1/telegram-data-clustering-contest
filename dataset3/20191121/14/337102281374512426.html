<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D8%B1-%D9%BE%DB%8C-%D8%A7%D8%B9%D8%AA%D8%B5%D8%A7%D8%A8%D8%A7%D8%AA-%DA%A9%D8%A7%D8%B1%DA%AF%D8%B1%D8%A7%D9%86%D8%8C-%D8%B4%D8%B1%DA%A9%D8%AA-%DA%A9%D8%B4%D8%AA-%D9%88-%D8%B5%D9%86%D8%B9%D8%AA-%D9%86%DB%8C%D8%B4%DA%A9%D8%B1-%D9%87%D9%81%D8%AA%E2%80%8C%D8%AA%D9%BE%D9%87-%D8%AA%D8%B9%D8%B7%DB%8C%D9%84-%D8%B4%D8%AF-20191121/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-21T14:16:10+00:00"/>
    <meta property="og:title" content="در پی اعتصابات کارگران، شرکت کشت و صنعت نیشکر هفت‌تپه تعطیل شد"/>
    <meta property="og:description" content="به گزارش روابط عمومی شرکت کشت و صنعت نیشکر هفت‌تپه، این شرکت از روز چهارشنبه ۲۰ نوامبر / ۲۹ آبان به سبب اعتصاب کارگران آن در دو ماه اخیر تا اطلاع ثانوی تعطیل شد."/>
  </head>
  <body>
    <article>
      <h1>در پی اعتصابات کارگران، شرکت کشت و صنعت نیشکر هفت‌تپه تعطیل شد</h1>
      <address><time datetime="2019-11-21T14:16:10+00:00">21 Nov 2019, 14:16</time> by <a rel="author">آزاده والا</a></address>
      <p>
        <b>به گزارش روابط عمومی شرکت کشت و صنعت نیشکر هفت‌تپه، این شرکت از روز چهارشنبه ۲۰ نوامبر / ۲۹ آبان به سبب اعتصاب کارگران آن در دو ماه اخیر تا اطلاع ثانوی تعطیل شد.</b>
      </p>
      <p>مدیرعامل شرکت کشت و صنعت نیشکر هفت‌تپه، امید اسدبیگی، با صدور بخشنامه‌ای اعلام کرد که این شرکت به دلیل اعتصاب‌ کارگران آن در مهر ماه و آبان ماه سال جاری، عدم تولید و عدم انجام تعمیرات اساسی دستگاهها و ابزار صنعتی و در نتیجه عدم ﺗﺄمین منابع مالی لازم برای پرداخت حقوق کارکنان تعطیل می‌شود.</p>
      <p>بر اساس بخشنامه صادره تمامی بخش‌های شرکت به جز واحد حراست از ۲۹ آبان ‌ماه تا اتمام اعتصاب و آغاز به کار کارکنان آن تعطیل گردیده است.</p>
      <p>از طرفی جمعی از کارگران بخش کشاورزی شرکت کشت و صنعت نیشکر هفت‌تپه روز چهارشنبه ۲۹ آبان ‌و در آغاز سومین هفته پیاپی از دور تازه اعتراضات خود در مقابل فرمانداری شوش تجمع و به تعطیل شدن شرکت اعتراض و از عدم تحقق وعده‌های ﻣﺳﺆولان دولت انتقاد کردند. آنها همچنین خواستار پرداخت حقوق معوقه خود در سه ماه اخیر شدند.</p>
      <p>بعلاوه کارگران شرکت نیشکر هفت‌تپه خواستار خلع ید از بخش خصوصی و امید اسدبیگی، توقف پرونده سازی برای کارگران، بازگشت به کار تمامی همکاران اخراج شده‌شان و تمدید قرارداد همگی آنها و نیز واگذاری ۴۹ درصد از سهام شرکت به کارگران شاغل و بازنشسته هستند.</p>
      <p>امید اسدبیگی روز ۳۱ شهریور ۱۳۹۸ بیست تن از کارگران را تحت عنوان پایان قراردادهایشان اخراج کرد. در پی تحصن و تجمع کارگران ۱۷ تن از کارگران اخراج شده به سر کار خود بازگشتند. اما هنوز با بازگشت به کار محمد خنیفر که در دادگاه انقلاب به پنج سال زندان محکوم گردیده و دو تن دیگر از کارگران موافقت نشده است.</p>
      <p>شرکت کشت و صنعت نیشکر هفت تپه در بهمن ماه سال ۱۳۹۴ به بخش خصوصی واگذار شد.</p>
    </article>
  </body>
</html>