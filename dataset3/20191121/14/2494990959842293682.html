<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/11/21/news/sardine-movimento-simbolo-manifesto-partito-sinistra-protesta-matteo-salvini-sorrento-1243913/"/>
    <meta property="og:site_name" content="Il Tempo"/>
    <meta property="article:published_time" content="2019-11-21T14:10:00+00:00"/>
    <meta property="og:title" content="Le &quot;spontanee&quot; Sardine? Manifesto e simbolo registrato"/>
    <meta property="og:description" content="Il movimento anti-Salvini annuncia proteste in dieci piazze"/>
  </head>
  <body>
    <article>
      <h6 class="kicker">SINISTRA IN SUBBUGLIO</h6>
      <h1>Le "spontanee" Sardine? Manifesto e simbolo registrato</h1>
      <h2>Il movimento anti-Salvini annuncia proteste in dieci piazze</h2>
      <address>
        <time datetime="2019-11-21T14:10:00+00:00">21 Nov 2019, 14:10</time>
      </address>
      <p>Le <b>Sardine</b> registrano il <b>simbolo</b>, lanciano il <b>manifesto</b> e si preparano a sguazzare in dieci nuove piazze anche se la protesta di oggi a <b>Sorrento</b> rischia di far pensare a una prematura estinzione. Insomma, il "movimento spontaneo" prende la forma del partito.  In ogni caso, gli organizzatori bolognesi del movimento nato per contrastare <b>Matteo Salvini</b> e la Lega hanno annunciato, sui canali social, dieci nuove iniziative. Si comincia stasera con il "secondo tempo" della protesta a Sorrento (Napoli). Nel fine settimana gli appuntamenti già previsti sono per domani a <b>Palermo</b>, per sabato a <b>Reggio Emilia</b> e <b>Perugia</b>, per domenica a <b>Rimini</b>. La prossima settimana le Sardine saranno a <b>Parma</b> (lunedì 25), <b>Firenze</b>, <b>Napoli</b> e <b>Ferrara</b> (sabato 30) e <b>Milano</b> (domenica 1).</p>
      <p>Il morale è alto in una sinistra che dopo i <b>Girotondi, l'Onda e il Popolo viola</b> ha trovato un altro vessillo  più attraente delle stanie bandiere di partito. E così <b>"6000 SARDINE"</b> <b>diventa un marchio</b>, con tanto di registrazione all'Ufficio dell'Unione europea per la proprietà intellettuale, l'Euipo. "Dovremmo registrarlo già oggi - rivela Mattia Santori - se ne stanno occupando alcuni amici, stanno sbrigando tutte le pratiche del caso. Ma questo non vuol dire che nasce un movimento o che diventiamo un partito...", precisa. Il marchio avrà il nome '6000 SARDINE', il logo è quello che fa capolino sul profilo Facebook ufficiale -dove oggi è stato pubblicato anche il manifesto- ovvero un disegno, a matita, di una decine di SARDINE unite. "Lo facciamo per evitare confusioni - chiarisce Santori - per tutelare" l'onda che ha riempito piazza Maggiore a Bologna e che ora si sta diffondendo in tutta Italia.</p>
      <p>Oltre al <b>simbolo</b>, anche il <b>manifesto</b> (e poi sarebbe sbagliato chiamarlo partito...). "Benvenuti in mare aperto. Cari <b>populisti</b>, lo avete capito. La festa è finita. Per troppo tempo avete tirato la corda dei nostri sentimenti. L'avete tesa troppo, e si è spezzata. Per anni avete rovesciato bugie e odio su noi e i nostri concittadini: avete unito verità e menzogne, rappresentando il loro mondo nel modo che più vi faceva comodo. Avete approfittato della nostra buona fede, delle nostre paure e difficoltà per rapire la nostra attenzione", si legge nel manifesto delle Sardine, pubblicato sulla pagina Facebook del movimento. Un altro movimento nasce a sinistra. </p>
      <related>
        <h4>Articoli Correlati</h4>
        <a href="https://tv.iltempo.it/video-news-by-vista/2019/11/20/video/salvini-tra-sardine-e-greggio-direi-ci-sono-cose-piu-importanti-1243587/"/>
        <a href="https://www.iltempo.it/politica/2019/11/20/news/sardine-suora-giuliana-galli-matteo-salvini-piazza-casamonica-1243395/"/>
        <a href="https://tv.iltempo.it/video-news-by-vista/2019/11/20/video/sardine-salvini-non-avevo-paura-dei-casamonica-figuriamoci-di-loro-1243201/"/>
        <a href="https://www.iltempo.it/politica/2019/11/20/news/sardine-movimento-chi-sono-contro-matteo-salvini-lega-sinistra-1242973/"/>
        <a href="https://www.iltempo.it/politica/2019/11/19/news/sardine-salvini-manifestazione-milano-roma-lega-movimento-protesta-1242691/"/>
      </related>
    </article>
  </body>
</html>