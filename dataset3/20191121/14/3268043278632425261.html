<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.trend-online.com/risparmio/tanta-america-portafogli-italiani/"/>
    <meta property="og:site_name" content="Trend Online"/>
    <meta property="article:published_time" content="2019-11-21T14:00:00+00:00"/>
    <meta property="og:title" content="C’è tanta America nei portafogli degli italiani"/>
    <meta property="og:description" content="Gli Stati Uniti sono il principale paese di destinazione degli investimenti in fondi esteri delle famiglie."/>
  </head>
  <body>
    <article>
      <h1>C’è tanta America nei portafogli degli italiani</h1>
      <h2>Secondo uno studio di Banca d’Italia, su dati Morningstar, gli Stati Uniti sono il principale paese di destinazione degli investimenti in fondi esteri delle famiglie. Obbligazioni societarie e titoli di Wall Street sono i preferiti.</h2>
      <address><time datetime="2019-11-21T14:00:00+00:00">21 Nov 2019, 14:00</time> by <a rel="author" href="https://www.trend-online.com/morningstar/" target="_blank">Morningstar</a></address>
      <p>Nei portafogli degli italiani c’è tanta America. Secondo uno studio di Banca d’Italia dal titolo Households’ investments in foreign mutual funds made transparent - Questioni di economia e finanza, curato da Massimo Coletta e Raffaele Santioni, il 25% degli investimenti in fondi esteri è allocato negli Stati Uniti, il più alto livello tra i 150 paesi in cui è distribuito il patrimonio. Il peso di Wall Street è cresciuto nel tempo in modo significativo: era del 12% nel 2008.</p>
      <p>Il rapporto, che ha preso in considerazione gli ultimi nove anni (a fine 2017), rivela anche che in aggregato i paesi dell’area euro rappresentano in media il 47%, mentre l’Italia ha avuto nel periodo analizzato una quota piuttosto stabile intorno al 16%. Si tratta di una percentuale significativa, considerato che sono strumenti domiciliati fuori dal Belpaese e che sale ulteriormente se si guarda al portafoglio dei cosiddetti round-trip (prodotti proposti da gruppi italiani, ma stabiliti in altri stati, prevalentemente Lussemburgo e Irlanda). Nel complesso, nonostante figurino 150 paesi di destinazione, il 75% del patrimonio è concentrato nei principali 10 (vedi tabella).</p>
      <p>
        <b>Principali 20 paesi di destinazione degli investimenti in fondi esteri delle famiglie italiane</b>
      </p>
      <figure>
        <img src="https://a.trend-online.it/moxie/01_BancaIalia_Paesi_destinazione_fondiesteri211119.jpg"/>
      </figure>
      <p>
        <i>Fonte: Banca d’Italia. Elaborazione su dati Morningstar Direct</i>
      </p>
      <h3>Cosa c’è in portafoglio</h3>
      <p>Negli Stati Uniti, gli italiani investono soprattutto in obbligazioni societarie, seguono le azioni e, in misura minore, i titoli governativi. La composizione del portafoglio è cambiata nel tempo. Nel 2008, l’equity aveva un peso più significativo a discapito dei corporate bond. Guardando anche agli altri paesi di destinazione degli investimenti, si nota uno spostamento dal “pubblico” al “privato” nel reddito fisso. Non mancano, tuttavia, le eccezioni. In particolare, in Italia e Spagna i titoli del Tesoro continuano a rappresentare una porzione importante del totale. In Giappone, invece, prevale il segmento azionario.</p>
      <footer>
        <a href="https://www.trend-online.com/risparmio/tanta-america-portafogli-italiani/./2.html">CONTINUA A LEGGERE </a>
        <br/>
        <br/>
        <br/>
        <a href="https://www.spreaker.com/show/il-fatto-di-giancarlo-marcotti">Listen to "Il Fatto di Giancarlo Marcotti" on Spreaker.</a>
      </footer>
    </article>
  </body>
</html>