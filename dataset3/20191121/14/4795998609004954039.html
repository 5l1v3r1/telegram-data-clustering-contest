<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/ilk-kez-denendi-operasyonun-suresini-uzatmak-icin-gecici-olum-yontemi,849096"/>
    <meta property="og:site_name" content="T24"/>
    <meta property="article:published_time" content="2019-11-21T14:45:00+00:00"/>
    <meta property="og:title" content="İlk kez denendi: Operasyonun süresini uzatmak için 'geçici ölüm' yöntemi"/>
    <meta property="og:description" content="Operasyonun süresini uzatacak yöntemde hastanın vücudundaki tüm kan boşaltılarak yerine soğuk bir tuz çözeltisi konuluyor"/>
  </head>
  <body>
    <article>
      <h1>İlk kez denendi: Operasyonun süresini uzatmak için 'geçici ölüm' yöntemi</h1>
      <h2>Operasyonun süresini uzatacak yöntemde hastanın vücudundaki tüm kan boşaltılarak yerine soğuk bir tuz çözeltisi konuluyor</h2>
      <address>
        <time datetime="2019-11-21T14:45:00+00:00">21 Nov 2019, 14:45</time>
      </address>
      <p>ABD'de bilim insanları ilk kez bir hastayı 'geçici ölüm' konumuna getirip operasyonun süresini uzatarak zaman kazanmayı denedi. <br/><a href="https://www.newscientist.com/article/2224004-exclusive-humans-placed-in-suspended-animation-for-the-first-time/">New Scientist'de yer alan habere göre,</a> yapılan denemenin amacı ağır yaranma durumlarında acil müdahalenin süresini uzatarak hastanın yaşaması için zaman kazanmak. Maryland Üniversitesi Tıp Merkezi'nden Samuel Tisherman, ekibiyle birlikte bir hastayı operasyon sırasında geçici ölüm konumuna getirdiklerini açıkladı <br/>Uygulanan teknik silah yaralamaları gibi ağır durumlarda olan, kalpleri durmuş ya da vücudundaki kanın yarısından fazlası kaybetmiş olan hastalar için kullanılıyor. Ağır yaralanma durumlarında doktorların müdahale edebileceği çok kısa bir süre olduğu ve bu sürenin sonunda da yaşama oranının yüzde 5'ten az olduğu belirtildi. <br/>Denenen yöntem kişinin vücut ısısının hızlıca yaklaşık 10-15 derece düşürülmesi ve vücudundaki tüm kanın boşaltılıp yerine soğuk bir tuz çözeltisi konulmasıyla gerçekleşiyor. Bu durumda hastanın beyin fonksiyonları tamamiyle duruyor. Hasta daha sonra hızlıca soğutma sisteminden çıkarılıyor ve operasyon başlıyor. Bu durumda cerrahların operasyonu gerçekleştirmek için 2 saate yakın bir süresi oluyor. Operasyonun bitiminde kişinin vücut ısısı tekrar yükseltiliyor ve kalbi yeniden çalıştırılıyor.<br/>Doktor Tisherman testlerin sonucunun 2020 sonuna doğru tam olarak açıklanabileceğini duyurdu. <br/>Kişi normal vücut ısısında olduğunda hücreleri sürekli olarak enerji üretmek için oksijene ihtiyaç duyuyor. Kalp atmayı durdurduğunda ise kan artık hücrelere oksijen taşımıyor. Beynin geri dönülemez sonuçları olmaması için oksijen olmadan 5 dakikadan fazla süre geçmemesi gerekiyor. Fakat vücut ısısını düşürmek ve beynin yavaşlaması hücrelerdeki bütün kimyasal reaksiyonları durduracağı için oksijene duyulan ihtiyaç azalıyor.</p>
    </article>
  </body>
</html>