<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/podosfairo/story/655435/stirixi-se-ked-kai-pereira-apo-fifa-uefa-anisyxia-alla-kai-oikonomiki-anasa-gia-epo"/>
    <meta property="og:site_name" content="OnSports"/>
    <meta property="article:published_time" content="2019-11-21T14:14:39+00:00"/>
    <meta property="og:title" content="Στήριξη σε ΚΕΔ και Περέιρα από FIFA/UEFA, ανησυχία αλλά και οικονομική ανάσα για ΕΠΟ"/>
    <meta property="og:description" content="Όλα όσα έγιναν στην Εκτελεστική Επιτροπή της ΕΠΟ παρουσία και των εντεταλμένων των FIFA/UEFA."/>
  </head>
  <body>
    <article>
      <h1>Στήριξη σε ΚΕΔ και Περέιρα από FIFA/UEFA, ανησυχία αλλά και οικονομική ανάσα για ΕΠΟ</h1>
      <address><time datetime="2019-11-21T14:14:39+00:00">21 Nov 2019, 14:14</time> by <a rel="author">Onsports team</a></address>
      <p>Όλα όσα έγιναν στην Εκτελεστική Επιτροπή της ΕΠΟ παρουσία και των εντεταλμένων των FIFA/UEFA.</p>
      <p>Συνεδρίασε σήμερα η Εκτελεστική Επιτροπή της Ελληνικής Ποδοσφαιρικής Ομοσπονδίας παρόντων του εντεταλμένου εκπροσώπου των FIFA/UEFA κ. Χέμπερτ Χούμπελ, του επικεφαλής των Υπηρεσιών Διακυβέρνησης των Ομοσπονδιών-Μελών της FIFA κ. Λούκα Νικόλα, του εκπροσώπου της UEFA κ. Μάριου Γεωργίου και του ανεξάρτητου εμπειρογνώμονα των FIFA/UEFA κ. Πετρ Φούσεκ.</p>
      <p>Στην εισαγωγική του ομιλία ο κ. Νικόλα ανέφερε: «Η παρουσία των FIFA και UEFA στην Ελλάδα, προς υποστήριξη της λειτουργίας της ΕΠΟ, και η οποία εκφράζεται τα τελευταία χρόνια μέσω της Επιτροπής Παρακολούθησης, του διορισμού των μελών της ΚΕΔ και την μόνιμη παρουσία του κ. Πετρ Φούσεκ, θα συνεχιστεί έως το τέλος Ιουλίου του 2020.</p>
      <p>Υπογραμμίζουμε την απόλυτη στήριξή μας στο σύστημα αυτό, έχουν την εμπιστοσύνη και την υποστήριξη των FIFA και UEFA. Επίσης, και την αυτονομία και ανεξαρτησία της Κεντρικής Επιτροπής Διαιτησίας. Δεν αλλάζει τίποτα ως τον Ιούλιο του 2020. Ο κ. Περέιρα, ο κ. Μαρίν και ο κ. Λιντμπεργκ απολαμβάνουν θεσμικά και προσωπικά απόλυτης εμπιστοσύνης και στήριξης στο δύσκολο έργο που έχουν αναλάβει».</p>
      <p>Η Εκτελεστική Επιτροπή ενέκρινε τόσο τις οικονομικές κατευθυντήριες γραμμές, όσο και το αναθεωρημένο οικονομικό σχέδιο δράσης 2019-2021.</p>
      <p>Τα μέλη της Ε.Ε. ενημερώθηκαν για το περιεχόμενο επιστολών των FIFA και UEFA, οι οποίες ανακοίνωσαν την απόφασή τους να απελευθερώσουν κεφάλαια για τη χρηματοδότηση της ανάπτυξης του Ελληνικού Ποδοσφαίρου μέσω των προγραμμάτων Forward και Hat Trick, καθώς και για τις προϋποθέσεις που πρέπει να εκπληρωθούν εφεξής, ώστε να υλοποιηθεί η εκταμίευση των χρημάτων.</p>
      <p>Στο πλαίσιο αυτό οι οικονομικές υπηρεσίες της ΕΠΟ θα αναδιαρθρωθούν και θα προχωρήσουν σε άμεσο εκσυγχρονισμό και αυτοματοποίηση των λειτουργιών και πληρωμών, καθώς και προσαρμογής σε νέα λογιστικά πρότυπα και πολιτικές, σε απόλυτη εναρμόνιση με τις διεθνείς ομοσπονδίες. Το σχετικό σχέδιο δράσης θα υποβληθεί έως τις 15 Δεκεμβρίου 2019.</p>
      <p>Ο ανεξάρτητος εμπειρογνώμονας των FIFA και UEFA κ. Πετρ Φούσεκ θα παρακολουθεί την υλοποίηση των προϋποθέσεων και θα εγκρίνει τις σχετικές διαδικασίες και εκταμιεύσεις, σε συνεργασία με Έλληνα ειδικό επί οικονομικών θεμάτων, που θα επιλέξουν οι διεθνείς φορείς.</p>
      <p>«Παρουσιάζεται μια μεγάλη πρόκληση. Το όλο πακέτο πρέπει να ληφθεί ως θετική εξέλιξη, δίνεται στην ΕΠΟ η δυνατότητα να εξαντλήσει την βοήθειά των FIFA και UEFA, εφόσον εκπληρωθούν οι προϋποθέσεις. Πρόκειται για καλό νέο και μια ευκαιρία για το μέλλον της ΕΠΟ. Ο κ. Φούσεκ έχει κομβικό ρόλο στην ολοκλήρωση του έργου», συμπλήρωσε ο κ. Νικόλα.</p>
      <p>Η χρηματοδότηση της ΕΠΟ από το πρόγραμμα Forward της FIFA επαναρχίζει μετά από διακοπή 3 ετών και αφορά σε προγράμματα διοίκησης και ανάπτυξης.</p>
      <p>Στο πλαίσιο της επίσκεψής τους οι κ.κ. Χέμπερτ Χούμπελ, Λούκα Νικόλα, Μάριος Γεωργίου, καθώς και ο κ. Πετρ Φούσεκ, συναντήθηκαν με τα μέλη της ΚΕΔ και τον κ. Βίτορ Μανουελ Ντε Μέλο Περέιρα, ενώ είχαν μακρά συνεργασία χθες και σήμερα με τον πρόεδρο της ΕΠΟ κ. Ευάγγελο Γραμμένο και τον Εκτελεστικό Γραμματέα κ. Αλέξη Δέδε.</p>
      <p>Κατά τα άλλα, η Ε.Ε. της Ε.Π.Ο. έλαβε σήμερα επίσης τις παρακάτω αποφάσεις:</p>
      <p>Θα υποβληθεί στην UEFA εκδήλωση ενδιαφέροντος για την διοργάνωση του τελικού του UEFA Europe Conference League του 2022 ή του 2023, στο Ηράκλειο Κρήτης (Παγκρήτιο Στάδιο).</p>
      <p>Ενέκρινε τον Κανονισμό Αδειοδότησης της περιόδου 2020-21, βάσει της εισήγησης της Επιτροπής Επαγγελματικού Ποδοσφαίρου.</p>
      <p>Ενέκρινε το επικαιροποιημένο στρατηγικό πλάνο αντιμετώπισης των προσυνεννοημένων αγώνων.</p>
      <p>Ενέκρινε τη δημιουργία σώματος παρατηρητών της ΕΠΟ, κατόπιν πρότασης της Επιτροπής Ασφάλειας και Γηπέδων και μετά από συνεργασία της με την Super League 1, προκειμένου να αποφασιστούν τα κριτήρια επιλογής τους. Με τη δημιουργία του σώματος, θα λειτουργήσει και αντίστοιχο μητρώο παρατηρητών.</p>
    </article>
  </body>
</html>