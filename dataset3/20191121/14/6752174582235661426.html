<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-kedvezoen-alakulnak-iden-a-magyar-gazdasag-mutatoi/"/>
    <meta property="og:site_name" content="lokál"/>
    <meta property="article:published_time" content="2019-11-21T14:33:40+00:00"/>
    <meta property="og:title" content="Kedvezően alakulnak idén a magyar gazdaság mutatói"/>
    <meta property="og:description" content="Tarthatónak nevezte a 4 százalék feletti, 5 százalékot közelítő gazdasági növekedési ütemet idén Magyarországon a Költségvetési Tanács elnöke; Kovács Árpád a 34. Soproni Vámszakmai Napok első napján csütörtökön Sopronban azt is elmondta a világgazdasági növekedés lassulása ellenére a legfrissebb ném"/>
  </head>
  <body>
    <article>
      <h1>Kedvezően alakulnak idén a magyar gazdaság mutatói</h1>
      <address><time datetime="2019-11-21T14:33:40+00:00">21 Nov 2019, 14:33</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/01/profimedia-0159878986-1280x856.jpg"/>
      </figure>
      <p>
        <b>Tarthatónak nevezte a 4 százalék feletti, 5 százalékot közelítő gazdasági növekedési ütemet idén Magyarországon a Költségvetési Tanács elnöke; Kovács Árpád a 34. Soproni Vámszakmai Napok első napján csütörtökön Sopronban azt is elmondta a világgazdasági növekedés lassulása ellenére a legfrissebb német és amerikai előrejelzések is bizakodóbbak, mint korábban.</b>
      </p>
      <p>A Vám, Jövedéki és Adóügyi Szolgáltatók Szövetsége szervezésében rendezett konferencián a KT elnöke optimistán beszélt a magyar államháztartási hiányról, amely szavai szerint idén várhatóan a GDP 1,8 százaléka lesz, szemben a kormány által várt 2 százalékkal. Jövőre a tervezett, a GDP 1 százalékát kitevő hiány mellett ugyanekkora tartalék is lesz – tette hozzá.</p>
      <p>Az adóbevételek “drasztikusan szépen alakultak, az adóelkerülés mértéke tíz százalék alá csökkent, ilyen még nem volt – mondta.</p>
      <p>Kiemelte azt is , hogy az európai uniós támogatások a hazai összbevételek három százalékát adják idén, és a következő ciklusban 1-1,5 százalékra csökkennek. Az európai uniós támogatások mértéke nem döntő faktor a magyar gazdaság teljesítményében – fogalmazott Kovács Árpád.</p>
      <p>Kitért arra is, hogy Magyarország a kevésbé sebezhető államok közé került, azonban rossz hírnek nevezte, hogy a szomszédos Ukrajna a második, Törökország pedig a harmadik legsebezhetőbb államok közé tartozik a Dél-Afrikai Köztársaság után.</p>
      <p>Jakab István, az Országgyűlés alelnöke társadalmi párbeszédet sürgetett egy olyan időszakban, amikor szavai szerint bizonytalansági tényezőként jelen van a klímaválság, a migráció vagy a Brexit.</p>
      <p>Az egyik erős piacvédelmi eszköznek nevezte Magyarország GMO-mentességét, hozzátéve, egyre inkább látszik, hogy ez jó út, mert egyre több nyugat-európai ország is erre törekszik. A növénytermesztésben adottak a GMO-mentesség feltételei. Az állattenyésztésben azonban problémás például, hogy míg belföldön évente 180 ezer tonna szóját termelnek, a piacnak 600 ezer tonnára lenne szüksége, a hiányt pedig Brazíliából és az Egyesült Államokból érkező takarmánnyal fedezik a gazdálkodók, ami jelentős többletköltséget okoz, és a termékre nem lehet ráírni, hogy GMO-mentes – fejtette ki.</p>
      <p>Növelni kell a hazai GMO-mentes szójatermelést, mert nemcsak itthon van rá kereslet, hanem Nyugat-Európában is – mondta.</p>
      <p>Jakab István beszélt arról is, hogy az oroszországi embargó miatt a mezőgazdasági terményekből óriási többlet alakult ki az EU-ban, ezért a keleti és déli nyitással új piacokat kell találnia Magyarországnak.</p>
      <p>Komoly kihívást fog jelenteni egy esetleges rendezetlen Brexit a hazai mezőgazdasági piacra is, mert csökkenni fog az Egyesült Királyságba irányuló export. Ugyanígy nagy hatása lesz várhatóan az ukrán földtörvény változásának is, nemcsak az EU-ra, hanem a globális piacra is – fogalmazott.</p>
      <p>Parragh László, a Magyar Kereskedelmi és Iparkamara elnöke a szerdán a parlament által elfogadott szakképzési törvény elemeit mutatta be, kiemelve a piaci igények követésének erősítését. Hozzátette, hogy a szakképzési rendszer mindig változni fog, mert a munkaerőpiac kihívásaira a szakképzésnek igazodnia kell.</p>
      <p>A konferencián együttműködési megállapodást írt alá a Vám, Jövedéki és Adóügyi Szolgáltatók Szövetsége a Nemzeti Agrárgazdasági Kamarával. A megállapodás célja, hogy a két szervezet tagjai szakmai tudásuknak megfelelően segítsék egymást.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-az-autoipar-a-magyar-kisvallalkozasok-gyarapodasahoz-is-hozzajarul/">Az autóipar a magyar kisvállalkozások gyarapodásához is hozzájárul</a>
        </li>
        <li>
          <a href="https://www.lokal.hu/2019-11-masodik-gazdasagvedelmi-akciotervet-kivan-a-kormany-elfogadni-a-kovetkezo-ev-legelejen/">Második gazdaságvédelmi akciótervet kíván elfogadni a kormány a következő év legelején</a>
        </li>
        <li>
          <a href="https://www.lokal.hu/2019-11-gyorsabb-lesz-magyarorszag-idei-es-jovo-evi-gazdasagi-novekedese/">Gyorsabb lesz Magyarország idei és jövő évi gazdasági növekedése</a>
        </li>
        <li>
          <a href="https://www.lokal.hu/2019-11-az-elmult-evekben-stabilan-nottek-a-biztositok-dijbevetelei/">Az elmúlt években stabilan nőttek a biztosítók díjbevételei</a>
        </li>
        <li>
          <a href="https://www.lokal.hu/2019-11-fizetesemelessel-a-fiatal-birakert/">Fizetésemeléssel a fiatal bírákért</a>
        </li>
      </ul>
    </article>
  </body>
</html>