<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/474034-w-srode-glosowanie-nad-skladem-ke"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T14:12:14+00:00"/>
    <meta property="og:title" content="W środę głosowanie nad składem KE. Szef PE: Jeśli będzie pozytywne, Komisja Europejska 1 grudnia rozpocznie pracę"/>
    <meta property="og:description" content="Szef PE odpowiedział, że według ocen prawnych Rady, Komisji Europejskiej i PE powołanie Komisji Europejskiej „jest możliwe przy 27 komisarzach”."/>
  </head>
  <body>
    <article>
      <h1>W środę głosowanie nad składem KE. Szef PE: Jeśli będzie pozytywne, Komisja Europejska 1 grudnia rozpocznie pracę</h1>
      <address><time datetime="2019-11-21T14:12:14+00:00">21 Nov 2019, 14:12</time> by <a rel="author">Dookoła świata</a></address>
      <p>
        <b>W przyszłą środę Parlament Europejski w Strasburgu będzie głosował nad składem Komisji Europejskiej pod przewodnictwem Ursuli von der Leyen – poinformował na konferencji prasowej w czwartek szef PE David Sassoli.</b>
      </p>
      <blockquote>Jeśli głosowanie będzie pozytywne, 1 grudnia Komisja Europejska będzie mogła rozpocząć swoją pracę</blockquote>
      <p>— dodał przewodniczący PE.</p>
      <p>Decyzję o głosowaniu 27 listopada podjęła w czwartek Konferencja Przewodniczących, w skład której wchodzą przewodniczący PE i liderzy grup politycznych.</p>
      <p>Sassoli był pytany o fakt, że Wielka Brytania jak dotąd nie zgłosiła swojego kandydata na komisarza. Zgodnie z decyzją Rady Europejskiej Komisja wraz z przewodniczącym ma liczyć tyle osób, ile państw członkowskich. Tymczasem w skład kolegium von der Leyen przez brak Brytyjczyka wejdzie 27 osób.</p>
      <p>Szef PE odpowiedział, że według ocen prawnych Rady, Komisji Europejskiej i PE powołanie Komisji Europejskiej „jest możliwe przy 27 komisarzach”.</p>
      <blockquote>Dla nas jest to wystarczające</blockquote>
      <p>— wskazał szef PE.</p>
      <p>Część ekspertów podkreślała jednak, że decyzje tak powołanej KE mogą być później kwestionowane prawnie.</p>
      <blockquote>Podjęliśmy taką decyzję dlatego, że jeden kraj nie może przecież blokować ukonstytuowania się nowej Komisji Europejskiej. Mamy opinie prawne, z których wynika, że kolegium KE może działać mając 27 członków</blockquote>
      <p>— powiedział PAP w Brukseli jeden z wysokiej rangi urzędników europarlamentu.</p>
      <p>Głosowanie w Parlamencie odbędzie się w środę po prezentacji przez Ursulę von der Leyen kolegium komisarzy oraz programu przyszłej Komisji Europejskiej.</p>
      <p>wkt/PAP</p>
    </article>
  </body>
</html>