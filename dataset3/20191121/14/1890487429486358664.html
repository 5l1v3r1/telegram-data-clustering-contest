<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520858-evropske-technologie-jsou-pro-investory-z-usa-a-asie-novym-pristavem/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T14:52:24+00:00"/>
    <meta property="og:title" content="Evropské technologie jsou pro investory z USA a Asie novým přístavem"/>
    <meta property="og:description" content="Američtí a asijští investoři vkládají do evropského technologického sektoru více hotovosti. Láká je rostoucí počet úspěšných start-upů a jejich relativní neutralita, když napětí mezi Washingtonem a Pekingem roste."/>
  </head>
  <body>
    <article>
      <h1>Evropské technologie jsou pro investory z USA a Asie novým přístavem</h1>
      <address><time datetime="2019-11-21T14:52:24+00:00">21 Nov 2019, 14:52</time> by <a rel="author">Patria</a></address>
      <p>
        <b>Američtí a asijští investoři vkládají do evropského technologického sektoru více hotovosti. Láká je rostoucí počet úspěšných start-upů a jejich relativní neutralita, když napětí mezi Washingtonem a Pekingem roste.</b>
      </p>
      <p>Do více než jednoho z pěti kol financování v <a href="https://www.kurzy.cz/tema/evropa/">Evropě</a> se podle londýnské <a href="https://rejstrik-firem.kurzy.cz/">firmy</a> Atomico zapojí americký nebo asijský investor. To je slušný nárůst oproti jednomu z deseti v roce 2015. „<a href="https://www.kurzy.cz/tema/evropa/">Evropa</a> by mohla vydělat na tom, že je neutrální půdou mezi těmito dvěma regiony,“ řekl vedoucí výzkumu z Atomico Tom Wehmeier. Hnacím faktorem asijských <a href="https://www.kurzy.cz/investice/">investic</a> v <a href="https://www.kurzy.cz/tema/evropa/">Evropě</a> je „vnímání toho, že USA jsou pro ně zavřeným trhem“.</p>
      <p>Přestože celkové <a href="https://www.kurzy.cz/investice/">investice</a> v <a href="https://www.kurzy.cz/tema/evropa/">Evropě</a> jsou stále mnohem menší než ty v Asii a USA, tak rostou. Zatímco <a href="https://www.kurzy.cz/investice/">investice</a> v Asii a USA stagnují, nebo se zmenšují, ukazuje zpráva Atomico. Evropské technologické společnosti by mohly v roce 2019 získat rekordních 34,3 miliard <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>, což představuje nárůst oproti loňským 24,6 miliardám <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>. Naopak <a href="https://www.kurzy.cz/investice/">investice</a> v USA jsou mírně nižší oproti loňským 118 miliardám <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a> a v Asii prudce klesají na 62,5 miliardy <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> po strmém nárůstu v posledních letech.</p>
      <p>Severoamerické <a href="https://www.kurzy.cz/podilove-fondy/">fondy</a> rizikového kapitálu nalily letos do <a href="https://www.kurzy.cz/tema/evropa/">Evropy</a> téměř 10 miliard <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>, tj. nárůst z 5,8 miliard <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> v roce 2018. Asijské <a href="https://www.kurzy.cz/podilove-fondy/">fondy</a> investovaly 4 miliardy <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> proti 1,7 miliardám <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>. Čísla na rok 2019 zpráva odhaduje na základě údajů založených na prvních devíti měsících letošního roku. Čísla pochází z organizací jako je Londýnská <a href="https://akcie-cz.kurzy.cz/burza/">burza</a> a Evropský investiční <a href="https://www.kurzy.cz/podilove-fondy/">fond</a>, ale i z průzkumů mezi zakladateli, investory a developery.</p>
      <p>Rostoucí příliv zahraničního kapitálu přichází poté, co se v posledním roce USA a Čína dostaly do patové situace v probíhajícím obchodním sporu. Obě největší <a href="https://www.kurzy.cz/makroekonomika/">ekonomiky</a> světa se snaží uzavřít předběžnou dohodu a svou obchodní válku ukončit, ale jednání jsou obtížná.</p>
      <p>„Nebývalou úroveň zájmu“ o evropské technologie také pohání síla společností v regionu, řekl Wehmeier. Poukázal na 99 podniků v <a href="https://www.kurzy.cz/tema/evropa/">Evropě</a> podporovaných venture kapitálem s hodnotou vyšší než 1 miliarda <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>. Před pěti <a href="https://www.kurzy.cz/obec/lety-okres-praha-zapad/">lety</a> jich bylo jen 22.</p>
      <p>Peníze však nemusí být nutně distribuovány spravedlivě. V evropském technologickém sektoru je stále nedostatek rozmanitosti. V roce 2019 bylo 92 % veškerých financí v <a href="https://www.kurzy.cz/tema/evropa/">Evropě</a> přiděleno týmům složeným pouze z mužů, zatímco financování týmů složených pouze z žen klesá.</p>
      <p>Atomico označil nedostatek evropské rozmanitosti za problém start-upů již před rokem, když zjistil, že asi polovina žen v průzkumu uvedla, že se setkala s diskriminací. Světlým místem byl obor kvantových výpočtů, kde 23 % evropských společností mělo smíšené týmy nebo týmy vedené ženou.</p>
      <p>
        <i>Zdroj: Bloomberg</i>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/135557-evropske-akcie-rostou-podporeny-rustem-v-usa-a-asii/"/>
        <a href="https://www.kurzy.cz/zpravy/390504-evropske-akcie-navazaly-na-optimismus-z-usa-a-asie/"/>
        <a href="https://www.kurzy.cz/tema/4210577.html"/>
        <a href="https://www.kurzy.cz/zpravy/135372-evropske-akcie-klesaji-a-nasleduji-wall-street-a-asii/"/>
        <a href="https://www.kurzy.cz/tema/4675032.html"/>
        <a href="https://www.kurzy.cz/tema/4439090.html"/>
        <a href="https://zpravy.kurzy.cz/337275-evropske-burzy-klesaji-po-udajich-z-asie/"/>
        <a href="https://www.kurzy.cz/tema/4551925.html"/>
        <a href="https://www.kurzy.cz/zpravy/229717-mmf-varoval-asii-pred-nakazou-evropske-dluhove-krize/"/>
        <a href="https://www.kurzy.cz/tema/5065183.html"/>
        <a href="https://www.kurzy.cz/tema/4988248.html"/>
        <a href="https://www.kurzy.cz/tema/5065123.html"/>
      </related>
    </article>
  </body>
</html>