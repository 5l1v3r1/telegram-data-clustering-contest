<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/medya/135745/cumhuriyet-davasi-yeniden-goruluyor"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-21T14:16:00+00:00"/>
    <meta property="og:title" content="Cumhuriyet davası yeniden görülüyor"/>
    <meta property="og:description" content="Eski Cumhuriyet gazetesi yazar ve çalışanlarının mahkûmiyet kararlarının Yargıtay 16. Ceza Dairesi tarafından bozulmasının ardından davanın yeniden görülmesine İstanbul 27. Ağır Ceza Mahkemesi'nde bugün başlandı."/>
  </head>
  <body>
    <article>
      <h1>Cumhuriyet davası yeniden görülüyor</h1>
      <h2>Eski Cumhuriyet gazetesi yazar ve çalışanlarının mahkûmiyet kararlarının Yargıtay 16. Ceza Dairesi tarafından bozulmasının ardından davanın yeniden görülmesine İstanbul 27. Ağır Ceza Mahkemesi'nde bugün başlandı.</h2>
      <address>
        <time datetime="2019-11-21T14:16:00+00:00">21 Nov 2019, 14:16</time>
      </address>
      <p>YARGITAY'da mahkumiyet hükümlerinin bozulmasına karar verilen Cumhuriyet gazetesi eski çalışanları Akın Atalay, Orhan Erinç, Murat Sabuncu, Aydın Engin, Hikmet Çetinkaya ve Ahmet Şık bugün yeniden yargılanmaya başladı.</p>
      <p>Duruşma savcısı, Yargıtay'ın bozma kararına uyulmamasını ve mahkemenin eski kararında direnmesini talep etti.</p>
      <p>İstanbul 27. Ağır Ceza Mahkemesi'ndeki duruşmada, mahkeme başkanı sanıklara Yargıtay'ın bozma ilamına karşı beyanlarını soruyor.</p>
      <p>Davayı çok sayıda gazeteci ve avukatın yanı sıra TGC Başkanı Turgay Olcayto, CHP milletvekili Sezgin Tanrıkulu takip ediyor. RSF, Article 19, Medya ve Hukuk Çalışmaları Derneği, P24, DİSK Basın-İş, HRW, TGC Başkanı Turgay Olcayto ile çok sayıda gazetecilik ve hak örgütü temsilcisi, Cumhuriyet Davası'nnın Yargıtay bozma kararı sonrası İstanbul 27. ACM'de 13 gazeteci başlayan yeniden yargılamayı dayanışma için izliyor.</p>
      <h3>Ne olmuştu? </h3>
      <p>Cumhuriyet gazetesi davasında Orhan Erinç hakkında 6 yıl 3 ay, Murat Sabuncu hakkında "terör örgütüne yardım" suçlamasından toplam 7 yıl 6 ay, Kadri Gürsel hakkında "terör örgütüne yardım" suçlamasından toplam 2 yıl 6 ay, Güray Öz hakkında "örgüte yardım" suçlamasından toplam 3 yıl 9 ay, Musa Kart hakkında "terör örgütüne yardım" suçundan 3 yıl 9 ay, Aydın Engin hakkında "terör örgütüne yardım" suçundan 7 yıl 6 ay, Hikmet Çetinkaya hakkında "terör örgütüne yardım" suçundan 6 yıl 3 ay, Ahmet Şık hakkında "terör örgütüne yardım" suçundan toplam 7 yıl 6 ay, Mustafa Kemal Güngör, Hakan Kara, Önder Çelik hakkında "terör örgütüne yardım" suçundan 3'er yıl 9'ar ay, Ahmet Kemal Aydoğdu hakkında 10 yıl, Emre İper hakkında 3 yıl 1 ay 15 gün, Bülent Utku hakkında "terör örgütüne yardım ve propaganda" suçlamasından ise 4 yıl 6 ay hapis cezası verilmiş, istinaf mahkemesi de bu cezaları onamıştı.</p>
      <p>5 yılın altında hapse mahkûm edilen Cumhuriyet çalışanlarının dosyası İstinaf Mahkesi'nce onanmıştı. Onama kararının ardından eski Cumhuriyet çalışanları Güray Öz, Önder Çelik, Musa Kart, Hakan Kara ve Mustafa Kemal Güngöryeniden tutuklanmıştı. Altı eski Cumhuriyet çalışanı 25 Nisan 2019'dan bu yana Kandıra Cezaevi'nde tutuluyordu.</p>
      <p>Yargıtay Cumhuriyet Başsavcılığı, cezası 5 yıldan uzun olan eski Cumhuriyet çalışanlarının başvurusu üzerine Cumhuriyet davasına ilişkin hazırladığı tebliğnamede, “örgüte bilerek ve isteyerek yardım” suçunu işledikleri gerekçesiyle cezalandırılan gazeteciler Orhan Erinç, Akın Atalay, Murat Sabuncu, Hikmet Çetinkaya ve Aydın Engin ile Ahmet Şık hakkındaki cezaların bozulmasını talep etmişti.  </p>
      <p>Yargıtay Başsavcılığının 16 Temmuz tarihli tebliğnamesinden 57 gün sonra 12 Eylül'de Yargıtay 16. Ceza Dairesi, tebliğnameye uyup mahkûmiyet kararlarını bozmuştu. Yargıtay, Akın Atalay, Orhan Erinç, Murat Sabuncu, Aydın Engin, Hikmet Çetinkaya ve Ahmet Şık hakkındaki  "terör örgütüne yardım"dan verilen mahkûmiyet kararlarını bozmuş, Şık dışındaki sanıklar için beraat talebinde bulunmuştu. Daire, Şık’ın "örgüt propagandası"ndan yargılanmasına hükmetmişti. </p>
      <p>Yargıtay 16. Ceza Dairesi, bozma kararının aynı suçtan yargılanan ancak mahkumiyet hükümleri istinaf mahkemesinde kesinleşen  Önder Çelik, Bülent Utku, Güray Öz, Musa Kart, Hakan Kara ve Mustafa Kemal Güngör’e de sirayet etmesi gerektiğine karar vermişti. Kararda, mahkumiyet hükmünün kesinleşip infaza başlanmış olması nedeniyle ileride bir hak kaybına sebebiyet vermemek açısından bu kişilerin cezalarının infazının durdurulmasına hükmedildiği belirtilmişti.</p>
      <p>Daire, "jeansbiri" hesabının sahibi Ahmet Kemal Aydoğdu'ya FETÖ üyeliğinden verilen 10 yıl hapis cezasının da onanmasına karar vermişti<br/>25 Nisan’da cezaevine giren gazetenin muhasebe servisi çalışanı Emre İper hakkındaki ceza da onanmıştı. İper, yargı paketinde yapılan değişiklik sonrası tahliye olmuştu.</p>
      <related>
        <h4>Bağlantılı Haberler</h4>
        <a href="https://www.gercekgundem.com/medya/129075/emre-iper-bunu-soylemek-ne-kadar-dogru-olur-bilmiyorum-ama"/>
        <a href="https://www.gercekgundem.com/medya/120815/cumhuriyet-uzerimizden-agir-bir-yuk-kalkti"/>
        <a href="https://www.gercekgundem.com/medya/118668/musa-karttan-kirmizi-pazartesi-gondermesi-herkes-biliyordu"/>
        <a href="https://www.gercekgundem.com/medya/118474/cumhuriyet-yazarlari-artik-ozgur-iste-tahliye-sevincinden-ilk-goruntuler"/>
        <a href="https://www.gercekgundem.com/medya/117706/istinaf-adaletsizligi-son-bulmali-cumhuriyet-davasi-dusurulmeli"/>
        <a href="https://www.gercekgundem.com/medya/116106/cumhuriyet-yazarlarinin-kogusunda-sag-teror-yaziyor"/>
        <a href="https://www.gercekgundem.com/medya/110648/73-baro-baskani-ve-tbb-baskanindan-tutuklu-cumhuriyet-calisanlari-icin-cagri"/>
        <a href="https://www.gercekgundem.com/medya/110566/cumhuriyet-gazetesi-yazarlarina-gonderilen-kitaplar-ulasmiyor"/>
        <a href="https://www.gercekgundem.com/medya/106748/cumhuriyet-yazarlarindan-infaz-durdurma-talebi"/>
        <a href="https://www.gercekgundem.com/medya/104062/avukatlardan-adalet-bakanina-cumhuriyet-davasi-mektubu"/>
      </related>
    </article>
  </body>
</html>