<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/economy/news_537982/"/>
    <meta property="og:site_name" content="INNnews"/>
    <meta property="article:published_time" content="2019-11-21T14:02:26+00:00"/>
    <meta property="og:title" content="“มนัญญา”พร้อมเซ็นส่งออก3สารพิษใน3วัน"/>
    <meta property="og:description" content="น.ส.มนัญญา ไทยเศรษฐ์ รมช.เกษตรและสหกรณ์ กล่าวในประชุมรั…"/>
  </head>
  <body>
    <article>
      <h1>“มนัญญา”พร้อมเซ็นส่งออก3สารพิษใน3วัน</h1>
      <h2>รมช.เกษตรฯ "มนัญญา" ลั่นพร้อมเซ็นส่งออก3สารพิษทันที ภายใน 3 วัน ชี้เป็นเรื่องแปลก ยิ่งแบนสาร กลับมีสต๊อกเพิ่มพรวดล่าสุดกว่า 3.8 หมื่นตัน</h2>
      <address>
        <time datetime="2019-11-21T14:02:26+00:00">21 Nov 2019, 14:02</time>
      </address>
      <p>น.ส.มนัญญา ไทยเศรษฐ์ รมช.เกษตรและสหกรณ์ กล่าวในประชุมรับฟังปัญหาจากผู้ประกอบการนำเข้า ส่งออก สารเคมี3ชนิด พาราควอต ไกลโฟเซต คลอร์ไพริฟอส ก่อนที่จะยกเลิกใช้ 3 สาร วันที่ 1 ธ.ค.นี้ ว่าจนถึงขณะนี้กระทรวงเกษตรฯดำเนินการหารือกับเอกชน ผู้นำเข้า ส่งออก 4 สมาคม คือสมาคมธุรกิจเกษตร, สมาคมอารักขาพืช, สมาคมคนไทยธุรกิจเกษตร, สมาคมการค้านวัตกรรมเพื่อการเกษตรไทย และวันที่ 22 พ.ย. จะประชุมสารวัตรเกษตรทั่วประเทศ 300 กว่าคน เพื่อซักซ้อมแนวทางดูแลประชาชน และเกษตรกร ในการคืน3สารอันตราย เพื่อให้ไปตามมติที่ประชุมคณะกรรมการวัตถุอันตรายให้แบน3สารในวันที่ 1 ธ.ค.2562</p>
      <p>ทั้งนี้ในส่วนภาคเอกชน ยืนยันว่าหากต้องการส่งออก พร้อมเซ็นอนุมัติให้ทันทีในเวลาทำการ 1-3 วัน ขณะนี้มีเอกชน ยื่นขอส่งออก 3 สาร 700 กว่าตัน พร้อมส่งไปประเทศที่สาม แต่ในส่วนสารที่มีคงเหลืออยู่ประมาณกว่า 3.8 หมื่นตัน ตามกฎหมายเป็นหน้าที่ของบริษัทผู้นำเข้า ต้องรับผิดชอบในการทำลาย เป็นเรื่องที่แปลกทั้งที่รู้ว่ารัฐบาลจะห้ามการใช้สารเคมี 3 สาร ก็ยังมีการนำเข้าเพิ่มขึ้นมาต่อเนื่อง เพราะเอกชนต่างก็มั่นใจว่าอย่างไรไม่มีทางแบนได้ ในขณะที่ฝ่ายการตลาดของบริษัท ไปขายแบบลดแลกแจกแถมซื้อ 1 ลิตร แถม 3 ลิตร เพื่อให้ไปอยู่มือเกษตรกร ไว้เยอะๆ จริงๆแล้วในเรื่องส่งออก นำเข้าสารเคมี มีกฎหมายแรงมาก ขนาดต้องปิดบริษัท ตนได้ให้กรมวิชาการเกษตร ดึงกฎหมายนี้ กลับมาก่อน เพื่อมาหารือกันก่อน มิฉะนั้นเจ๊งกันหมด ซึ่งยืนยันว่ารัฐบาลนี้ทำงานทุกอย่างอยู่บนโต๊ะ ไม่มีใต้โต๊ะ ต่อไปการส่งออกต้องมีการเสียภาษี จะน้อยจะมากต้องเสียภาษี และเอาเรื่องเหล่านี้มาอยู่บนโต๊ะ ต้องไม่ลืมว่าประเทศไทยให้นำเข้าสารเคมี ภาษีเป็นศูนย์ เพราะต้องการทำให้สินค้าถึงมือเกษตรกรในราคาที่ถูก แต่กลายเป็นช่องทางนำเข้า ไปส่งออก</p>
      <figure>
        <img src="https://www.innnews.co.th/wp-content/uploads/2019/11/9775.jpg"/>
      </figure>
      <p>น.ส.มนัญญา กล่าวอีกว่า ในการลงพื้นที่ไปตรวจบริษัท พบว่าแม้ว่าบริษัทนำเข้าอาจมีมาตรฐานของโรงงาน แต่บริษัทที่ซื้อนำไปผลิตในยี่ห้ออื่นๆต้องยอมรับมีการนำไปผสมในสัดส่วนต่างกันไปตรงนี้ไม่มีใครคุม แต่เกษตรกรรับกรรม จากใช้สารไม่ตรงตามคุณภาพ เรื่องนี้ต่อไปจะเข้มงวดคุมตั้งแต่ต้นน้ำ และยืนยันว่าตั้งแต่ข้ามารับตำแหน่งวันแรกก็มีนโยบายแบน3สาร เพราะได้มีข้อมูลหนักแน่น ในเรื่องผลกระทบเป็นพิษภัยต่อร่างกายมนุษย์เป็นที่ประจักษ์ โดยเฉพาะกระทรวงสาธารณสุข เสนอแบน 3 สาร มาตั้งแต่ปี 2560</p>
      <p>ด้านนายฉกรรจ์ แสงรักษาวงษ์ อดีตอธิบดีกรมวิชาการเกษตร และประธานคณะทำงานตรวจสอบสตอก3สาร กล่าวว่าผลการตรวจสอบพบว่า ณ วันที่ 30 มิ.ย.2562 มีผู้นำเข้า 103 บริษัท จำนวน 36,343 ตัน หลังจากนั้นมีการตรวจสอบรายงานสตอกครั้งที่1 วันที่ 5 ก.ค. พบว่ามีการนำเข้าจริง 34,688 ตัน และการตรวจสต๊อกครั้งที่2 วันที่ 30 ก.ย. มีจำนวน 39,689 ตัน ตรวจครั้งที่3 วันที่ 30 ต.ค. สต๊อกเหลือ 23,263 ตัน ตรวจครั้งที่4 วันที่ 12 พ.ย. พบว่าสต๊อกมีอยู่ 38,885 ตัน คำถามทำไมสต๊อกของกรมวิชาการเกษตร จึงดิ้นได้ และที่บอกว่าข้อมูลของเราเป็นวิทยาศาสตร์เป็นข้อมูลเชิงประจักษ์ไม่ได้มโน จะพบว่าปี 2558 นำเข้า 9.1 หมื่นตัน / ปี 2559 นำเข้า 9.6 หมื่นตัน / ปี 2560 นำเข้าแสนกว่าตัน และปี 2561 นำเข้า 8.1 หมื่นตัน พอปี 2562 นำเข้า 3.6 หมื่นตัน เพราะมีการห้ามนำเข้าเมื่อเดือนมิ.ย. ดังนั้นจะเห็นว่าปี 2560 ทำไมนำเข้าถึงแสนกว่าตัน ทั้งที่มีนโยบายจะแบนสารมาแล้ว ซึ่งสต๊อกมีชีวิตตลอดเวลาหรือสต๊อกที่แจ้งเป็นของตนหรือของสต๊อกคนอื่นด้วย แม้กระทั่งตนเป็นอดีตอธิบดีกรมวิชาการเกษตร จะขอตัวเลขสต๊อก แต่ทางกรมบอกว่าต้องขอเป็นทางการ จึงได้ตั้งคณะกรรมการขึ้นมาตรวจสต๊อก</p>
      <p>นอกจากนี้จากที่มีมาตรการจำกัดการใช้ และมาตรการอบรมเกษตรกร เป้าหมายอบรม 1 ล้านราย แต่มีเกษตรกรมาแจ้งอบรมใช้สาร 4 แสนราย ณ วันที่ 13 พ.ย.2562 ผ่านอบรมแล้ว 3 แสนราย ยกตัวอย่างกรณี จ.นครราชสีมา มีเกษตรกร ผ่านอบรม 3หมื่นคน พื้นที่ปลูกพืช 7 แสนไร่ ที่ใช้สารเคมี ในข้าวโพด อ้อย มัน มีความต้องการใช้ 3 สาร 675 ตัน เท่ากับไร่ละไม่ถึง 1 ลิตร ดังนั้นขณะนี้กำลังให้ทุกจังหวัดทำรายละเอียดเข้ามาว่าผลการอบรมและการผ่านอบรมทั้งหมดเท่าไหร่ และปริมาณสารต้องการใช้จริง เพื่อแสดงให้เห็นว่ามีการใช้จริงเท่าไหร่ ทั้งนี้ยืนยันว่าความเดือดร้อนทุกภาคส่วนไม่ได้ละเลย แต่กฎหมายมาตรา52 กำหนดว่าค่าใช้จ่ายในการทำลายเป็นภาระของเอกชนผู้นำเข้า ในส่วนราชกิจจาฯที่กำหนดระยะเวลาส่งเก็บคืน 3 สารทั้งหมดภายใน 30 วัน แบ่งเป็นแจ้งเตือน ส่งมอบ คราวละ 15 วัน ทั้งนี้มีผลต่อเมื่อคณะกรรมการวัตถุอันตราย มีประกาศในราชกิจจาฯแล้ว</p>
      <p>ด้านนายสกล มงคลธรรมากุล ที่ปรึกษาสมาคมคนไทยธุรกิจเกษตร กล่าวว่าการดำเนินการเรื่องนี้มีระยะเวลาให้เอกชนเก็บคืนสาร ให้เวลาน้อยเกินไปเพราะได้กระจายจำหน่ายสารไปแล้ว ต้องมีขบวนการเรียกคืน นำส่ง ร่วมถึงติดตามที่ไปของสาร ขณะเดียวกันหากให้ส่งคืนประเทศต้นทาง คงเป็นเรื่องยากบริษัทต้นทางจะรับกลับ เพราะได้ซื้อจ่ายขาด และการเผาทำลายต้องทำถึง 2 ครั้ง คือเผาสาร และเผาควัน เป็นสารพิษร้ายแรง เกิดสารไดอ๊อกซินทางอากาศมหาศาล ใช้เวลาเป็นสิบปีกว่าจะเผาหมด เพราะฉะนั้นควรชะลอการบังคับกฎหมายแบน 3 สาร ออกไปอีก 2 ปีหรือสองรอบการเพาะปลูก จะทำให้ใช้ในภาคเกษตรหมด ถ้าหากแบนจริงวันที่ 1 ธ.ค.นี้จะฟ้องศาลในเรื่องความเสียหายของ 3 สาร ไปเจอกันที่ศาล</p>
    </article>
  </body>
</html>