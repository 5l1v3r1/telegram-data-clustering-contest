<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nuovaperiferia.it/economia/livanova-licenzia-83-dipendenti-le-reazioni-dei-lavoratori/"/>
    <meta property="og:site_name" content="La Nuova Periferia"/>
    <meta property="article:published_time" content="2019-11-21T14:05:05+00:00"/>
    <meta property="og:title" content="LivaNova licenzia 83 dipendenti: le reazioni dei lavoratori IL VIDEO"/>
    <meta property="og:description" content="LivaNova licenzia 83 dipendenti: le reazioni dei lavoratori oggi, giovedì 21 novembre 2019 durante il presidio organizzato davanti a Confindustria."/>
  </head>
  <body>
    <article>
      <h1>LivaNova licenzia 83 dipendenti: le reazioni dei lavoratori IL VIDEO</h1>
      <h2>Durante il presidio organizzato davanti a Confindustria a Vercelli. </h2>
      <address>
        <time datetime="2019-11-21T14:05:05+00:00">21 Nov 2019, 14:05</time>
      </address>
      <p>LivaNova licenzia 83 dipendenti: le reazioni dei lavoratori oggi, giovedì 21 novembre 2019 durante il presidio organizzato davanti a Confindustria a Vercelli.</p>
      <h3>LivaNova licenzia 83 dipendenti</h3>
      <p>Il management di LivaNova ieri, mercoledì 20 novembre, ha comunicato l’apertura di una procedura collettiva per 83 posizioni a Saluggia nell’ambito della ristrutturazione dell’azienda. In base a questo piano, la struttura di LivaNova a Saluggia, sarà dedicata alla ricerca e sviluppo e alla produzione di valvole cardiache meccaniche, anelli per annuloplastica, accessori e stent Nitinol. La produzione di valvole cardiache biologiche di LivaNova sarà concentrata nello stabilimento aziendale di Vancouver, Canada.</p>
      <p>LEGGI ANCHE: <a href="https://nuovaperiferia.it/economia/livanova-chiude-il-reparto-di-valvole-biologiche-di-saluggia/"><i><b>LivaNova chiude il reparto di valvole biologiche di Saluggia</b></i></a></p>
      <h3>Il presidio</h3>
      <p>Oggi, giovedì 21 novembre 2019, sotto al palazzo di Confindustria, in via Piero Lucca 6 a Vercelli, si sta svolgendo un presidio da parte dei lavoratori dello stabilimento di Saluggia. Lì, presenti con i dipendenti del polo biomedicale piemontese, ci sono anche i sindaci di Saluggia, Firmino Barberis e quello di Crescentino, Vittorio Ferrero. Intanto, all’interno dell’Unione Industriale di Vercelli, si sta svolgendo un incontro al quale sono presenti i rappresentanti dell’azienda e i sindacati.</p>
      <p>LEGGI ANCHE: <a href="https://nuovaperiferia.it/economia/livanova-ex-sorin-licenzia-83-dipendenti-presidio/"><i><b>LivaNova (ex Sorin) licenzia 83 dipendenti: presidio sotto il palazzo di Confindustria LE FOTO</b></i></a></p>
      <h3>Le reazioni dei lavoratori</h3>
      <p>E davanti alla sede di Confindustria Vercelli molti sono i lavoratori che hanno voluto manifestare il loro dissenso a questa ristrutturazione aziendale.</p>
      <p>Alcuni lavoratori, infatti, hanno spiegato:</p>
      <blockquote>“Ci hanno chiamati in riunione e come se niente fosse ci hanno detto che 83 di noi erano di troppo e che ci lasciavano a casa. Per noi è stato un fulmine a ciel sereno, ci hanno trattati davvero male”.</blockquote>
      <p>Un altro commento a caldo:</p>
      <blockquote>“Ti chiedono sempre il 110%… poi quando dai il 95 non gli basta più”.</blockquote>
      <p>Altri fanno notare che si tratta di un furto di brevetti e clienti. Un gruppo di operaie tuona:</p>
      <blockquote>“Il nostro è un lavoro di grande precisione e responsabilità. Cuciamo a mano la parte biologica delle valvole, quella che verrà a contatto del corpo dei riceventi, collegata alla parte meccanica. Ci vogliono sei mesi di corso per poter essere in grado di operare. Sappiamo che altrove questa parte di lavoro, che è simile a quella del chirurgo, viene svolto con la macchina per cucire. Nessuno è mai morto per colpa delle nostre valvole che sono le migliori”.</blockquote>
      <p>Gli sviluppi della situazione sono stati adombrati da altri:</p>
      <blockquote>“Il reparto delle valvole biologiche di fatto tiene insieme l’intera produzione. Se chiudono quello non passerà molto tempo che smantelleranno tutta l’azienda”.</blockquote>
      <p>Una preoccupazione condivisa da Gian Luigi Guasco, segretario di Vercelli della Uiltec-Uil:</p>
      <blockquote>“Si rischia la crisi occupazionale più grave degli ultimi anni sul nostro territorio. Oggi sono 83 lavoratori ma a rischio sono tutti e 400. Non solo, anche molte delle altre aziende del comprensorio biomedico di Saluggia, che lavorano in qualche modo con LivaNova, rischiano contraccolpi. Oggi le varie aziende operanti (tutte in mano a multinazionali) impiegano circa 1.500 persone quando fino a pochi anni fa il distretto ne aveva 2.000. E si tratta peraltro dell’unico comparto hi-tech nella provincia”.</blockquote>
      <p>
        <a href="https://nuovaperiferia.it/">
          <b>
            <i>LEGGI ANCHE LE ALTRE NOTIZIE DE LA NUOVA PERIFERIA</i>
          </b>
        </a>
      </p>
      <p>
        <b>RESTA AGGIORNATO SU TUTTE LE NOSTRE NOTIZIE! COME?</b>
      </p>
      <p>Iscriviti al nostro gruppo Facebook <a href="https://www.facebook.com/groups/31786643220/?ref=br_rs"><b>La Nuova Periferia</b></a></p>
      <p>E segui la nostra pagina Facebook ufficiale <b><a href="https://www.facebook.com/lanuovaperiferia/">La Nuova Periferia</a></b>: clicca “Mi piace” o “Segui” e gestisci impostazioni e notifiche in modo da non perderti più nemmeno una notizia!</p>
    </article>
  </body>
</html>