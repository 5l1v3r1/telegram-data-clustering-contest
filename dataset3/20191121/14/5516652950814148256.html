<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426191/oktw-trofes-poy-epideinwnoyn-ta-symptwmata-ths-griphs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T14:25:01+00:00"/>
    <meta property="og:title" content="Οκτώ τροφές που επιδεινώνουν τα συμπτώματα της γρίπης"/>
    <meta property="og:description" content="Μπορεί το Φθινόπωρο να άργησε να έρθει, οι ιώσεις όμως έφτασαν για άλλη μια χρονιά στην ώρα τους."/>
  </head>
  <body>
    <article>
      <h1>Οκτώ τροφές που επιδεινώνουν τα συμπτώματα της γρίπης</h1>
      <address>
        <time datetime="2019-11-21T14:25:01+00:00">21 Nov 2019, 14:25</time>
      </address>
      <p>
        <b>Μπορεί το Φθινόπωρο να άργησε να έρθει, οι ιώσεις όμως έφτασαν για άλλη μια χρονιά στην ώρα τους.</b>
      </p>
      <p>Όσο και αν προσπαθείτε να αποφύγετε τα κρυώματα ή την εποχική γρίπη, τα μικρόβια καραδοκούν μέχρι να πετύχουν έστω και ένα αδύναμο σημείο στην άμυνά σας. Αν δεν καταφέρετε να τους ξεφύγετε, μπορείτε τουλάχιστον να περάσετε όσο πιο ανώδυνα τις μέρες που θα σας κρατήσουν παρέα. Είναι πιο πιθανό να το επιτύχετε αν αποφύγετε αυτές τις τροφές.</p>
      <p><b>Τα γλυκά</b><br/>Οι μεγάλες ποσότητες ζάχαρης καταστέλλουν τη λειτουργία του ανοσοποιητικού μας συστήματος. Παράλληλα, έχουν την τάση να δημιουργούν ή να εντείνουν τις φλεγμονές. Γι’ αυτό, όσο και αν αισθάνεστε ότι ένα γλυκάκι θα σας έφτιαχνε τη διάθεση, προσπαθήστε να σκεφτείτε λίγο πιο μακροπρόθεσμα και να το αποφύγετε.</p>
      <p><b>Απλοί υδατάνθρακες</b><br/>Οι επεξεργασμένοι υδατάνθρακες διασπώνται γρήγορα σε σάκχαρα, με αποτέλεσμα να έχουν τα ίδια αποτελέσματα με αυτά στον οργανισμό μας. Προτιμήστε τους υδατάνθρακες με χαμηλό γλυκαιμικό δείκτη ή με υψηλή περιεκτικότητα σε φυτικές ίνες. Η μόνη περίπτωση που οι απλοί υδατάνθρακες μπορούν να σας κάνουν καλό, είναι σε περιπτώσεις αδιαθεσίας του στομάχου, καθώς είναι πιο ευκολοχώνευτοι.</p>
      <p><b>Αλκοόλ</b><br/>Έχουμε ακούσει πολλούς ανθρώπους να συνηγορούν υπέρ του αλκοόλ ως γιατροσόφι – κυρίως για τον πονεμένο λαιμό. Έχουν άδικο. Όπως και η ζάχαρη, το αλκοόλ ρίχνει το ανοσοποιητικό και δημιουργεί φλεγμονές. Παράλληλα, μας αφυδατώνει – και όλοι ξέρουμε τη σημασία της ενυδάτωσης κατά τη διάρκεια μιας ασθένειας.</p>
      <p><b>Λιπαρά φαγητά</b><br/>Κατά πάσα πιθανότητα και το ίδιο το σώμα σας καταλαβαίνει ότι είναι καλύτερα να τα αποφύγει. Τα λιπαρά φαγητά μπορούν να αυξήσουν τις φλεγμονές, αλλά και να καταστρέψουν την ήδη περιορισμένη σας όρεξη.</p>
      <p><b>Καφεΐνη</b><br/>Οι καφέδες, αλλά και τα τσάγια και τα αναψυκτικά με υψηλή περιεκτικότητα σε καφεΐνη, έχουν διουρητικές ιδιότητες. Πράγμα που σημαίνει ότι μας αφυδατώνουν. Φυσικά, αν προτιμάτε τον καφέ σας γλυκό, τα πράγματα δυσκολεύουν ακόμα περισσότερο εξαιτίας της ζάχαρης.</p>
      <p><b>Τραγανά σνακ</b><br/>Οι σκληρές τροφές ερεθίζουν το λαιμό και μπορούν να επιδεινώσουν τον βήχα και τον πονόλαιμο. Προτιμήστε φαγητά με πιο «φιλικές» υφές και αφήστε τα πατατάκια για αργότερα.</p>
      <p><b>Αλμυρές και ξινές τροφές</b><br/>Μπορείτε να βάλετε λίγο λεμόνι στο τσάι σας ή λίγο αλατάκι στην κοτόσουπα, όμως αν το παρακάνετε αντί να σας βοηθήσουν θα επιτείνουν τον πονόλαιμο.</p>
      <p>Πηγή: vita.gr</p>
    </article>
  </body>
</html>