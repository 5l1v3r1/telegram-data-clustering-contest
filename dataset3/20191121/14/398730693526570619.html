<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/fornedringen-ar-fullbordad-for-prins-andrew/"/>
    <meta property="og:site_name" content="DN.SE"/>
    <meta property="article:published_time" content="2019-11-21T14:47:52+00:00"/>
    <meta property="og:title" content="”Förnedringen är fullbordad för prins Andrew”"/>
    <meta property="og:description" content="Nyheten om att prins Andrew drar sig tillbaka från de offentliga sysslorna efter samröret med Jeffrey Epstein slår ut den pågående valrörelsen i"/>
  </head>
  <body>
    <article>
      <h1>”Förnedringen är fullbordad för prins Andrew”</h1>
      <address><time datetime="2019-11-21T14:47:52+00:00">21 Nov 2019, 14:47</time> by <a rel="author" href="https://www.dn.se/av/mia-holmgren/" target="_blank">Mia Holmgren</a></address>
      <p>
        <b>Nyheten om att prins Andrew drar sig tillbaka från de offentliga sysslorna efter samröret med Jeffrey Epstein slår ut den pågående valrörelsen i Storbritannien. När Jeremy Corbyn presenterade Labours valmanifest på torsdagen fick han frågor om huruvida prinsen bör samarbeta med amerikanska myndigheter.<br/>– Ingen står över lagen. Den som har handlat fel ska vara beredd att delta i utredningen, sa Jeremy Corbyn.</b>
      </p>
      <p>Prins Andrew dominerar helt den brittiska debatten den här veckan. Brexit och valrörelsen har förpassats till andra plats. I lördags intervjuades prins Andrew av BBC om sitt samröre med Jeffrey Epstein. Prinsen förnekade uppgifter om att han vid flera tillfällen haft sex med en då 17-årig flicka, men intervjun har dömts ut som en pr-katastrof av en enig brittisk press. På onsdagskvällen meddelade Andrew att har kliver tillbaka från sin offentliga roll kopplad till kungahuset. Han ska ha fattat beslutet i samråd med sin mor, drottning Elizabeth.</p>
      <p><b>BBC:s hovreporter</b> <a href="https://www.bbc.com/news/uk-50498156">Jonny Dymond skriver att den brittiska monarkin är skakad.</a> Turerna runt Andrews ”saknar motstycke i modern tid” och ”förnedringen är fullbordad” för prinsen. Enligt The Independent sugs hela kungafamiljen in i krisen, som är den största sedan prinsessan Dianas död. The Mirrors förstasida täcktes på torsdagen av en bild på prins Andrew och rubriken ”Jag är ledsen, mamma”.</p>
      <p>I ett uttalande på onsdagskvällen sa prins Andrew att han kan tänka sig att delta i den amerikanska utredningen om Jeffrey Epstein ”vid behov”.<a href="https://www.bbc.com/news/uk-50498156"> Till BBC säger advokaterna Gloria Allred och Lisa Bloom</a> att prins Andrew självmant måste kontakta utredarna i USA. Annars hotar de med att göra ytterligare brottsanmälningar å sina klienters vägnar.</p>
      <p><b>När Labourledaren Jeremy Corbyn </b>fick frågan prins Andrew svarade han att offren måste komma i första hand.</p>
      <p>– Avslöjandena om Epstein är skrämmande. Vi måste utgå från offren, desperata unga kvinnor som blev avskyvärt och skrämmande behandlade, säger Jeremy Corbyn<a href="https://www.theguardian.com/politics/live/2019/nov/21/general-election-2019-corbyn-to-launch-labours-manifesto-of-hope-live-news">, enligt The Guardian.</a> </p>
      <p>Affärsmannen Jeffrey Epstein dömdes 2008 för att ha köpt sex av minderåriga. I somras greps han efter anklagelser om att ha haft ”sexslavar” som även uppges ha utnyttjats av hans vänner. däribland prins Andrew.</p>
      <p>Jeffrey Epstein tog sitt liv i en häktescell i New York i augusti.</p>
      <p><a href="https://www.dn.se/nyheter/varlden/prins-andrew-drar-sig-tillbaka-efter-epstienkritiken/">Läs mer: Prins Andrew drar sig tillbaka efter Epsteinkritiken</a> </p>
    </article>
  </body>
</html>