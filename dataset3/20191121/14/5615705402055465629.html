<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204737-rozhkova-pisaruk-ne-mig-zrobiti-togo-v-chomu-jogo-pidozryuyut"/>
    <meta property="og:site_name" content="Mind UA"/>
    <meta property="article:published_time" content="2019-11-21T14:29:00+00:00"/>
    <meta property="og:title" content="Рожкова: «Писарук не міг зробити того, в чому його підозрюють»"/>
    <meta property="og:description" content="Звинувачення проти експосадовців Нацбанку можуть бути помстою збанкрутілих банків, вважає заступниця глави НБУ"/>
  </head>
  <body>
    <article>
      <h1>Рожкова: «Писарук не міг зробити того, в чому його підозрюють»</h1>
      <h2>Звинувачення проти експосадовців Нацбанку можуть бути помстою збанкрутілих банків, вважає заступниця глави НБУ</h2>
      <address>
        <time datetime="2019-11-21T14:29:00+00:00">21 Nov 2019, 14:29</time>
      </address>
      <p>Перша заступниця голови Нацбанку <b>Катерина Рожкова</b> впевнена в невинності <b>Олександра Писарука</b>, <a href="https://mind.ua/news/20204345-golovi-pravlinnya-rajffajzen-bank-aval-pisaruku-ogolosili-pro-pidozru">підозрюваного у заволодінні 1,2 млрд грн</a> стабілізаційного кредиту, наданого Національним банком у 2014 році ПАТ «ВіЕйБі Банк» <b>Олега Бахматюка</b>. </p>
      <p>Про це Рожкова заявила в інтерв’ю для <a href="https://finance.liga.net/bank/interview/katerina-rojkova-delo-vab-zaderjaniya-bankrirov-i-korruptsiya-v-nbu-kotoroy-net-intervyu">Ліга.Фінанси.</a></p>
      <p>Рожкова каже, що дізнавшись про затримання Олександра Писарука, була в першу чергу обурена.</p>
      <p>«По-перше, я абсолютно впевнена в Олександрі, він не міг зробити того, в чому його підозрюють. По-друге, я не сумніваюся в наших процедурах. …Співробітники НБУ зробили все можливе, щоб захистити вкладників, а тепер їх вважають винними», – розповідає вона.</p>
      <p>Чиновниця наголосила, що всі рішення в НБУ ухвалюються колегіально, тож одноосібно вплинути на будь-який процес не можливо.</p>
      <p>Рожкова запевняє, що НБУ допомагатиме правоохоронцям розібратися в нюансах роботи банківської системи, але просить не шукати кримінал у кожному непогашеному кредиті.</p>
      <p>«Так, зловживання бувають навіть у споживчому кредитуванні, але це не означає, що якщо позичальник не повертає гроші, то хтось із банкірів з ним в змові. Ми знаємо безліч прикладів, коли великі позичальники, в тому числі з числа народних депутатів навмисне не платять за боргами, йдуть до судів, блокують активи. Хіба це означає, що банк з ними в змові?», – додала вона.</p>
      <p>За словами Рожкової, за сприяння Мін’юсту після кількарічної тиші у кримінальних справах проти боржників НБУ («ВіЕйБі Банк», «Фінанси та Кредит» та інші) з’явились певні зрушення і цей факт не можна не брати до уваги:</p>
      <p>«За час кризи закрилося 100 банків, що бажають скористатися ситуацією та виставити НБУ у поганому світлі і вони не шкодують на це грошей. Якщо наша спільна робота <i>(</i>з Міністерством юстиції та Фондом гарантування у стягненні застав –<i> прим. ред<b>.</b></i>) продовжиться, то частину грошей вдасться повернути в банківську систему. Зрозуміло, що в таких умовах, ті хто виводив гроші з банків і роками уникав відповідальності, зараз намагаються розгойдати ситуацію і показати, що злодії – це НБУ, а не вони» – зазначила  Катерина Рожкова.</p>
      <p>Нагадаємо, у жовтні 2014 року Національний банк України виділив «ВіЕйБі Банку» стабілізаційний кредит на суму 1,2 млрд грн. За даними розслідування ці кошти були виведені на рахунки «своїх» компаній в Україні та за кордоном.</p>
      <p>Як стверджує слідство, на сьогодні є підстави вважати, що «у 2014 році бенефіціар «ВіЕйБі Банку» Олег Бахматюк вступив у змову з першим заступником голови НБУ Олександром Писаруком про видачу мільярдного кредиту під заставу майна, вартість якого завищили».</p>
      <p><a href="https://mind.ua/news/20204683-golova-pravlinnya-rajffajzen-bank-aval-pisaruk-uvijshov-do-skladu-pravlinnya-eba">Як писав <b>Mind</b></a>, 20 листопада Олександр Писарук, що нині очолює правління «Райффайзен банку Аваль»  увійшов до складу правління Європейської бізнес асоціації (ЄБА). </p>
      <related>
        <h4>Також читайте</h4>
        <a href="https://mind.ua/news/20204697-kolomojskij-hoche-kupiti-parkovku-pered-centralnim-privatbankom-na-torgah-dae-na-5000-grn-bilshe"/>
        <a href="https://mind.ua/news/20204681-kompaniya-galnaftogaz-ne-brala-uchasti-u-aukcioni-stosovno-hersonskoyi-naftoperevalki-okko"/>
        <a href="https://mind.ua/news/20204683-golova-pravlinnya-rajffajzen-bank-aval-pisaruk-uvijshov-do-skladu-pravlinnya-eba"/>
      </related>
    </article>
  </body>
</html>