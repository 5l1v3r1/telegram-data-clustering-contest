<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/politics/mitsotakis-pros-agkyra-gia-to-prosfygiko-na-stamatisoun-oi-aneythynes-diloseis/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T14:42:35+00:00"/>
    <meta property="og:title" content="Μητσοτάκης προς Αγκυρα για το προσφυγικό: Να σταματήσουν οι ανεύθυνες δηλώσεις"/>
    <meta property="og:description" content="Το μήνυμα πως η Ελλάδα φτάνει στα όριά της στο θέμα προσφυγικό / μεταναστευτικό ζήτημα έστειλε μέσα από το βήμα του Ευρωπαϊκού Λαϊκού Κόμματος, κατά τη διάρκεια της ομιλίας του ο πρωθυπουργός, Κυριάκος Μητσοτάκης"/>
  </head>
  <body>
    <article>
      <h6 class="kicker">Ομιλία στο ΕΛΚ</h6>
      <h1>Μητσοτάκης προς Αγκυρα για το προσφυγικό: Να σταματήσουν οι ανεύθυνες δηλώσεις</h1>
      <h2>Το μήνυμα πως η Ελλάδα φτάνει στα όριά της στο θέμα προσφυγικό / μεταναστευτικό ζήτημα έστειλε μέσα από το βήμα του Ευρωπαϊκού Λαϊκού Κόμματος, κατά τη διάρκεια της ομιλίας του ο πρωθυπουργός, Κυριάκος Μητσοτάκης</h2>
      <address><time datetime="2019-11-21T14:42:35+00:00">21 Nov 2019, 14:42</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Το μήνυμα πως η Ελλάδα φτάνει στα όριά της στο θέμα προσφυγικό / μεταναστευτικό ζήτημα έστειλε μέσα από το βήμα του Ευρωπαϊκού Λαϊκού Κόμματος, κατά τη διάρκεια της ομιλίας του ο πρωθυπουργός, Κυριάκος Μητσοτάκης.</p>
      <p>Πραγματοποιώντας την κεντρική του ομιλία στο ΕΛΚ, ο κ. Μητσοτάκης, υπογράμμισε πως «οι χώρες πρώτης υποδοχής δεν θα έπρεπε να επωμίζονται μόνες τους το βάρος των μεταναστευτικών πιέσεων. Η συμφωνία μεταξύ ΕΕ και Τουρκίας πρέπει να γίνει σεβαστή».</p>
      <p><a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια» <br/></a>Στο ίδιο πλαίσιο ο πρωθυπουργός τόνισε πως «η Τουρκία οφείλει να κάνει περισσότερα ώστε να εκπληρώσει το κομμάτι που της αναλογεί. Η πρόσφατη μεγάλη αύξηση του αριθμού των μεταναστών που διασχίζουν το Αιγαίο είναι απαράδεκτη. Είναι επίσης, δυστυχώς, ενδεικτική του γεγονότος ότι το μεταναστευτικό χρησιμοποιείται επίσης ως εργαλείο διεθνούς πίεσης».</p>
      <figure>
        <img src="https://www.in.gr/wp-content/uploads/2019/11/m2-1.jpeg"/>
      </figure>
      <p>Παράλληλα, έστειλε αυστηρό μήνυμα στην Τουρκία, να σταματήσει τις ανεύθυνες δηλώσεις στο μεταναστευτικό.</p>
      <p>«Πρέπει να αναγνωρίσουμε πως η Τουρκία φιλοξενεί εκατομμύρια πρόσφυγες» ξεκαθαρίζοντας ταυτόχρονα πως η Ευρώπη δεν θα εκβιαστεί σε αυτό το ζήτημα. «Είναι καιρός για λιγότερες ανεύθυνες δηλώσεις και για πιο ειλικρινή διάλογο» κατέληξε.</p>
      <p>Επιπλέον, ο πρωθυπουργός δεν παρέλειψε να αναφερθεί στα μέτρα που έχει λάβει η κυβέρνηση.</p>
      <p>Ειδικότερα ο κ. Μητσοτάκης ανέφερε: «Εμείς, ως Έλληνες, έχουμε επιτελέσει και με το παραπάνω το καθήκον που μας αναλογεί. Έχουμε ήδη αλλάξει, ως νέα κυβέρνηση, τη νομοθεσία για το άσυλο ώστε να εξετάζουμε αιτήσεις πιο αποτελεσματικά. Δημιουργούμε καινούργια προαναχωρησιακά κέντρα στα νησιά μας. Αντιμετωπίζουμε το φλέγον ζήτημα των ασυνόδευτων ανηλίκων. Και, φυσικά, παρά τις εντελώς αβάσιμες κατηγορίες, εξακολουθούμε να διασώζουμε εκατοντάδες ανθρώπους στη θάλασσα κάθε μήνα».</p>
      <h3>«Βάλαμε τέλος στον λαϊκισμό»</h3>
      <p>Στο ίδιο πλαίσιο, ο πρωθυπουργός αναφέρθηκε και στην πολιτική αλλαγή που συντελέστηκε πρόσφατα στην Ελλάδα τονίζοντας πως «Το περασμένο καλοκαίρι άνεμος αλλαγής έπνευσε στην Ελλάδα. Στις 7 Ιουλίου οι πολίτες έβαλαν τέλος στον λαϊκισμό. Έδωσαν στο κόμμα της Νέας Δημοκρατίας καθαρή εντολή να σχηματίσει ισχυρή κυβέρνηση πλειοψηφίας και να βάλει τη χώρα σε μία νέα πορεία. Έπειτα από χρόνια ύφεσης και δύσκολων ημερών οι Έλληνες ατενίζουν και πάλι το μέλλον με μεγαλύτερη αισιοδοξία».</p>
      <figure>
        <img src="https://www.in.gr/wp-content/uploads/2019/11/m3.jpeg"/>
      </figure>
      <p>«Οι Έλληνες πολίτες αξίζουν ορθολογικές πολιτικές για ένα καλύτερο μέλλον. Πολιτικές που θα φέρουν ανάπτυξη και πρόοδο δίχως να θέσουν σε κίνδυνο την κοινωνική συνοχή. Γι’ αυτό οι Έλληνες υποστήριξαν το πρόγραμμά μας και μας εμπιστεύτηκαν. Ήδη κατά τους πρώτους μήνες έχουμε υλοποιήσει τις υποσχέσεις μας και πρόθεσή μας είναι να διατηρήσουμε το ρυθμό του μεταρρυθμιστικού μας έργου. Δεν έχουμε χρόνο να χάσουμε διότι πρέπει να καλύψουμε τον χαμένο χρόνο της 10ετούς κρίσης», τόνισε ο έλληνας πρωθυπουργός.</p>
      <p>«Το μήνυμα είναι ξεκάθαρο. Η Ελλάδα δεν είναι πια το »προβληματικό μέλος» της Ένωσης. Είναι μία χώρα με αυτοπεποίθηση, με μία σταθερή κεντροδεξιά κυβέρνηση, έτοιμη να αγκαλιάσει τις ευκαιρίες του μέλλοντος. Νικήσαμε τον λαϊκισμό της αριστεράς, ενώ ταυτόχρονα εξαλείψαμε τη μάστιγα της εξτρεμιστικής δεξιάς, που είναι πια εκτός Βουλής. Εάν αυτό μπορεί να γίνει στην Ελλάδα, μπορεί επίσης να γίνει στις χώρες σας» κατέληξε.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>