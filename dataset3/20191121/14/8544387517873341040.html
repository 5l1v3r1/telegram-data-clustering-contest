<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/21/anatropes-gia-tous-dikeouchus-tou-kea-kai-allages-sto-epidoma-genas/"/>
    <meta property="og:site_name" content="neolaia.gr"/>
    <meta property="article:published_time" content="2019-11-21T14:17:37+00:00"/>
    <meta property="og:title" content="Ανατροπές για τους δικαιούχους του ΚΕΑ &amp; αλλαγές στο επίδομα γέννας"/>
    <meta property="og:description" content="Στον Προϋπολογισμό του 2020 που κατατέθηκε σήμερα το μεσημέρι (21/11) στη Βουλή, περιλαμβάνονται -μεταξύ άλλων- το επίδομα γέννας 2020, αλλά και το Κοινωνικό Εισόδημα Αλληλεγγύης (ΚΕΑ), στο οποίο ενεργοποιείται ο τρίτος πυλώνας σχετικά με την εξεύρεση εργασίας σε εκείνη τη μερίδα των δικαιούχων που δεν εργάζονται."/>
  </head>
  <body>
    <article>
      <h1>Ανατροπές για τους δικαιούχους του ΚΕΑ &amp; αλλαγές στο επίδομα γέννας</h1>
      <h2>ΚΕΑ &amp; Επίδομα γέννας 2020: Δείτε αναλυτικά!</h2>
      <address><time datetime="2019-11-21T14:17:37+00:00">21 Nov 2019, 14:17</time> by <a rel="author">neolaia.gr Team</a></address>
      <p>Στον Προϋπολογισμό του 2020 που κατατέθηκε σήμερα το μεσημέρι (21/11) στη Βουλή, περιλαμβάνονται -μεταξύ άλλων- το επίδομα γέννας 2020, αλλά και το Κοινωνικό Εισόδημα Αλληλεγγύης (ΚΕΑ), στο οποίο ενεργοποιείται ο τρίτος πυλώνας σχετικά με την εξεύρεση εργασίας σε εκείνη τη μερίδα των δικαιούχων που δεν εργάζονται.</p>
      <p>Συγκεκριμένα:</p>
      <h3>Για το ΚΕΑ 2020</h3>
      <p>Σε αναπροσαρμογή των κριτηρίων για το Κοινωνικό Εισόδημα Αλληλεγγύης <a href="https://www.neolaia.gr/tag/%ce%ba%ce%b5%ce%b1/"><b>(ΚΕΑ)</b></a>ετοιμάζεται να προχωρήσει η κυβέρνηση, στα πλαίσια μιας κίνησης που αναμένεται να οδηγήσει σε αυξημένα ποσά χορήγησης σε συγκεκριμένες κατηγορίες δικαιούχων.</p>
      <p>Οι δικαιούχοι, λοιπόν, και τα υπόλοιπα μέλη του νοικοκυριού, εφόσον δύνανται να εργαστούν και δεν εργάζονται, προωθούνται σε δράσεις που στοχεύουν στην ένταξη ή επανένταξή τους στην αγορά εργασίας μέσω υπηρεσιών απασχόλησης και μπορεί να περιλαμβάνουν, μεταξύ άλλων:</p>
      <p>-Την κάλυψη προτεινόμενης θέσης εργασίας.</p>
      <p>-Τη συμμετοχή σε προγράμματα κοινωφελούς εργασίας.</p>
      <p>-Τη συμμετοχή σε προγράμματα επαγγελματικής κατάρτισης.</p>
      <p>-Τη συμμετοχή σε προγράμματα απόκτησης επαγγελματικής εμπειρίας.</p>
      <p>-Την ένταξη ή την επιστροφή στο εκπαιδευτικό σύστημα και στα σχολεία δεύτερης ευκαιρίας.</p>
      <p>
        <b>Το ποσό του ΚΕΑ σήμερα διαμορφώνεται ως εξής:</b>
      </p>
      <p>-200 ευρώ το μήνα για μονοπρόσωπο νοικοκυριό</p>
      <p>-100 ευρώ για κάθε επιπλέον ενήλικο μέλος (δηλαδή ένα επιπλέον 50% προστίθεται στο βασικό ποσό)</p>
      <p>-50 ευρώ για κάθε ανήλικο μέλος (δηλαδή ένα επιπλέον 25% προστίθεται στο βασικό ποσό).</p>
      <p>Το κονδύλι για το <b>ΚΕΑ</b> ανέρχεται αυτή τη στιγμή στα 850 εκατομμύρια ευρώ και η απορρόφηση φτάνει τα 670 εκατομμύρια ευρώ. Έτσι λοιπόν, εφόσον μετά την διεύρυνση του αριθμού των ατόμων δεν φτάσει το ποσό στα 850 εκατομμύρια ευρώ, τότε θα αυξηθούν τα ποσά χορήγησης προς τους δικαιούχους.</p>
      <p>
        <b>Από Κοινωνικό Εισόδημα Αλληλεγγύης σε Ελάχιστο Εγγυημένο Εισόδημα:</b>
      </p>
      <p>Το <b>Κοινωνικό Εισόδημα Αλληλεγγύης (ΚΕΑ)</b> που θα μετονομαστεί σε<b> Ελάχιστο Εγγυημένο Εισόδημα</b> θα γνωρίσει αναπροσαρμογή των κριτηρίων, ώστε να ενταχθούν περισσότεροι δικαιούχοι (π.χ. μονογονεϊκές οικογένειες) και θα επιδιωχθεί μεγαλύτερη στόχευση στην αντιμετώπιση της ακραίας φτώχειας. Ταυτόχρονα, θα υπάρξει διασύνδεση με το πληροφοριακό σύστημα «Εργάνη», έτσι ώστε να μπορεί να διασταυρωθεί εάν ο δικαιούχος εργάζεται ή όχι.</p>
      <p>Την ίδια στιγμή, το <b>ΚΕΑ</b>, αναμένεται να συνδυαστεί και με οικονομικές πρωτοβουλίες, όπως η χορήγηση μικρών δανείων, μέτρο που εφαρμόστηκε με μεγάλη επιτυχία στην Γαλλία, όπου και κατόρθωσαν να κινητοποιήσουν ανθρώπους που είχαν βρεθεί στο περιθώριο να δημιουργήσουν σε σύντομο χρονικό διάστημα, οικογενειακές, προσωπικές, μικρές επιχειρήσεις, καθώς, σύμφωνα με πηγές, στόχος της νέας κυβέρνησης είναι το 0,5% του ΑΕΠ να διατίθεται πλέον για το Ελάχιστο Εγγυημένο Εισόδημα, ωστόσο, το ελάχιστο εγγυημένο εισόδημα θα συνδυαστεί και με πρωτοβουλίες για εργασία.</p>
      <p>Επομένως, θα επιδιωχθεί η σύνδεση του ΚΕΑ με πρωτοβουλίες για εργασία, ακόμη και χορήγηση μικρών δανείων με πολύ ευνοϊκούς όρους, ώστε οι δικαιούχοι του να στήσουν τη δική τους μικρή επιχείρηση, ενώ παράλληλα θα γίνει διασύνδεση με το πληροφοριακό σύστημα «Εργάνη», ώστε να μπορεί να διαπιστωθεί εάν ο δικαιούχος εργάζεται ή όχι.</p>
      <p>Να σημειώσουμε ακόμα ότι στα νέα κριτήρια για όλα τα επιδόματα θα προβλέπεται για τους δικαιούχους που έχουν παιδιά να δηλώνεται το σχολείο που πηγαίνουν, καθώς επίσης διπλασιασμός των ελάχιστων χρόνων διαμονής στη χώρα από 5 χρόνια στα 10.</p>
      <p><b>Υπενθυμίζουμε</b> ότι η πληρωμή του ΚΕΑ πραγματοποιείται με πίστωση εξ’ ημισείας στο λογαριασμό και στην προπληρωμένη κάρτα αγορών, στις περιπτώσεις που το συνολικό καταβαλλόμενο ποσό είναι ίσο με ή υπερβαίνει τα 100 ευρώ ανά μήνα. Η προπληρωμένη τραπεζική κάρτα του δικαιούχου μπορεί να χρησιμοποιηθεί χωρίς κανένα περιορισμό για οποιαδήποτε αγορά, συμπεριλαμβανομένων των ηλεκτρονικών αγορών.</p>
      <h3>Για το επίδομα γέννας 2020</h3>
      <p>Από εδώ και στο εξής, προβλέπεται η χορήγηση επιδόματος ύψους<b> 2.000 ευρώ για κάθε νέο παιδί</b> που γεννιέται, με στόχο τον περιορισμό της υπογεννητικότητας και την ενίσχυση των νέων οικογενειών, ενώ εκτιμάται πως το κόστος της εν λόγω παροχής για το 2020, θα φτάσει τα 123.000.000 ευρώ.</p>
      <p>Σύμφωνα με τα όσα έχει διαμηνύσει προηγουμένως η Υφυπουργός Εργασίας και Κοινωνικών Υποθέσεων, <b>Δόμνα Μιχαηλίδου</b>, το <b><a href="https://www.neolaia.gr/tag/%ce%b5%cf%80%ce%af%ce%b4%ce%bf%ce%bc%ce%b1-%ce%b3%ce%ad%ce%bd%ce%bd%ce%b1%cf%82/">επίδομα γέννας  </a></b>θα καταβάλλεται σε δύο ή σε τρεις δόσεις από την<b> 1η Ιανουαρίου του 2020.</b></p>
      <p>Η χορήγηση της εν λόγω ενίσχυσης συνιστά αφετηρία για τον επαναπροσδιορισμό της σύγχρονης δημογραφικής πολιτικής της χώρας, ενώ η πρόβλεψη του εν λόγω επιδόματος σε περίοδο δημοσιονομικής στενότητας, εμπεδώνει την πεποίθηση στην κοινωνία ότι εκτελείται η συνταγματική αποστολή της πολιτείας, δίνοντας προτεραιότητα στην επίλυση του δημογραφικού προβλήματος.</p>
      <p>Το συνολικό ποσό που προϋπολογίζεται για το επίδομα του κάθε παιδιού που γεννιέται στις νέες οικογένειες, ανέρχεται στα 123 εκατ. ευρώ, ενώ άλλα 12 εκατ. αναμένεται να κοστίσει η μετάπτωση στον χαμηλό συντελεστή ΦΠΑ για τα είδη βρεφικής ηλικίας και για τα κράνη ασφαλείας.</p>
      <h3>Δείτε ακόμα: <a href="https://www.neolaia.gr/2019/11/21/katatethike-o-proupologismos-sta-436-ekat-to-koinoniko-merisma/">Κατατέθηκε στη Βουλή ο Προϋπολογισμός – Στα 436 εκατ. ευρώ το Κοινωνικό Μέρισμα</a></h3>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/22/eortastiko-orario-katastimaton-kiriakes-anoixta-magazia/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/22/sadorini-ieromenos-spaei-poulman-me-siderolosto/"/>
        <a href="https://neolaia.gr/2019/11/22/thessaloniki-diakopi-reumatos/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/22/epidoma-pediou-a21-ksekina-i-katavoli-hrimaton/"/>
        <a href="https://neolaia.gr/neo/stadiodromia-spoudes"/>
        <a href="https://neolaia.gr/2019/11/22/senses-a-photography-workshop-by-playboy-greece/"/>
      </related>
    </article>
  </body>
</html>