<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/lAm1k7/Har-tatt-flere-tester-av-kroppen-Dropper-helgens-verdenscup"/>
    <meta property="og:site_name" content="Bergens Tidende"/>
    <meta property="article:published_time" content="2019-11-21T14:00:39+00:00"/>
    <meta property="og:title" content="Sverre Lunde Pedersen dropper helgens verdenscupløp"/>
    <meta property="og:description" content="Sverre Lunde Pedersen (27) beskriver forrige helg som at «håndbrekket var på». Nå velger han å bli hjemme og restituerer seg."/>
  </head>
  <body>
    <article>
      <h1>Sverre Lunde Pedersen dropper helgens verdenscupløp</h1>
      <h2>Sverre Lunde Pedersen (27) beskriver forrige helg som at «håndbrekket var på». Nå velger han å bli hjemme og restituerer seg.</h2>
      <address><time datetime="2019-11-21T14:00:39+00:00">21 Nov 2019, 14:00</time> by <a rel="author">Lars Sørnes</a></address>
      <p>Det gikk ikke som Sverre Lunde Pedersen hadde ønsket under verdenscupåpningen i Minsk forrige helg. Han endte tredje sist på spesialitetsdistansen 5000 meter. Da merket han at noe var galt.</p>
      <p>– Jeg følte jeg hadde håndbrekket på. Det er sånn det er når kroppen er redusert og i sparemodus. Jeg fikk ikke inn det giret jeg ønsker for å gå fort. Sånn er det av og til, forteller Pedersen.</p>
      <p>Derfor har 27-åringen valgt stå over verdenscupløpene i Polen kommende helg.</p>
      <p>– Vi tok noen undersøkelsen på Olympiatoppen etter forrige helg i Minsk. Da kom vi frem til at jeg trenger en roligere periode nå i stedet for løp, forteller Pedersen.</p>
      <p>
        <a href="https://www.bt.no/sport/i/8mVynG/sverre-lunde-pedersen-dropper-verdenscuploep-for-aa-toppe-formen-det-ka">Les også<br/>Sverre Lunde Pedersen dropper verdenscupløp for å toppe formen. Det kan koste ham 140.000 kroner.</a>
      </p>
      <h3>Roligere periode hjemme</h3>
      <p>Han forteller at det nå blir noen rolige dager med enkel trening. Pedersen er klar på at det ikke ligger noe dramatikk bak valget. Nå håper han å returnere til verdenscuphelgen i Astana 6.–8. desember.</p>
      <p>– Jeg har lyst til å ta det med en gang og komme på rett spor igjen. Det er viktig å ikke gå med redusert kropp over lang tid. Hvis jeg ikke tar en pause nå kan det slå negativt ut senere, sier han.</p>
      <p>Helgen sett under ett var skuffende sett med norske øyne. Pedersen sto riktignok for den sterkeste prestasjonen. På 1500 meter tok han en sterk 6. plass.</p>
      <p>I en pressemelding skrev Norges Skøyteforbund dette om grunnen til at Pedersen står over verdenscupen for en periode:</p>
      <p>«Det har ikke gitt noen klare svar, men en mistanke om at kroppen ikke har klart å restituere seg godt nok etter sykkelvelten i Inzell tidligere i høst. Etter samråd med lege og landslagsledelsen velger Sverre å ta en roligere periode hjemme for restitusjon, slik at han vil være klar for større mål senere i sesongen», står det i pressemeldingen.</p>
      <p>
        <a href="https://www.bt.no/sport/i/dOaK5J/skoeyteloepene-gaar-fra-nrk-til-viasat-dette-er-strategien-for-aa-faa-unge">Les også<br/>Skøyteløpene går fra NRK til Viasat. Dette er strategien for å få unge seere til å bry seg.</a>
      </p>
      <figure>
        <img src="https://images.sacdn.no/v2/images/1f95266b-afde-433d-b454-2420a270e3cb?fit=crop&amp;h=1335&amp;w=1900&amp;s=d97e4db8d6f75c2bcbb70bd657874c92d58101f0"/>
        <figcaption>Sverre Lunde Pedersen tok gull på 5000 meter under VM i enkeltdistanser forrige sesong.<cite>Matthias Schrader / TT NYHETSBYRÅN</cite></figcaption>
      </figure>
      <h3>Lorentzen: – Det var et slag i trynet</h3>
      <p>Håvard Lorentzen hadde en mørk helg i sesongåpningen sist helg. Ingenting stemte for den olympiske mesteren.</p>
      <p>– Det var veldig kjipt å få den smellen. Jeg trener hele året for å prestere bra. Da er det forvirrende å oppleve at det går så dårlig. Det gir ikke akkurat trygghet, sier Lorentzen.</p>
      <p>Bergenseren skal delta i lagsprint og 500-meter i helgen. Det norske laget falt på lagsprinten sist helg, og den konkurransen kan bare gå bedre.</p>
      <p>På 500-meteren må Lorentzen i utgangspunktet starte i B-gruppen dersom ikke noen trekker seg fra A-gruppen og gir plass til ham. Det betyr at han må gå blant de nest beste og ikke får kjempe om selve verdenscupseieren.</p>
      <p>– Jeg kan ikke huske sist jeg var i B-gruppen. Motivasjonen min er å prestere en tid som gjør at jeg er blant de beste igjen og at jeg rykker opp i A-gruppen igjen.</p>
      <p>De tre beste i B-gruppen rykker opp i A-gruppen til neste verdenscup.</p>
      <p>Når det gjelder hvorfor det gikk så dårlig sist helg, vet Lorentzen fortsatt lite om hvorfor det gikk som det gikk.</p>
      <p>– Jeg sprakk på 1000-meteren, men på 500-meteren gjorde jeg egentlig ingen feil. Det stemte bare ikke for meg, sier Lorentzen.</p>
      <p>
        <a href="https://www.bt.no/sport/i/70obV9/etter-lorentzens-fiaskostart-ville-ikke-treneren-snakke-dette-sier-h">Les også<br/>Etter Lorentzens fiaskostart, ville ikke treneren snakke. Dette sier han i dag</a>
      </p>
      <figure>
        <img src="https://images.sacdn.no/v2/images/6ad4504e-2cb9-423c-928a-679694e856c6?fit=crop&amp;h=1168&amp;w=1900&amp;s=21fc83300485871e35dd0f3ac1d213e7f901289f"/>
        <figcaption>Håvard Lorentzen slet under verdenscupåpningen i Minsk.<cite>Sergei Grits / AP</cite></figcaption>
      </figure>
      <h3>Helgens tropp</h3>
      <p>Under ser den norske troppen som skal delta i helgens verdenscup i Polen.</p>
      <p>
        <b>Herrer:</b>
      </p>
      <ul>
        <li>Allan Dahl Johansson, Aktiv SK (21)</li>
        <li>Kristian G. Ulekleiv, Gjøvik SK (23)</li>
        <li>Håvard Bøkko, Hol IL (32)</li>
        <li>Henrik Fagerli Rukke, Hol IL (23)</li>
        <li>Sindre Henriksen, Fana IL (27)</li>
        <li>Håvard Holmefjord Lorentzen, Fana IL (27)</li>
        <li>Hallgeir Engebråten, Nord-Odal IL (19)</li>
        <li>Bjørn Magnussen, Spk. Falken (21)</li>
        <li>Odin By Farstad, Spk. Falken (21)</li>
      </ul>
      <p>
        <b>Kvinner:</b>
      </p>
      <ul>
        <li>Ragne Wiklund, Aktiv SK (19)</li>
        <li>Ida Njåtun, Asker SK (28)</li>
        <li>Julie Nistad Samsonsen, Fana IL (19)</li>
        <li>Hege Bøkko, Hol IL (28)</li>
        <li>Camilla Lund, Leinstrand IL (24)</li>
        <li>Sofie Karoline Haugen, Sandefjord SK (24)</li>
      </ul>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/okonomi/i/QoXpWA/sjoeboden-raatner-eieren-er-klar-til-aa-restaurere-men-staten-tillater"/>
        <a href="https://www.bt.no/sport/i/QoWldJ/foelg-aasanes-kvalikfinale-og-chat-med-vaar-reporter"/>
        <a href="https://www.bt.no/innenriks/i/P9L3J5/fryktet-efta-domstolen-ville-stoppe-trygderetten"/>
        <a href="https://www.bt.no/btmeninger/debatt/i/OpXwbV/min-fitte-er-flott"/>
      </related>
      <ol>
        <li>
          <a href="https://www.bt.no/tag/Sverre_Lunde_Pedersen">Sverre Lunde Pedersen</a>
        </li>
        <li>
          <a href="https://www.bt.no/tag/Sk%C3%B8yter">Skøyter</a>
        </li>
      </ol>
    </article>
  </body>
</html>