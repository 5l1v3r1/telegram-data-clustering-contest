<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/politica/2019/11/21/populisti-la-festa-e-finita-arriva-il-manifesto-politico-delle-sa-1-955342.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T14:44:45+00:00"/>
    <meta property="og:title" content="&quot;Populisti, la festa è finita&quot;: arriva il manifesto politico delle sardine"/>
    <meta property="og:description" content="Politica - Approfondisci su L'Unione Sarda.it"/>
  </head>
  <body>
    <article>
      <h6 class="kicker">su facebook</h6>
      <h1>"Populisti, la festa è finita": arriva il manifesto politico delle sardine</h1>
      <h2>Si butteranno in politica? Non è il momento, almeno così sembra: "Ci troverete ovunque, benvenuti in mare aperto", scrivono alla fine della loro dichiarazione d'indipendenza</h2>
      <address>
        <time datetime="2019-11-21T14:44:45+00:00">21 Nov 2019, 14:44</time>
      </address>
      <p>"Cari populisti, lo avete capito. La festa è finita". Si apre così, con quella che appare come una dichiarazione di guerra, e che scimmiotta il salviniano "La pacchia è finita", il manifesto politico delle Sardine, il movimento nato da quattro ragazzi di Bologna, Giulia, Andrea, Roberto e Mattia che la scorsa settimana - con un tam tam su Facebook - hanno portato più di 10mila persone in piazza a manifestare contro Salvini.</p>
      <p>La manifestazione è stata replicata, con enorme successo, anche a Modena, e ora la sardine stanno sguazzando in tutta Italia, oggi a Sorrento in occasione di una visita del leader della Lega.</p>
      <p>Contro Salvini ma per cosa? Hanno provato a spiegarlo in questo manifesto: "Cari populisti, lo avete capito. La festa è finita. Per troppo tempo avete tirato la corda dei nostri sentimenti, l'avete tesa troppo e si è spezzata. Per anni avete rovesciato bugie e odio su noi e i nostri concittadini, avete unito verità e menzogne, approfittato della nostra buona fede, delle nostre paure e difficoltà".</p>
      <figure>
        <img src="https://www.unionesarda.it/foto/previewfotoprogressivejpeg/2019/11/22/foto_da_faceboo-514-318-870134.jpg"/>
        <figcaption>(Foto da Facebook)</figcaption>
      </figure>
      <p>Ancora: "Per troppo tempo vi abbiamo lasciato fare, avete ridicolizzato argomenti serissimi, avete spinto i vostri più fedeli seguaci a insultare e distruggere la vita delle persone sulla rete".</p>
      <p>Ma "adesso ci avete risvegliato", e "siete gli unici a dover avere paura".</p>
      <p>Chi sono le sardine? "Un popolo di persone normali, amiamo le nostre case e le nostre famiglie, mettiamo passione nell'aiutare gli altri quando e come possiamo, amiamo le cose divertenti, la bellezza, la non violenza, la creatività e l'ascolto".</p>
      <p>Credono "nella politica e nei politici con la P maiuscola, in quelli che pensano al proprio interesse personale solo dopo aver pensato a quello di tutti gli altri, sono rimasti in pochi ma ci sono, e noi torneremo a dagli coraggio.</p>
      <figure>
        <img src="https://www.unionesarda.it/foto/previewfotoprogressivejpeg/2019/11/22/foto_da_faceboo-514-318-870135.jpg"/>
        <figcaption>(Foto da Facebook)</figcaption>
      </figure>
      <p>Pronti a lanciarsi in politica? Non è il momento, almeno così pare dalla conclusione del manifesto politico. Le sardine le ritroveremo, ma nel "mare aperto" delle piazze e non nelle urne elettorali: "Ci troverete ovunque. Benvenuti in mare aperto".</p>
      <p>L'iniziativa di questo movimento nato dal nulla si è guadagnata gli applausi della sinistra e lo scherno di Matteo Salvini, che su Facebook ha lanciato i suoi "gattini che mangiano le sardine".</p>
      <p>Matteo Renzi oggi ha commentato così: "È bello che ci sia tanta gente che vuole impegnarsi: dicono no a Salvini, ma devono trovare anche qualcosa per dire dei sì. La grande scommessa è proprio fare proposte positive".</p>
      <p>(Unioneonline/L)</p>
    </article>
  </body>
</html>