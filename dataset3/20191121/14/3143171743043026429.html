<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/policlinico-di-messina-il-direttore-sanitario-levita-ha-i-requisiti-previsti-dalla-legge.html"/>
    <meta property="og:site_name" content="Tempostretto"/>
    <meta property="article:published_time" content="2019-11-21T14:30:29+00:00"/>
    <meta property="og:title" content="Policlinico di Messina, il direttore sanitario Levita ha i requisiti previsti dalla legge?"/>
    <meta property="og:description" content="A chiedere verifiche al Ministro della Salute e del Ministro per gli affari regionali e le autonomie è la senatrice di Leu Loredana De Pretis"/>
  </head>
  <body>
    <article>
      <h1>Policlinico di Messina, il direttore sanitario Levita ha i requisiti previsti dalla legge?</h1>
      <address><time datetime="2019-11-21T14:30:29+00:00">21 Nov 2019, 14:30</time> by <a rel="author" href="https://www.tempostretto.it/author/danila-la-torre" target="_blank">Danila La Torre</a></address>
      <p>
        <i>A chiedere verifiche al Ministro della Salute e del Ministro per gli affari regionali e le autonomie è la senatrice di Leu Loredana De Pretis</i>
      </p>
      <p>La nomina del direttore sanitario dell’azienda ospedaliera universitaria policlinico “G. Martino” di Messina <b>Antonino Levita</b> finisce sotto la lente di ingrandimento del Governo.</p>
      <h3>L’interrogazione della senatrice De Pretis</h3>
      <p>La senatrice di Leu Loredana De Pretis ha infatti presentato un’interrogazione indirizzata al Ministro della Salute e del Ministro per gli affari regionali e le autonomie, nella quale evidenzia che «<i>sarebbero state sollevate perplessità sul mancato possesso dei requisiti, con diverse note trasmesse da parte dell’organizzazione sindacale FGU Gilda Unams dipartimento università di Messina alle autorità competenti». </i>La nomina di Levita risale al 20 giugno 2019 ed è stata formalizzata con delibera n.20 del direttore generale Giuseppe Laganga.</p>
      <h3>I dubbi dell’organizzazione sindacale FGU Gilda Unams</h3>
      <p>Secondo quanto denunciato dall’organizzazione sindacale, Levita per essere nominato direttore sanitario, dovrebbe essere in possesso di 10 anni di attività di dirigente sanitario presso la direzione sanitaria, poiché carente di specializzazione in area di sanità pubblica, ed essere stato responsabile di unità operativa complessa per almeno 5 anni.</p>
      <p>«In base alle informazioni di cui è a conoscenza l’interrogante – scrive la senatrice De Pretis – il dottor Levita, assegnato a svolgere le mansioni di dirigente medico presso l’unità ospedaliera di Neurochirurgia traumatologica del policlinico di Messina a regime esclusivo, da gennaio 2009 al 30 aprile 2013 in distacco presso l’IRCCS Neurolesi di Messina, avrebbe svolto contemporaneamente il ruolo di direttore medico presso l’IRCCS e di responsabile dell’area medica presso l’ospedale psichiatrico giudiziario di Barcellona Pozzo di Gotto, due incarichi di direzione sanitaria in due enti diversi, e risulterebbe carente dei requisiti previsti per la nomina di direttore sanitario, anche in virtù del fatto che non possiederebbe l’attestato di formazione manageriale si sensi dell’art. 7 del decreto del Presidente della Repubblica n. 484 del 1997».</p>
      <h3>Cosa chiede la senatrice</h3>
      <p>La De Pretis chiede quindi di sapere «se i Ministri in indirizzo siano informati dei fatti esposti; se non ritengano opportuno assumere iniziative, per quanto di competenza, per accertare la piena regolarità del percorso amministrativo intrapreso dal direttore generale del policlinico e garantire l’assoluta trasparenza, la corretta applicazione della legge e dei principi di buon andamento e di imparzialità dell’amministrazione».</p>
      <h4>Articoli correlati</h4>
    </article>
  </body>
</html>