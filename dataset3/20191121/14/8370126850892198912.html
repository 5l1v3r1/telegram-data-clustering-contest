<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135792/mansur-yavas-belediyecilikte-yolsuzlugun-kokunu-kaziyacagiz"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-21T14:36:00+00:00"/>
    <meta property="og:title" content="Mansur Yavaş: Belediyecilikte yolsuzluğun kökünü kazıyacağız"/>
    <meta property="og:description" content="Ankara Büyükşehir Belediyesi Başkanı Mansur Yavaş yedi aylık görev süresini değerlendirdi. Yavaş, “Belediyecilikte, yolsuzluk kelimesinin kökü kazınacak” dedi."/>
  </head>
  <body>
    <article>
      <h1>Mansur Yavaş: Belediyecilikte yolsuzluğun kökünü kazıyacağız</h1>
      <h2>Ankara Büyükşehir Belediyesi Başkanı Mansur Yavaş yedi aylık görev süresini değerlendirdi. Yavaş, “Belediyecilikte, yolsuzluk kelimesinin kökü kazınacak” dedi.</h2>
      <address>
        <time datetime="2019-11-21T14:36:00+00:00">21 Nov 2019, 14:36</time>
      </address>
      <p>Ankara Büyükşehir Belediyesi Başkanı Mansur Yavaş yedi aylık görev süresini değerlendirdi. Yavaş, “Belediyecilikte, yolsuzluk kelimesinin kökü kazınacak” dedi.</p>
      <p>Ankara Büyükşehir Belediye Başkanı Mansur Yavaş, önümüzdeki süreçte Ankaralıları nelerin beklediğini, belediyedeki atama problemlerini ve belediyenin kış hazırlıklarının neler olduğu gibi birçok konuyu Yeniçağ gazetesinden Berkay Bigeç'e değerlendirdi.</p>
      <p>"Göreve geldiğimizde ilk işimiz ihaleleri canlı yayınlamak oldu. Şu anda yemek malzemesi alım ihalelerini bile binlerce kişi izliyor" diyen Yavaş, “Belediyecilikte, yolsuzluk kelimesinin kökü kazınacak” ifadelerinde bulundu.</p>
      <p>
        <b>7 aylık görev süresi boyunca Ankara’da neler değişti? Ne gibi faaliyetlerde bulunuldu?</b>
      </p>
      <p>Mansur Yavaş: İlk etapta sorunları tespit etmek, doğru ekipleri oluşturmak, Belediye yapısını tanımak ve bu yapıyı sağlıklı bir hale getirmeniz gerekiyor. Göreve geldiğimiz ilk aylarda bu konuya ağırlık verdik. Bu süreci şu anda büyük ölçüde tamamladık. Tüm bunları tamamlarken, yıllardır bahsettiğimiz yönetim anlayışını da Belediye yetkililerine ve Ankaralı hemşerilerimize yansıtmak için çalışmalar yaptık. İlk işimiz ihaleleri canlı yayınlamak oldu. <b>Şu anda yemek malzemesi alım ihalelerini bile binlerce kişi izliyor. Bu uygulama bazı il ve ilçe belediyelerinde de başladı.</b> Bunun zamanla tüm Türkiye’ye yayılacağını ve bir öncü olarak ülkemizde “belediyecilik”te “yolsuzluk” kelimesinin kökünün kazınacağını düşünüyoruz.</p>
      <p>Bunun dışında 100 Gün Raporu yayınlamış ve Belediye’nin bilançosu ile yaptığımız hizmetlere dair Ankaralılara hesap vermiştik. Şimdi 200 Gün Raporu’nu da kamuoyuyla paylaştık. Çünkü hesap verebilir bir yönetim anlayışı hakim olsun istiyoruz. Kadın Kooperatifleri Çalıştayı, Hayvan Çalıştayı gibi etkinliklerle sorunları dinledik; anketler ile Ankaralıların görüşlerini aldık. Ulus Projesi, milli bayramların nasıl kutlanması gerektiği gibi konuları internet sitemiz üzerinden Ankaralılara sorduk, binlerce öneri aldık. Üniversitelerle, meslek odalarıyla, sivil toplum kuruluşlarıyla; kısacası toplumun tüm kesimleriyle bir araya gelerek katılımcı bir belediyecilik anlayışını hakim kılıyoruz. <b>Yeni mobil uygulamamamız belki de dünyada sayılı örneklerden olacak. Ankaralılar nerede sorun görüyorsa, ne talebi varsa anında bize ulaşabilecekler.</b> Muhtarlarımız için de bir uygulama yapıldı. Artık doğrudan Belediye’ye mahallelerinde yaşanan sorunları aktarabiliyorlar. Biz, herkesin yaşadığı kente dair söyleyeceği bir şeyler olsun istiyoruz. Şeffaf olacağız, katılımcı olacağız ve hesap verebilir olacağız. Bunlar bizim yönetim anlayışımızın değişmez parçası oluyor.</p>
      <p>
        <b>İşten atmalarla ilgili birçok iddia var. 7 aylık dilimde belediyeden kaç kişinin işine son verildi? Kaç personel alındı?</b>
      </p>
      <p>Seçimden önceki dönemde bu konuyla ilgili çirkin iddialar ortaya atılmıştı hatırlarsanız. Seçilmem halinde herkesin işsiz kalacağı iftiraları atılmış ve buradan oy kazanmaya çalışmışlardı. Biz ise ekmeğini emeği ile kazanan, alın teri ile evine ekmek götüren kimse ile bir sorunumuz olmayacağını defalarca belirtmiştik. Şu anda da sözümüzde duruyoruz. <b>Ankara Büyükşehir Belediyesi’nin yaklaşık 30 bin çalışanı var. Bugüne kadar işten çıkarılan işçi sayısı yaklaşık bir ay önce 159’du.</b> Belediye Meclisi’nde yer alan parti gruplarına ve sendikalara haksız yere işten çıkarılan olursa beni bilgilendirin demiştim. <b>En son 10 işçi işe geri alındı. Sendika başkanı da çıkıp teşekkür etti ve haksız yere atılan kimse olmadığını söyledi.</b> Bizim bu tip kaygılarımız yok, tek amacımız Ankara’ya dürüst ve güzel şekilde hizmet etmek.</p>
      <p>
        <b>Büyükşehire bağlı şirketlere yapacağınız atamalar konusunda problemlerle karşılaşmıştınız. Atamalarla ilgili sorunlar çözüldü mü?</b>
      </p>
      <p>Şu an için büyük ölçüde sorunları çözdük. Kamuoyunu gereksiz yere meşgul eden bir konuydu. Artık önümüze bakacağız.</p>
      <p>
        <b>Kış yaklaşırken büyükşehir belediyesinde ne gibi hazırlıklar var?</b>
      </p>
      <p>Maalesef iklim değişiklikleri ve çok katlı binalar yüzünden şehir selleri meydana geliyor. Bir mahallede damla yokken yan mahalleyi yağmurdan su basabiliyor. Bu kaçınılmaz bir durum artık. Biz, yıllardır çözülemeyen alt yapı sorununu ele aldık. Projelerimizi hazırladık ve uygulamaya koyuyoruz. Güçlü bir AKOM(Afet Koordinasyon Merkezi) yapısı kuruyoruz. Ankara’da en çok sorun yaşanan yerler belli. Bu bölgelerde yenileme ve bakım çalışmalarımızı hızlandırdık. Yağış beklentisi öncesinde ekiplerin hepsi bu bölgede konuşlanacak ve tıkanıklıkların önüne geçecek. Ankara’nın tamamında alt yapı sorununu birkaç yıl içinde çözeceğiz. Bunun dışında, yurt dışında da bazı yerlerde bu uygulama var. Taşra bölgelerde köylüye, muhtara tuz dağıtacağız. Çünkü Büyükşehir caddeleri açıyor ancak sokaklar kapalı olduktan sonra bir anlamı kalmıyor. Vatandaşlarımızla el ele vereceğiz.</p>
      <p>
        <b>Önümüzdeki süreçte Ankaralıları neler bekliyor?</b>
      </p>
      <p>Ankara’nın şu anda en büyük problemi ekonomi ve ulaşım. Bu yüzden bir yandan kırsal kalkınmayı sağlayacak projelerimize başlarken bir yandan da sanayicimizi destekleyeceğiz. Gölbaşı-Bala arası sulu tarım projemize ilk olarak belediyemizin arazilerinde başlayacağız. Böylece Kızılırmak suyu da boşa akmayacak. Sonradan mahalle olan köylerimizde su indirimi yaptık. Çok cüzi bir rakamla su temin edebiliyorlar. Güneş enerjisi panelleri kurmak suretiyle elektrik giderlerini de büyük ölçüde çözeceğiz. Sözleşmeli üreticilik ile çiftçimizin ürettiklerini alacağız. Halk Ekmek’i Halk Market’e dönüştürme projemiz var. Bu marketlerde üreticimizin ürünlerini doğrudan ve uygun fiyatlarla vatandaşlarımızla buluşturacağız. Mavi bandrol uygulaması ile gıda denetimi yapıp, organik ve sağlıklı ürünleri hemşerilerimize duyuracağız. Ulaşımda 56 kilometrelik bisiklet yolu projemizin çok yakında yapımına başlıyoruz, 3 yıl içerisinde tamamlamayı planlıyoruz. Metro hattı için ise kredi ve hibe görüşmelerimiz sürüyor.</p>
      <p>Bizler “Ortak Akıl” ilkesi ile Başkent’i yöneterek, ulaşım problemlerinin çözüldüğü, bol yeşil alanın bulunduğu, çağın teknolojik gereksinimlerine ayak uydurabilen, yaşamaktan keyif alınan, ekonominin iyileştiği, üretimin ve istihdamın arttığı, kültür ve sanat organizasyonlarının ön plana çıktığı, insanların aidiyet duygularının yüksek olduğu mutlu bir şehir hedefliyoruz. Ankara’yı Mustafa Kemal Atatürk’e yakışır, dünya başkentleriyle yarışır bir kent haline birlikte getireceğiz.</p>
    </article>
  </body>
</html>