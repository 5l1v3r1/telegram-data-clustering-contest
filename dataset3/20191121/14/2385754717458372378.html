<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598452/enimerosi-gia-diadikasia-kataggelias-pithanis-diafthoras-apo-astynomikous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T14:15:00+00:00"/>
    <meta property="og:title" content="Ενημέρωση για διαδικασία καταγγελίας πιθανής διαφθοράς από Αστυνομικούς"/>
    <meta property="og:description" content="Πολίτες που κατέχουν στοιχεία για πιθανή διαφθορά από μέλη της Αστυνομίας μπορούν να δίνουν τις πληροφορίες επώνυμα ή ανώνυμα στην Υπηρεσία Εσωτερικού..."/>
  </head>
  <body>
    <article>
      <h1>Ενημέρωση για διαδικασία καταγγελίας πιθανής διαφθοράς από Αστυνομικούς</h1>
      <address><time datetime="2019-11-21T14:15:00+00:00">21 Nov 2019, 14:15</time> by <a rel="author">SigmaLive</a></address>
      <p><b>Πολίτες που κατέχουν στοιχεία για πιθανή διαφθορά από μέλη της Αστυνομίας μπορούν να δίνουν τις πληροφορίες επώνυμα ή ανώνυμα στην Υπηρεσία Εσωτερικού Ελέγχου που λειτουργεί στην Αστυνομία από τον Μάρτιο του 2018.<br/></b> <br/>Για την επικοινωνία των πολιτών με την Υπηρεσία Εσωτερικού Ελέγχου, είτε για σκοπούς καταγγελίας τέτοιου είδους υποθέσεων είτε για παροχή σχετικών πληροφοριών, η Αστυνομία έχει δημιουργήσει την ειδική ηλεκτρονική φόρμα καταχώρησης καταγγελιών/πληροφοριών για θέματα διαφθοράς από μέλη της Αστυνομίας.<br/> <br/>Η φόρμα επικοινωνίας βρίσκεται στις δύο ιστοσελίδες της Αστυνομίας https://anticorruption.police.gov.cy/ και http://www.cypruspolicenews.com/corruption, καθώς και στην εφαρμογή της Αστυνομίας για έξυπνα κινητά τηλέφωνα και ηλεκτρονικές ταμπλέτες, στα λειτουργικά συστήματα Android και IOS.<br/> <br/>Περαιτέρω, το κοινό μπορεί να επικοινωνεί με την Υπηρεσία Εσωτερικού Ελέγχου, είτε τηλεφωνικώς στο τηλέφωνο 22607577, είτε μέσω ηλεκτρονικού ταχυδρομείου στη διεύθυνση yeea@police.gov.cy<br/> <br/>«Κάθε καταγγελία ή πληροφορία προς την Υπηρεσία Εσωτερικού Ελέγχου της Αστυνομίας μπορεί να δίνεται είτε επώνυμα, είτε ανώνυμα», σύμφωνα με ανακοίνωση.<br/> <br/>Η Υπηρεσία Εσωτερικού Ελέγχου υπάγεται διοικητικά απευθείας στον Αρχηγό Αστυνομίας. Οι εξουσίες και αρμοδιότητές της εποπτεύονται απευθείας από τον Γενικό Εισαγγελέα της Δημοκρατίας.<br/> <br/>Πηγή: ΚΥΠΕ </p>
    </article>
  </body>
</html>