<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837039-stefanchuk-poverne-kompensatsiyu-na-orendu-kvartiri-teschi-arakhamiya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T14:24:00+00:00"/>
    <meta property="og:title" content="Стефанчук поверне компенсацію за оренду квартири тещі - Арахамія"/>
    <meta property="og:description" content="КИЇВ. 21 листопада. УНН. Перший віце-спікер Верховної Ради України Руслан Стефанчук планує повернути державі відшкодування, які він отримав за оренду житла …"/>
  </head>
  <body>
    <article>
      <h1>Стефанчук поверне компенсацію за оренду квартири тещі - Арахамія</h1>
      <address><time datetime="2019-11-21T14:24:00+00:00">21 Nov 2019, 14:24</time> by <a rel="author">Саша Картер</a></address>
      <p><b>КИЇВ. 21 листопада. УНН.</b> Перший віце-спікер Верховної Ради України Руслан Стефанчук планує повернути державі відшкодування, які він отримав за оренду житла. Про це заявив журналістам у четвер голова фракції "Слуга народу" Давид Арахамія, передає кореспондент <b>УНН.</b></p>
      <p>"Пан Стефанчук – дуже порядна, культурна і інтелігентна людина. Він людина, за яку я буду битись до останнього. Він, до речі, щоб вам було зрозуміло, все робив законно. Там є особиста історія… Але він написав заяву на голову Верховної ради повернути власним коштом всі відшкодування, які йому відшкодували, щоб повернули назад з його зарплати. Вчора. Але я вважаю, що це неправильно. Він за законом все робить нормально", - сказав голова фракції.</p>
      <p>Зі слів Арахамії, у Стефанчука немає житла в Києві, а орендувати у родичів не протизаконно.</p>
      <p>Зазначимо, цього тижня у ЗМІ з’явилась інформація про те, що з початку роботи Верховної Ради 9-го скликання 120 народних депутатів отримали компенсацію за житло в розмірі близько 3,29 млн грн. У списку фігурував Стефанчук: за даними декларації за 2018 рік, він проживав у квартирі, що належить його тещі.</p>
      <p>Як повідомлялося раніше, у вересні жоден нардеп 9-го скликання <a href="https://www.unn.com.ua/uk/exclusive/1826195-zhoden-nardep-9-go-sklikannya-sche-ne-zvertavsya-za-kompensatsiyu-za-zhitlo">не звертався</a> за компенсацію за житло.</p>
    </article>
  </body>
</html>