<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_zbitki-na-935-mln-grn-sap-prolila-svitlo-na-spravu-sadovogo/939220"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T14:55:00+00:00"/>
    <meta property="og:title" content="Збитки на 93,5 млн грн: САП пролила світло на справу Садового"/>
    <meta property="og:description" content="Прокурори Спеціалізованої антикорупційної прокуратури повідомили про підозру низці посадовців Львівської міської ради. Йдеться про зловживання під час операцій із земельними ділянками у селі Рясне-Руське, що завдало збитків громадянам і державі на понад 93,5 млн грн. Про це у четвер ..."/>
  </head>
  <body>
    <article>
      <h1>Збитки на 93,5 млн грн: САП пролила світло на справу Садового</h1>
      <address><time datetime="2019-11-21T14:55:00+00:00">21 Nov 2019, 14:55</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939220_w_300.jpg?v=0"/>
        <figcaption>Землю продавали без аукціону за заниженою вартістю, кажуть в САП. Фото: УНІАН</figcaption>
      </figure>
      <p>Прокурори Спеціалізованої антикорупційної прокуратури повідомили про підозру низці посадовців Львівської міської ради. Йдеться про зловживання під час операцій із земельними ділянками у селі Рясне-Руське, що завдало збитків громадянам і державі <b>на понад 93,5 млн грн</b>.</p>
      <p>Про це у четвер повідомили у САП.</p>
      <p>У 2015 році до правоохоронців звернулись понад 60 громадян із заявами про незаконне відчуження належної їм землі.</p>
      <p>Слідчі встановили, що <b>понад 23,49 га земель</b> посадовці Львівської міськради продали без аукціону за заниженою вартістю, як землі промисловості.</p>
      <p>Також з'ясували, що продана земельна ділянка взагалі не належить територіальній громаді міста Львіва, Фактично використовується в якості городів та перебуває у власності Рясне-Руської сільської ради, як земля сільськогосподарського призначення.</p>
      <p>Посадовцям інкримінують вчинення корупційного злочину - "умисне в інтересах третіх осіб використання службовою особою влади чи службового становища за попередньою змовою групою осіб".</p>
      <p>Одразу після вручення підозр, прокурорами <b>вручено клопотання про обрання запобіжних заходів</b>, повідомили у САП.</p>
      <blockquote>21 листопада мер Львова Андрій Садовий заявив, що працівники Спеціалізованої антикорупційної прокуратури вручили йому підозру.<br/>Підозру <a href="https://gazeta.ua/articles/politics/_meru-lvova-sadovomu-vruchili-pidozru/939193">надіслали електронною поштою</a>.</blockquote>
    </article>
  </body>
</html>