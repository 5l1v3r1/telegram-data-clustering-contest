<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/milan/2019/11/21/news/ibrahimovic_trattativa-241575792/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T14:40:00+00:00"/>
    <meta property="og:title" content="Il Milan ha voglia di Ibrahimovic, ma la concorrenza aumenta"/>
    <meta property="og:description" content="Il club rossonero vorrebbe che lo svedese fosse a Milanello già a dicembre, quindi con quasi un mese di anticipo rispetto al momento della prima"/>
  </head>
  <body>
    <article>
      <h1>Il Milan ha voglia di Ibrahimovic, ma la concorrenza aumenta</h1>
      <h2>Il club rossonero vorrebbe che lo svedese fosse a Milanello già a dicembre, quindi con quasi un mese di anticipo rispetto al momento della prima presenza ufficiale. Intanto all'ex Galaxy è arrivata una telefonata di Mourinho</h2>
      <address><time datetime="2019-11-21T14:40:00+00:00">21 Nov 2019, 14:40</time> by <a rel="author">STEFANO SCACCHI</a></address>
      <p><b>MILANO -</b> Anche Mourinho entra nella corsa per <a href="https://www.repubblica.it/sport/calcio/serie-a/milan/2019/11/20/news/incontro_con_raiola_per_ibrahimovic-241511213/">Ibrahimovic</a>. Secondo i media svedesi, l'allenatore portoghese avrebbe telefonato all'ex attaccante del <a href="https://www.repubblica.it/sport/calcio/esteri/2019/11/14/news/ibrahimovic_addio_ai_los_angeles_galaxy-241077294/">Los Angeles Galaxy</a> per chiedergli di raggiungerlo al Tottenham, dove lo <a href="https://www.repubblica.it/sport/calcio/esteri/2019/11/20/news/mourinho_nuovo_allenatore_del_tottenham-241463181/">Special One ha appena sostituito l'esonerato Pochettino</a>. Sarebbe un ricongiungimento dopo le esperienze insieme prima all'Inter e poi sette anni dopo al Manchester United.</p>
      <h3>Ibra prima possibile</h3>
      <p>Un concorrente in più per il Milan che ieri ha avviato ufficialmente la trattativa con l'agente Mino Raiola per convincere Ibrahimovic a tornare a vestire la maglia rossonera a sette anni di distanza dalla cessione al Paris Saint Germain nell'estate 2012. Per il Milan il valore di questo ritorno andrebbe al di là del rendimento di Ibrahimovic sul campo. Il club rossonero vede nel calciatore svedese un elemento in grado di trascinare il gruppo anche a livello temperamentale. Lo dimostra la proposta che sarebbe stata fatta al centravanti di Malmoe: in caso di semaforo verde alla proposta, il club rossonero vorrebbe che Ibrahimovic fosse a Milanello già a dicembre, quindi con quasi un mese di anticipo rispetto al momento della prima presenza ufficiale.</p>
      <h3>Utile non solo sul campo</h3>
      <p>In questo modo il centravanti, oltre ad allenarsi insieme ai compagni per essere al massimo della condizione a gennaio, potrebbe dare una scossa caratteriale a un gruppo in cerca di leader in una fase molto delicata con la squadra a pochi punti dalla zona retrocessione. Ma prima Ibrahimvovic dovrà sciogliere il dilemma più grande: allungare la carriera o lasciare il calcio? La scadenza è fissata a metà dicembre. Al momento i discorsi di natura economica - durata del contratto e ingaggio - dipendono da questa decisione. Intanto la fila si allunga: a Milan, Bologna e Napoli si aggiunge il Tottenham di Mourinho.</p>
    </article>
  </body>
</html>