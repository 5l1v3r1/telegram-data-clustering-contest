<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/v_sap_povidomyly_detali_vruchennya_pidozry_andriyu_sadovomu_331324.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T14:48:00+00:00"/>
    <meta property="og:title" content="У САП повідомили деталі вручення підозри Андрію Садовому"/>
    <meta property="og:description" content="21 листопада 2019 року, прокурорами САП повідомлено про підозру посадових осіб Львівської міської ради, зловживання яких під час операцій із земельними ділянками, що розташовані на території Рясне-Руської сільської ради Львівської області, завдали збитків громадянам та державі на суму понад 93,5 млн гривень. Про це повідомили в прес-службі САП."/>
  </head>
  <body>
    <article>
      <h1>У САП повідомили деталі вручення підозри Андрію Садовому</h1>
      <h2>21 листопада 2019 року, прокурорами САП повідомлено про підозру посадових осіб Львівської міської ради, зловживання яких під час операцій із земельними ділянками, що розташовані на території Рясне-Руської сільської ради Львівської області, завдали збитків громадянам та державі на суму понад 93,5 млн гривень. Про це повідомили в прес-службі САП.</h2>
      <address>
        <time datetime="2019-11-21T14:48:00+00:00">21 Nov 2019, 14:48</time>
      </address>
      <figure>
        <img src="https://galinfo.com.ua/media/gallery/intxt/s/h/shod.jpg"/>
        <figcaption>Фото прес-служби ЛМР.</figcaption>
      </figure>
      <p>У 2015 році до правоохоронних органів звернулись понад 60 громадян із заявами про незаконне відчуження належної їм землі.</p>
      <p>Під час розслідування цих фактів було встановлено та підтверджено висновками експертів і спеціалістів, що дійсно понад 23,49 га земель були продані за договором купівлі-продажу посадовими особами Львівської міської ради в порушення вимог чинного законодавства без аукціону за заниженою вартістю, як землі промисловості.</p>
      <p>Крім того, з’ясувалося, що продана земельна ділянка взагалі не належить територіальній громаді міста Львова, а фактично належить до земель Рясне-Руської сільської ради Львівської області, як земля сільськогосподарського призначення.</p>
      <p>Наразі посадовцям інкриміновано вчинення корупційного злочину, передбаченого ч. 2 ст. 28, ч. 2 ст. 364 КК України, тобто організація зловживання та зловживання владою або службовим становищем, а саме умисне в інтересах третіх осіб використання службовою особою влади чи службового становища всупереч інтересам служби, за попередньою змовою групою осіб, що спричинило тяжкі наслідки охоронюваним законом правам, свободам та інтересам окремих громадян або державним чи громадським інтересам.</p>
      <p>Одразу після вручення підозр, прокурорами САП вручено клопотання про обрання вказаним особам запобіжних заходів.</p>
      <p><b>Важливо: </b>Відповідно до частини першої статті 62 Конституції України особа вважається невинуватою у вчиненні злочину і не може бути піддана кримінальному покаранню, доки її вину не буде доведено в законному порядку і встановлено обвинувальним вироком суду.</p>
      <p>
        <b>Нагадаємо, меру Львова Андрію Садовому офіційно оголосили підозру в зловживанні владою. Про це сьогодні, 21 листопада, міський голова повідомив у відеозверненні на своїй сторінці у <a href="https://galinfo.com.ua/news/na_svyatogo_myhayila_sadovyy_otrymav_pryvit_vid_holodnytskogo_331310.html">Facebook</a>.</b>
      </p>
    </article>
  </body>
</html>