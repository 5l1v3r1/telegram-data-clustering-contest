<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/nordmark-kritisk-mot-vs-utspel/"/>
    <meta property="og:site_name" content="DN.SE"/>
    <meta property="article:published_time" content="2019-11-21T14:37:25+00:00"/>
    <meta property="og:title" content="Eva Nordmark kritisk mot V:s utspel"/>
    <meta property="og:description" content="Arbetsmarknadsminister Eva Nordmark (S) slår nu tillbaka mot Vänsterpartiets utspel om en misstroendeförklaring."/>
  </head>
  <body>
    <article>
      <h1>Eva Nordmark kritisk mot V:s utspel</h1>
      <address><time datetime="2019-11-21T14:37:25+00:00">21 Nov 2019, 14:37</time> by <a rel="author" href="https://www.dn.se/av/hans-olsson/" target="_blank">Hans Olsson</a></address>
      <p>
        <b>Arbetsmarknadsminister Eva Nordmark (S) slår nu tillbaka mot Vänsterpartiets utspel om en misstroendeförklaring.<br/>– Det V nu väljer att göra bidrar bara till att skapa mer kaos och mer oro. Det är mycket olyckligt, säger Eva Nordmark.</b>
      </p>
      <p>På torsdagsförmiddagen <a href="https://www.dn.se/nyheter/politik/v-hotar-med-misstroende-mot-arbetsmarknadsministern/">meddelade V att de hotar med att avsätta Eva Nordmark</a> om inte regeringen drar tillbaka planerna på stora förändringar av Arbetsförmedlingen. </p>
      <p>– Mitt fokus är att skapa stabila förutsättningar för en myndighet som har det tufft just nu. Det V nu väljer att göra bidrar bara till att skapa mer kaos och mer oro. Det är mycket olyckligt, säger Eva Nordmark.</p>
      <p><b>Hon tycker att det är märkligt </b>att V hotar med misstroende när partiet släppte fram regeringen så sent som i januari.</p>
      <p>– V har själva röstat för den här regeringen och utgångspunkten var ju Januariavtalet, säger Eva Nordmark. </p>
      <p>Hon menar att det framgår tydligt i avtalet att det fortsatt ska finnas en statlig arbetsmarknadspolitik men att det också ska byggas ett system baserat på valfrihet och privata utförare.. Redan i dag utförs 60 procent av privata aktörer. </p>
      <p>– Vi är överens i Januariavtalet, V har läst igenom det noga och de har ställt sig bakom detta. Det är ett anmärkningsvärt agerande med tanke på att det heller inte finns något alternativ till någon annan arbetsmarknadspolitik. Eller är det så att V tillsammans med Moderaterna, Sverigedemokraterna och Kristdemokraterna har formulerat en alternativ arbetsmarknadspolitik som skulle vara bättre för Sverige? Det har inte jag sett i alla fall, säger Eva Nordmark.</p>
      <p><b>Hon understryker att hon </b>tog emot Arbetsförmedlingens rapport för mindre än en månad sedan och att hon och hennes medarbetare går igenom den just nu. </p>
      <p>– Vi jobbar med att ta oss igenom frågeställningarna för att vi under ordnade former ska kunna förändra Arbetsförmedlingen och ge rätt förutsättningar för myndigheten.</p>
      <p>– Här skjuter V från höften och gör utspel och har samtidigt ingen alternativ arbetsmarknadspolitik. Det är allvarligt för en myndighet som har en tuff situation. </p>
      <p>
        <b>V vill ha svar på sina krav senast om två veckor?</b>
      </p>
      <p>– Jonas Sjöstedt får väldigt gärna ringa mig så kan jag berätta för honom hur arbetet fortskrider. Vi arbetar med stor omsorg för att se till att det här arbetet fortsätter under ordnade former. Vill han veta mer om det kan han ringa mig när som helst, säger Eva Nordmark.</p>
      <p>
        <b>Läs mer: </b>
      </p>
      <p>
        <a href="https://www.dn.se/nyheter/politik/thorwaldsson-det-mest-ovardiga-som-hant-pa-flera-decennier/">Thorwaldsson: Det mest ovärdiga som hänt på flera decennier</a>
      </p>
      <p><a href="https://www.dn.se/nyheter/politik/ewa-stenberg-jonas-sjostedts-hot-kan-skaka-januarisamarbetet/">Ewa Stenberg: Jonas Sjöstedts hot kan skaka januarisamarbetet</a> </p>
    </article>
  </body>
</html>