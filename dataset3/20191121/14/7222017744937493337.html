<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/prokrithike-kai-i-servia-dia-cheiros-tzokovits-video/"/>
    <meta property="og:site_name" content="Tennis24"/>
    <meta property="article:published_time" content="2019-11-21T14:46:34+00:00"/>
    <meta property="og:title" content="Προκρίθηκε και η Σερβία, δια χειρός Τζόκοβιτς – VIDEO"/>
    <meta property="og:description" content="Η Εθνική ομάδα της Σερβίας προκρίθηκε και αυτή στα προημιτελικά του φετινού Davis Cup, μετά την “καθαρή” νίκη της επί της περυσινής φιναλίστ του θεσμού, Γαλλίας…   Με τον Νόβακ Τζόκοβιτς να βρίσκεται σε τρελά κέφια για δεύτερη συνεχόμενη μέρα και τον Φίλιπ Κραϊνοβιτς να πετυχαίνει τη νίκη της χρονιάς στο Davis Cup, η Σερβία […]"/>
  </head>
  <body>
    <article>
      <h1>Προκρίθηκε και η Σερβία, δια χειρός Τζόκοβιτς – VIDEO</h1>
      <address>
        <time datetime="2019-11-21T14:46:34+00:00">21 Nov 2019, 14:46</time>
      </address>
      <h3>Η Εθνική ομάδα της Σερβίας προκρίθηκε και αυτή στα προημιτελικά του φετινού Davis Cup, μετά την “καθαρή” νίκη της επί της περυσινής φιναλίστ του θεσμού, Γαλλίας…</h3>
      <p>Με τον Νόβακ Τζόκοβιτς να βρίσκεται σε τρελά κέφια για δεύτερη συνεχόμενη μέρα και τον Φίλιπ Κραϊνοβιτς να πετυχαίνει τη νίκη της χρονιάς στο Davis Cup, η Σερβία έριξε στο καναβάτσο την περυσινή φιναλίστ, Γαλλία.</p>
      <p>Χωρίς να έχει χάσει ακόμη ματς στο τουρνουά, η Σερβία περιμένει την επόμενη αντίπαλό της, αφού πρώτα έβγαλε σε πέρας με απόλυτη επιτυχία τη δοκιμασία της στον όμιλο, κόντρα σε Γαλλία και Ιαπωνία.</p>
      <p>Την Πέμπτη, ο Φίλιπ Κραϊνοβιτς άνοιξε τον χορό των νικών για τη χώρα του, κερδίζοντας τον εξαιρετικό Τζο Γουιλφρίντ Τσονγκά με <b>7-5, 7-6(5)</b>.</p>
      <p>Λίγη ώρα αργότερα, ο Τζόκοβιτς “κλείδωσε” τη νίκη της Σερβίας στο tie, με νίκη επί του Μπενουά Περ στα δυο σετ. Μετά από 70 λεπτά, ο Νόλε επικράτησε με <b>6-3, 6-3</b>.</p>
      <figure>
        <iframe src="https://www.youtube.com/embed/HOoNYB2SqzI" width="696" height="392" data-service="Youtube" scrolling="no"/>
      </figure>
      <p>Όσον αφορά τις υπόλοιπες αναμετρήσεις της ημέρας στα μονά, Γερμανία και Χιλή κέρδισαν από ένα ματς μονών και πάλεψαν για την πρόκριση στα διπλά, ενώ Μεγάλη Βρετανία και Καζακστάν, βγήκαν επίσης ισόπαλοι 1-1 από τους αγώνες των μονών.</p>
      <p>Ο Φίλιπ Κολσράιμπερ επιβλήθηκε του Νίκολας Τζάρι με <b>6-4, 6-3</b>, πριν ο Κριστιάν Γκαρίν ισοφαρίσει με νίκη <b>6-7(3), 7-6(7), 7-6(8) </b>επί του Γιάν Λέναρντ Στρουφ.</p>
      <p>Στο Μεγάλη Βρετανία – Καζακστάν, οι Κάιλ Έντμουντ και Αλεξάντερ Μπούμπλικ πανηγύρισαν από μια νίκη σε βάρος του Μίχαηλ Κουκούσκιν και του Ντάνιελ Έβανς αντίστοιχα.</p>
      <p>Στα διπλά, Γερμανία και Μεγάλη Βρετανία επικράτησαν και προκρίθηκαν στα προημιτελικά, με την Ρωσία και την Αργεντινή να περνούν ως καλύτερες δεύτερες.</p>
      <p><a href="https://www.daviscupfinals.com/schedule/groups">DAVIS CUP FINALS DRAW</a> | <a href="https://www.daviscupfinals.com/schedule/">OOP</a> (-1h) | <a href="https://bold.adman.gr/click?webspace=10031&amp;auto=1">TV Schedule</a></p>
      <p>
        <b>Δημήτρης Χαλιάπας</b>
      </p>
    </article>
  </body>
</html>