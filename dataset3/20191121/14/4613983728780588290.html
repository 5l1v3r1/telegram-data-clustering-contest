<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/companies/home-credit-se-otkaza-ot-debyut-na-borsata-v-honkong.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T14:23:38+00:00"/>
    <meta property="og:title" content="Home Credit се отказа от дебют на борсата в Хонконг"/>
    <meta property="og:description" content="Целта на дружеството е била пазарна капитализация от 11 милиарда евро"/>
  </head>
  <body>
    <article>
      <h1>Home Credit се отказа от дебют на борсата в Хонконг</h1>
      <address>
        <time datetime="2019-11-21T14:23:38+00:00">21 Nov 2019, 14:23</time>
      </address>
      <p>Чешката финансова компания Home Credit, специализирана в потребителско кредитиране, дава заден за готвения си дебют на фондовия пазар в Хонконг.</p>
      <p>Дружеството, което е собственост на чешкия милиардер Петр Келнер, станал собственик на Telenor през миналата година, предприема тази стъпка на фона на продължаващите протести там.</p>
      <p>Регистрираната в Амстердам компания е обявила в четвъртък, че "заради условията на пазара е взето решение да не се пристъпва към предлагане на акции" на хонконгската борса. Допълнителни детайли по темата не се дават, съобщава Bloomberg.</p>
      <p>Home Credit щеше да опита да привлече капитал от 1,5 милиарда долара от инвеститори, като целта е била достигането на капитализация от 10 милиарда евро или 11 милиарда долара, твърдят запознати.</p>
      <p>Според редица инвеститори обаче заложената цел е била прекалено висока. Анализатори са очаквали с набрания от IPO-то капитал пазарната оценка на Home Credit да не надхвърли 7,5 милиарда евро.</p>
      <p>Компанията, контролирана от инвестиционния холдинг на Петр Келнер PPF Group, има активи в размер на над 47 милиарда евро към края на юни месец тази година. Тя е основана през 1997 година, като оперира на девет чуждестранни пазара в Азия, както и в Централна и Източна Европа.</p>
      <p>Портфолиото ѝ от кредити възлиза на 21,1 милиард евро към края на юни, като 63% от тях са на клиенти в Китай.</p>
      <p>Чрез PPF Group Петр Келнер беше един от кандидатите за закупуването на медийната група Central Media Group (CME), част от която е и българската bTV. В края на октомври стана ясно, че холдингът ще бъде новият собственик на медията.</p>
    </article>
  </body>
</html>