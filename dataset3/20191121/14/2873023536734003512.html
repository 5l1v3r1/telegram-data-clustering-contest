<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/elliniki-oikonomia/219860_parti-gia-ta-stelehi-tis-dei"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T14:54:58+00:00"/>
    <meta property="og:title" content="Πάρτι για τα στελέχη της ΔΕΗ"/>
    <meta property="og:description" content="Την ώρα που καταργούνται οι συλλογικές διαπραγματεύσεις και οι αποζημιώσεις απόλυσης για τους νέους εργαζομένους, «απελευθερώνονται» οι μηνιαίες αμοιβές των αναπληρωτών διευθύνοντων συμβούλων, γενικών διευθυντών και διευθυντών από το πλαφόν των 4.631 ευρώ"/>
  </head>
  <body>
    <article>
      <h1>Πάρτι για τα στελέχη της ΔΕΗ</h1>
      <address><time datetime="2019-11-21T14:54:58+00:00">21 Nov 2019, 14:54</time> by <a rel="author">Χαρά Τζαναβάρα</a></address>
      <p>
        <b>Μοιράζουν ακριβές λιμουζίνες, μπόνους και αστρονομικές αμοιβές</b>
      </p>
      <p>Η ΔΕΗ γίνεται η πρώτη εταιρεία του Δημοσίου που βγαίνει από τα μνημόνια, αλλά μόνο για χάρη των «γαλάζιων» golden boys! Την ίδια στιγμή και στο όνομα της μείωσης του λειτουργικού κόστους της επιχείρησης, καταργούνται οι συλλογικές διαπραγματεύσεις για τους νέους εργαζομένους, που θα δουλεύουν σε συνθήκες «γαλέρας», με ατομικές συμβάσεις και χωρίς αποζημίωση σε περίπτωση απόλυσής τους.</p>
      <p>Ομως, στο κεφάλαιο Β΄ του ενεργειακού νομοσχεδίου περιλαμβάνονται δύο ρυθμίσεις που «βγάζουν μάτι» και αποτελούν πρόκληση για τους φορολογούμενους πολίτες, οι οποίοι ώς τον Ιούλιο άκουγαν τη Ν.Δ. να υποστηρίζει ότι η ΔΕΗ έχει... χρεοκοπήσει, αλλά μέσα σε λιγότερο από πέντε μήνες η ίδια επιχείρηση μπορεί να δίνει υψηλούς μισθούς, μπόνους και λιμουζίνες στα νέα της στελέχη.</p>
      <p>Η πρώτη παραφωνία αφορά την απελευθέρωση των αμοιβών των αναπληρωτών διευθυνόντων συμβούλων, των γενικών διευθυντών και διευθυντών από το πλαφόν που έχει καθοριστεί με τον νόμο 4354/2015 και όπως αναφέρεται στην έκθεση του Γενικού Λογιστηρίου που συνοδεύει το νομοσχέδιο, έχει οριστεί στα 4.631 ευρώ τον μήνα. Με το ίδιο άρθρο, η πρόσληψή τους γίνεται ύστερα από δημόσια προκήρυξη, ενώ η διαδικασία και οι αμοιβές τους εγκρίνονται από τη γενική συνέλευση.</p>
      <p>Εχει ενδιαφέρον όμως ότι τις ημέρες που η Βουλή συζητά τις νέες ρυθμίσεις, ανακοινώθηκε ο ορισμός και δεύτερου αναπληρωτή διευθύνοντος συμβούλου. Υπενθυμίζεται ότι με τον αναπτυξιακό νόμο έχουν απελευθερωθεί και οι αμοιβές των επικεφαλής των εισηγμένων εταιρειών του Δημοσίου που απασχολούν πάνω από 3.000 εργαζομένους, στο όνομα της προσέλκυσης στελεχών από την αγορά.</p>
      <h3>Λιμουζίνες</h3>
      <p>Η δεύτερη προαναγγέλλει την αγορά αυτοκινήτων για τα στελέχη της ΔΕΗ, που θα είναι ακριβότερα και από αυτά των κορυφαίων πολιτειακών και κυβερνητικών στελεχών! Με την παράγραφο 5 του άρθρου 9 του υπό συζήτηση νομοσχεδίου ορίζεται ότι δεν εφαρμόζεται στη ΔΕΗ η κοινή υπουργική απόφαση του 2010, με την οποία καθορίζονται οι δικαιούχοι και ο ανώτατος κυβισμός των κρατικών αυτοκινήτων.</p>
      <p>Με τη συγκεκριμένη ρύθμιση προβλέπεται Ι.Χ. 1.600 κυβικών και κόστους έως 20.000 ευρώ για τον πρωθυπουργό, τον αρχιεπίσκοπο Αθηνών και τους αντιπροέδρους της κυβέρνησης, καθώς και όχημα 1.400 κυβικών και κόστους έως 18.000 ευρώ που χρησιμοποιεί ο Πρόεδρος της Δημοκρατίας. Τα στελέχη της ΔΕΗ προβλέπεται να κυκλοφορούν με ακριβότερα οχήματα...</p>
      <h3>Τιτλοποίηση χρεών</h3>
      <p>Σχετικά με την τιτλοποίηση ανεξόφλητων λογαριασμών, που αναφέρεται στο άρθρο 12 του νομοσχεδίου, διευκρινίζεται ότι καλύπτει το σύνολο των εταιρειών προμήθειας ηλεκτρικής ενέργειας, οι οποίες πλέον μπορούν να κάνουν χρήση των διατάξεων που προβλέπονται για «κόκκινα» δάνεια και ισχύουν για τις τράπεζες. Η ΔΕΗ και οι ιδιώτες πάροχοι ενέργειας θα αποκτήσουν το δικαίωμα να τιτλοποιούν και να αναθέτουν την εξόφληση καθυστερούμενων λογαριασμών σε εισπρακτικές εταιρείες, οι οποίες θα μπορούν να προχωρούν και σε κάθε είδους κατασχέσεις.</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/214315_hrysa-koytalia-gia-toys-epikefalis-ton-megalon-deko"/>
        <a href="https://www.efsyn.gr/oikonomia/elliniki-oikonomia/203849_ilektrosok-sti-dei-me-stoho-ta-asimika-tis"/>
        <a href="https://www.efsyn.gr/oikonomia/elliniki-oikonomia/201427_ayxiseis-sta-timologia-tis-dei-thelei-i-nd"/>
        <a href="https://www.efsyn.gr/oikonomia/elliniki-oikonomia/200618_prionizoyn-ti-dei-stoheyontas-se-idiotikopoiisi"/>
        <a href="https://www.efsyn.gr/oikonomia/elliniki-oikonomia/197409_paratasi-ston-diagonismo-gia-tin-polisi-ton-lignitikon-monadon"/>
        <a href="https://www.efsyn.gr/oikonomia/elliniki-oikonomia/193950_me-ependyseis-apanta-i-dei"/>
      </related>
    </article>
  </body>
</html>