<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/ilie-bolojan-indeamna-din-nou-bihorenii-sa-iasa-la-vot-masina-romaniei-gandita-sa-aiba-presedintele-la-volan-iar-guvernul-si-parlamentul-la-motor-si-la-schimbatorul-de-viteze-152947.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T14:25:00+00:00"/>
    <meta property="og:title" content="Ilie Bolojan îndeamnă din nou bihorenii să iasă la vot: „Maşina României, gândită să aibă preşedintele la volan, iar Guvernul şi Parlamentul la motor şi la schimbătorul de viteze” (VIDEO)"/>
    <meta property="og:description" content="Flancat de cei doi viceprimari, Mircea Mălan şi Florin Birta, edilul Oradiei, Ilie Bolojan, i-a îndemnat de la sediul PNL pe bihoreni să se prezinte duminica aceasta la vot, pentru ca „maşina României” să aibă nu doar direcţia bună dată de preşedinte, ci şi viteza necesară ajungerii la destinaţie, adică la dezvoltare. „Preşedintele oricum va fi ales, dar e important să aibă şi legitimitate cât mai mare”, a spus şi Mălan, pledând pentru o prezenţă cât mai mare la urne."/>
  </head>
  <body>
    <article>
      <h1>Ilie Bolojan îndeamnă din nou bihorenii să iasă la vot: „Maşina României, gândită să aibă preşedintele la volan, iar Guvernul şi Parlamentul la motor şi la schimbătorul de viteze” (VIDEO)</h1>
      <address><time datetime="2019-11-21T14:25:00+00:00">21 Nov 2019, 14:25</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/Florin-Birta-Ilie-Bolojan-Mircea-Malan_21112019.JPG"/>
      </figure>
      <p>
        <b>Cu trei zile înaintea turului decisiv al alegerilor prezidenţiale, preşedintele PNL Bihor, Ilie Bolojan, şi cei doi viceprimari, Mircea Mălan şi Florin Birta, s-au adresat pentru ultima oară bihorenilor pentru a încerca să-i mobilizeze la vot.</b>
      </p>
      <p>
        <b>Ce înseamnă "România normală"</b>
      </p>
      <p>"Vom opta nu numai între două persoane, ci şi între două direcţii. Pentru orice om care urmăreşte ce se întâmplă, fără să facem calificări în ce o priveşte pe doamna Viorica Dăncilă, este clar că dl. Klaus Iohannis este cel mai calificat, de departe, pentru a fi preşedintele Românie, să susţină o direcţie bună de dezvoltare a ţării", a spus Bolojan, într-o conferinţă de presă ţinută la sediul PNL Bihor.</p>
      <p>Primarul Oradiei a explicat şi ce se înţelege prin propunerea lui Iohannis pentru o "Românie normală": "O Românie care se modernizează, o Românie pentru care garanţia îndreptării spre dezvoltare este apartenenţa la UE, o Românie cu o politică externă care se suprapune peste politica UE, o Românie care îşi bazează politica de securitate pe relaţia cu SUA şi apartenenţa la NATO. (...) Toate aceste direcţii de politică externă, dublate de politicile publice interne – în sănătate, educaţie şi cultură – vor fi prioritare".</p>
      <p>
        <b>"România rămasă în urmă"</b>
      </p>
      <p>Bolojan a arătat că scrutinul de duminică este "o ocazie ca după 30 de ani după Revoluţie această energie cinetică <i>(n.r. – declanşată atunci)</i> să ajute România să scape de balastul comunist".</p>
      <p>El a argumentat şi care sunt "bolile" comuniste de care PSD suferă cel mai mult comparativ cu celelalte forţe politice: "Sistemul Pile şi Relaţii, care a favorizat nepotismul şi incompetenţa în funcţiile publice", "preluarea instituţiilor în proprietatea Partidului (....), care a făcut ca instituţiile să nu mai fie pentru cetăţeni, ci pentru partid", "credinţa că Partidul este deasupra legii" (modificările legislaţiei penale fiind şi ele "în beneficiul infractorilor), "umflarea statului, care consumă resurse luate de la investiţii şi credite" doar pentru a-şi plăti angajaţii, nu pentru a oferi servicii cetăţenilor, precum şi "preluarea minciunii la rang de politică oficială", în sensul că PSD "foloseşte minciuna şi frica" aşa încât "trebuie să dezminţim în fiecare zi că salariile nu vor fi tăiate, că nu se va întâmpla niciun cataclism".</p>
      <p>
        <b>Volanul, motorul şi schimbătorul de viteze</b>
      </p>
      <p>Bolojan a îndemnat în special tinerii să se prezinte la vot, concluzionând că "aceasta este esenţa votului de duminică – votul prin care România poate să scape de PSD".</p>
      <p>Făcând o comparaţie plastică, liderul PNL Bihor a afirmat că "maşina României, prin Constituţie, a fost gândită în anii ’90 aşa încât preşedintele să aibă volanul, dar motorul şi schimbătorul de viteze sunt la Guvern şi Parlament. Preşedintele poate da direcţia, dar viitorul depinde şi de Guvern", a mai spus Bolojan, subliniind că România are şansa de a avea un preşedinte şi un guvern care să poată colabora pentru dezvoltarea ţării.</p>
      <p>La rându-i, viceprimarul Mircea Mălan a atenţionat că prezenţa la vot poate fi decisivă: "Noi am încercat, ca întotdeanuna, să avem o campanie civilizată, i-am îndemnat pe oameni să iasă la vot pentru că preşedintele oricum va fi ales, dar e important să aibă şi legitimitate cât mai mare".</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Filie.bolojan%2Fvideos%2F448647135834847%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>