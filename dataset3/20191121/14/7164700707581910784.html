<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_537988/"/>
    <meta property="og:site_name" content="INNnews"/>
    <meta property="article:published_time" content="2019-11-21T14:33:57+00:00"/>
    <meta property="og:title" content="ทลายแก๊งสกิมเมอร์ชาวจีนตระเวนกดเงินชลบุรี"/>
    <meta property="og:description" content="พล.ต.ท.มนตรี ยิ้มแย้ม ผบช.ภาค 2 พร้อมด้วย พล.ต.ต.ประการ…"/>
  </head>
  <body>
    <article>
      <h1>ทลายแก๊งสกิมเมอร์ชาวจีนตระเวนกดเงินชลบุรี</h1>
      <h2>ผบช.ภาค2 ทลายแก๊งสกิมเมอร์ชาวจีน ตระเวนกดเงินทั่วเมืองชลบุรี</h2>
      <address>
        <time datetime="2019-11-21T14:33:57+00:00">21 Nov 2019, 14:33</time>
      </address>
      <p>พล.ต.ท.มนตรี ยิ้มแย้ม ผบช.ภาค 2 พร้อมด้วย พล.ต.ต.ประการ ประจง ผบก.ภ.จว.ชลบุรี, พ.ต.อ.ธนพงศ์ โพธิ์ทิ รรท.ผกก.สภ.เมืองพัทยา, พ.ต.อ.ชิตเดชา สองห้อง  ผกก.สภ.หนองปรือ, พ.ต.ท.ปิยะพงษ์ เอนสาร สารวัตรตำรวจท่องเที่ยวพัทยา และกำลังตำรวจศูนย์ปราบปรามคนร้ายข้ามชาติ ร่วมกันจับกุมตัว นาย โจว โกวปิง (ZUO GUOBING) อายุ 40 ปี สัญชาติจีน, นาย หลี่ เซิ้นเสี่ยว (LI SHENGXIU) อายุ 31 ปี สัญชาติจีน พร้อมด้วยของกลาง อุปกรณ์สำหรับคัดลอกข้อมูลจากบัตรอิเล็กทรอนิกส์ หรือสกิมเมอร์ (SKIMMER) ใช้สำหรับใส่ไว้ในช่องเสียบบัตรของตู้กดเงินสด (ATM) จำนวน 4 อัน, เครื่องคัดลอกและถ่ายโอนข้อมูลบัตรอิเล็กทรอนิกส์ จำนวน 1 เครื่อง, กล้องบันทึกภาพขนาดเล็ก (กล้องรูเข็ม) สำหรับบันทึกภาพรหัสบัตร จำนวน 2 เครื่อง, คอมพิวเตอร์โน้ตบุ๊ก ซึ่งมีโปรแกรมการอ่านและถ่ายเทบันทึกข้อมูลลงบัตรอิเล็กทรอนิกส์ จำนวน 1 เครื่อง, บัตรอิเล็กทรอนิกส์รูปนกอินทรีย์ บันทึกข้อมูลบัตรอิเล็กทรอนิกส์ผู้อื่น พร้อมข้อมูลแถบแม่เหล็ก จำนวน 1 ใบ, บัตรแถบแม่เหล็กมีหน้าบัตรเป็นตัวเลข ไม่มีข้อมูลภายใน จำนวน 90ใบ และบัตรแถบแม่เหล็กสีขาวไม่มีภาพหน้าบัตร ไม่มีข้อมูลภายใน จำนวน 20 ใบ</p>
      <p>สำหรับพฤติการณ์การจับกุม ก่อนเกิดเหตุเจ้าหน้าที่ตำรวจได้รับการประสานงานจากทีมงานป้องกันการทุจริตบัตร ธนาคารไทยพาณิชย์ จำกัด (มหาชน) ว่ามีกลุ่มมิจฉาชีพลักลอบติดอุปกรณ์คัดลอกข้อมูลบัตรของลูกค้าที่ตู้กดเงินสด (ATM) จึงได้ออกสืบสวนหาข่าว จนได้พบว่าผู้ต้องหาทั้งสอง ซึ่งเป็นคนสัญชาติจีน ได้ตระเวนนำเอาอุปกรณ์ของกลาง ไปติดตั้งตามตู้เอทีเอ็มในเขตจังหวัดชลบุรี จึงได้วางแผนจนสามารถติดตามจับกุมตัวผู้ต้องหาทั้งสองได้สำเร็จ ขณะที่กำลังจะออกตระเวนก่อเหตุ จากการตรวจค้นตัว และห้องพักของผู้ต้องหา จึงได้พบของดังกล่าวข้างต้น</p>
      <figure>
        <img src="https://www.innnews.co.th/wp-content/uploads/2019/11/S__3260467.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/S__3260468.jpg"/>
      </figure>
      <p>จากการสอบถามผู้ต้องหาทั้งสองราย ให้การรับสารภาพว่า เมื่อวันที่ 17 พ.ย.2562 ได้เดินทางเข้ามาในประเทศไทยเป็นครั้งแรก ทางเครื่องบินโดยสาร เข้ามาทางท่าอากาศยานสุวรรณภูมิ โดยใช้วีซ่านักท่องเที่ยว พร้อมกับอุปกรณ์ของกลางดังกล่าว ที่หาซื้อได้จากทางเว็บไซต์ขายของใต้ดิน (ขายของผิดกฎหมาย) จากประเทศจีน</p>
      <p>จากนั้นได้ว่าจ้างรถยนต์รับจ้าง เดินทางมาที่จังหวัดชลบุรี และได้ตระเวนไปตามแหล่งที่มีตู้เอทีเอ็มของธนาคารต่างๆ ตั้งอยู่ โดยจะเลือกตู้เอทีเอ็มรุ่น NCR เนื่องจากรองรับกับอุปกรณ์ที่นำมา โดยจะมีแผ่นทดลอง (DEMO) สอดเข้าไปในช่องเสียบบัตรก่อน หากไม่มีสัญญาณเตือน หรือไม่มีความผิดปกติเกิดขึ้น ก็จะนำแผ่น SKIMMER ของจริง สอดเข้าไปติดตั้ง และจะติดกล้องรูเข็มที่สั่งทำมาเป็นพิเศษ เพื่อบันทึกรหัสของบัตรที่ลูกค้าของธนาคารนำมากดเงิน โดยหากได้ข้อมูลแล้วก็จะนำมาถ่ายลงในบัตรแถบแม่เหล็กที่เตรียมไว้ สามารถนำไปใช้ถอนเงินสดออกจากตู้เอทีเอ็มได้ นอกจากนี้ผู้ต้องหาทั้งสองยังให้การว่าแผ่น SKIMMER นี้เป็นตัวต้นแบบ หากสามารถใช้ได้เป็นอย่างดี พวกตนก็จะผลิตเอาไปขายในเว็บไซต์ตลาดมืดของจีนอีกด้วย</p>
      <p>ทั้งนี้ ได้แจ้งข้อหา “ร่วมกันทำบัตรอิเล็กทรอนิกส์ปลอมขึ้นทั้งฉบับหรือแต่ส่วนหนึ่งส่วนใด เติมหรือตัดทอนข้อความ หรือแก้ไขด้วยประการใด ๆ ในบัตรอิเล็กทรอนิกส์ที่แท้จริง โดยประการที่น่าจะเกิดความเสียหายแก่ผู้อื่นหรือประชาชน ทำเครื่องมือหรือวัตถุสำหรับปลอมหรือแปลง หรือสำหรับให้ได้ข้อมูลในการปลอมหรือแปลงบัตรอิเล็กทรอนิกส์ นำเข้าในหรือส่งออกไปนอกราชอาณาจักร ซึ่งเครื่องมือหรือวัตถุสำหรับปลอมหรือแปลงบัตรอิเล็กทรอนิกส์ มีไว้เพื่อใช้ซึ่งบัตรอิเล็กทรอนิกส์อันได้มาโดยรู้ว่าเป็นสิ่งที่ทำปลอมหรือแปลงขึ้น” พร้อมควบคุมตัวส่งพนักงานสอบสวนพื้นที่รับผิดชอบดำเนินคดีต่อไป</p>
      <figure>
        <img src="https://www.innnews.co.th/wp-content/uploads/2019/11/S__3260461.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/S__3260466.jpg"/>
      </figure>
    </article>
  </body>
</html>