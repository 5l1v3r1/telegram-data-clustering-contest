<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/biznesa_vide/tiesa-atcelusi-olmafarm-dalibnieku-sapulces-lemumu-par-belevicas-atbrivosanu-no-valdes.d?id=51657999"/>
    <meta property="og:site_name" content="DELFI"/>
    <meta property="article:published_time" content="2019-11-21T14:50:54+00:00"/>
    <meta property="og:title" content="Tiesa atcēlusi 'Olmafarm' dalībnieku sapulces lēmumu par Beļevičas atbrīvošanu no valdes "/>
    <meta property="og:description" content="Zemgales rajona tiesa Jelgavā 20. novembrī apmierinājusi Annas Emīlijas Maliginas prasību atzīt par spēkā neesošu zāļu ražotājas AS &quot;Olainfarm&quot; lielākā akcionāra SIA &quot;Olmafarm&quot; 13. jūnija dalībnieku sapulces lēmumu, ar ko &quot;Olmafarm&quot; valdē tika iecelts Pēteris Rubenis un atcelta Milana Beļeviča, informēja tiesā. Savukārt Rubenis portālam &quot;Delfi&quot; atzina, ka tiesas spriedumu pārsūdzēs."/>
  </head>
  <body>
    <article>
      <h1>Tiesa atcēlusi 'Olmafarm' dalībnieku sapulces lēmumu par Beļevičas atbrīvošanu no valdes </h1>
      <address><time datetime="2019-11-21T14:50:54+00:00">21 Nov 2019, 14:50</time> by <a rel="author">LETA</a></address>
      <p>
        <b>Zemgales rajona tiesa Jelgavā 20. novembrī apmierinājusi Annas Emīlijas Maliginas prasību atzīt par spēkā neesošu zāļu ražotājas AS "<a href="https://www.delfi.lv/temas/olainfarm">Olainfarm</a>" lielākā akcionāra SIA "Olmafarm" 13. jūnija dalībnieku sapulces lēmumu, ar ko "Olmafarm" valdē tika iecelts Pēteris Rubenis un atcelta Milana Beļeviča, informēja tiesā. Savukārt Rubenis portālam "Delfi" atzina, ka tiesas spriedumu pārsūdzēs.</b>
      </p>
      <p>Tiesas spriedumu 30 dienu laikā kasācijas kārtībā var pārsūdzēt Augstākajā tiesā.</p>
      <p>Signe Baldere-Sildedze, kura ir likumīgā savas 13 gadīgās meitas Annas Emīlijas Maliginas interešu un tiesību pārstāve mantojuma lietā, norādīja, ka tiesa ņēmusi vērā prasībā izklāstītos argumentus, novēršot situāciju, "ka "Olmafarm" valdē slepus, bez visu trīs kopīpašnieku piekrišanas, vienas dienas laikā var nomainīt vienīgo valdes locekli, tādā veidā neievērojot un rupji pārkāpjot nepilngadīgās Valērija Maligina mantinieces un "Olmafarm" kopīpašnieces tiesības un intereses".</p>
      <p>Savukārt Rubenis portālam "Delfi" atzina, ka šobrīd SIA "Olmafarm" nav pilnībā iepazinusies ar tiesas spriedumu. Tomēr uzņēmuma ieskatā Zemgales rajona tiesa ir pieņēmusi nepamatotu spriedumu, kas balstīts uz nepareizu tiesu normu interpretāciju un kurš tiks pārsūdzēts likumā noteiktajā kārtībā.</p>
      <p>Rubeņa ieskatā ar minēto spriedumu Zemgales rajona tiesa ir atkāpusies arī no 13 gadu garumā pastāvošas Augstākās tiesas judikatūras, nenorādot nevienu pamatotu iemeslu. Tāpat tiesa ir ignorējusi faktu, ka prasība ir celta bez likumā noteiktās bāriņtiesas piekrišanas saņemšanas, lai šādu prasību varētu tiesā celt bērna vārdā. "Identiskā situācijā, kur Baldere Sildedze bija cēlusi prasību savas meitas vārdā arī bez bāriņtiesas atļaujas saņemšanas, Rīgas rajona tiesa šī gada septembrī šādu prasību atstāja bez izskatīšanas. Turpretim Zemgales rajona tiesa šādu prasību ne tikai izskatīja, bet nolēma ignorēt Augstākās tiesas norādes, ka tiesa nevar izlemt, kurš akcionārs drīkst balsot akcionāru sapulcēs un kurš nē," teic Rubenis.</p>
      <p>Rubenis uzskata, ka šāds tiesas spriedums kavē lielākā "Olainfarm" akcionāra "Olmafarm" likumiskās tiesības piedalīties uzņēmumam svarīgu jautājumu lemšanā, piemēram, par "Olainfarm" patreizējās padomes un valdes nomaiņu, kas, visticamāk, arī bija patiesais prasības iesniegšanas tiesā iemesls. "Tā kā "Olainfarm" esošā valde neatzīst "Olmafarm" akcijas par tādām, kas var piedalīties akcionāru sapulcē, šobrīd akcionāru sapulcē nav iespējams izlemt jebkādu jautājumu – nedz apstiprināt gada pārskatu, ne izmaksāt dividendes akcionāriem," norāda Rubenis.</p>
      <p>Jau ziņots, ka 13. jūnijā no "Olmafarm" valdes tika atcelta Beļeviča, bet viņas vietā iecelts Rubenis.</p>
      <p>Zemgales rajona tiesa septembrī apmierināja prasību uz laiku apturēt "Olmafarm" balsstiesības "Olainfarm" akcionāru sapulcēs. Tāpat "Olmafarm" uz laiku tika aizliegts rīkoties ar tās īpašumā esošajām "Olainfarm" akcijām apmēram 60 miljonu eiro vērtībā. Prasību par pagaidu aizsardzības līdzekļu noteikšanu tiesai lūdza Anna Emīlija Maligina.</p>
      <p>Līdz ar to kvoruma trūkuma dēļ 1. novembrī nenotika abas "Olainfarm" akcionāru ārkārtas sapulces.</p>
      <p>Kompānijā informēja, ka 1. novembrī plkst. 11 sasauktajai "Olainfarm" akcionāru ārkārtas sapulcei bija reģistrējušies akcionāri, kuri kopā pārstāvēja 3 704 254 balsstiesīgās akcijas jeb 26,3% no balsstiesīgā kapitāla. Taču atbilstoši sabiedrības statūtiem tāds kvorums nebija pietiekams, lai sapulce izskatītu izsludinātās darba kārtības jautājumus un pieņemtu lēmumus, līdz ar to sapulce nenotika.</p>
      <p>Savukārt plkst. 14 sasauktajai akcionāru ārkārtas sapulcei bija reģistrējušies akcionāri, kuri kopā pārstāvēja 3 730 416 balsstiesīgās akcijas jeb 26,48% no balsstiesīgā kapitāla.</p>
      <p>Šajās abās sasauktajās "Olainfarm" akcionāru ārkārtas sapulcē bija plānots lemt par izmaiņām padomē.</p>
      <p>"Olainfarm" nodarbojas ar gatavo zāļu formu, farmaceitisko preparātu un uztura bagātinātāju, kā arī ar ķīmisko vielu un aktīvo farmaceitisko ingredientu ražošanu. "Olainfarm" lielākais akcionārs ir "Olmafarm" (42,56%), kas vienādās daļās pieder Valērija Maligina mantiniecēm – Irinai Maliginai, Annai Emīlijai Maliginai un Nikai Saveļjevai. "Olainfarm" akcijas kotē "<a href="https://www.delfi.lv/temas/nasdaq-riga">Nasdaq Riga</a>" oficiālajā sarakstā.</p>
      <related>
        <h4>Lasi vēl</h4>
        <a href="https://www.delfi.lv/bizness/biznesa_vide/maligina-dalas-briz-kapitala-nonakusas-aleksandra-dmitrijeva-ipasuma.d?id=51614059"/>
        <a href="https://www.delfi.lv/bizness/biznesa_vide/izcakst-abas-piektdien-izzinotas-olainfarm-akcionaru-sapulces.d?id=51600385"/>
        <a href="https://www.delfi.lv/bizness/biznesa_vide/mantiniecu-kari-par-olainfarm-akcijam-cinoties-tris-pirceji.d?id=51605567"/>
      </related>
    </article>
  </body>
</html>