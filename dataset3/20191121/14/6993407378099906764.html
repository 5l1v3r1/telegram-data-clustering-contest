<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-rnbo-deportatsii-donbas-feyk/30284841.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T14:57:59+00:00"/>
    <meta property="og:title" content="Ніяких документів про підготовку депортації жителів Донбасу не існує – РНБО"/>
    <meta property="og:description" content="Жодних документів про підготовку депортації жителів Донбасу не існує, заявив секретар Ради національної безпеки і оборони України Олексій Данілов у коментарі проекту Радіо Свобода, Радіо Донбас.Реалії"/>
  </head>
  <body>
    <article>
      <h1>Ніяких документів про підготовку депортації жителів Донбасу не існує – РНБО</h1>
      <address>
        <time datetime="2019-11-21T14:57:59+00:00">21 Nov 2019, 14:57</time>
      </address>
      <p>Жодних документів про підготовку депортації жителів Донбасу не існує, заявив <a href="https://www.radiosvoboda.org/a/news-danilov-rnbo/30197139.html">секретар Ради національної безпеки і оборони України Олексій Данілов</a> у коментарі проекту Радіо Свобода, Радіо Донбас.Реалії.</p>
      <p>За його словами, так званий «документ», який поширюють російські ЗМІ та інформаційні ресурси підконтрольних Росії угруповань «ЛДНР» є фейковим.</p>
      <p>«Ми до нього не маємо ніякого відношення. Перш за все, треба уважно дивитися на те, що там написано. Навіть такої вулиці не існує, яка там є в цьому «документі», – зазначив Данілов.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fdonbassrealii%2Fvideos%2F534241820749249%2F&amp;show_text=0&amp;width=640" width="640" height="355" data-service="Facebook" scrolling="no"/>
      </figure>
      <p>За словами секретаря РНБО, Росія продовжує поширювати фейки.</p>
      <p>«Росія продовжує працювати з фейками. Їм треба чимось підживлюватися, для того, щоб вони щось там говорили. Більшої дурниці знайти складно було б», – заявив Данілов.</p>
      <p>Раніше низка російських ЗМІ й інформаційних ресурсів угруповань «ЛДНР» поширили повідомлення про нібито «лист» секретаря РНБОУ на адресу голів Офісу президента, Служби безпеки і прем’єр-міністра України, в якому, зокрема, нібито йдеться про те, що більшість жителів Донбасу не є «проукраїнськими» і повинні бути переселені в Росію або центральні і західні області України.</p>
    </article>
  </body>
</html>