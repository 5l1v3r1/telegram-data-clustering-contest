<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/vallovi-odklepli-vyssi-plat-zarobi-vyse-6-tisic-eur.html"/>
    <meta property="og:site_name" content="TREND.sk"/>
    <meta property="article:published_time" content="2019-11-21T14:47:00+00:00"/>
    <meta property="og:title" content="Vallovi odklepli vyšší plat, zarobí vyše 6-tisíc eur"/>
    <meta property="og:description" content="Plat v takejto výške mu schválili mestskí poslanci"/>
  </head>
  <body>
    <article>
      <h1>Vallovi odklepli vyšší plat, zarobí vyše 6-tisíc eur</h1>
      <address><time datetime="2019-11-21T14:47:00+00:00">21 Nov 2019, 14:47</time> by <a rel="author">TASR</a></address>
      <p>
        <b>Primátor Bratislavy Matúš Vallo bude od decembra zarábať mesačne 6048 eur. Plat v takejto výške mu vo štvrtok schválili mestskí poslanci. M. Vallo od decembra 2018, keď prevzal vedenie mesta, až doteraz zarábal mesačne 5316 eur.</b>
      </p>
      <p>Aktuálny základný či minimálny plat primátora hlavného mesta SR je 4032 eur. Vypočítava sa súčinom priemernej mesačnej mzdy zamestnanca v národnom hospodárstve a príslušného násobku. Mestské zastupiteľstvo však na návrh starostu Vrakune a mestského poslanca Martina Kuruca rozhodlo, že M. Vallovi základný mesačný plat zvýšia o 50 percent, a teda na sumu 6048 eur.</p>
      <related>
        <a href="https://reality.etrend.sk/byvanie/kmotrikov-upraveny-projekt-na-vajnorskej-s-vyse-400-bytmi-vallo-stopol.html"/>
        <a href="https://www.etrend.sk/trend-archiv/rok-2019/cislo-43/najomne-byvanie-je-problem-ako-ho-riesit.html"/>
      </related>
      <p>M. Kuruc svoj návrh navýšiť primátorovi plat v takejto výške zdôvodnil, že M. Vallo sa ako šéf bratislavskej samosprávy chopil šance, svoju prácu robí dobre a nebál sa doteraz pustiť aj do takých problematických tém ako je parkovacia politika.</p>
      <p>Mestská poslankyňa Lenka Antalová Plavuchová poukázala na to, že poslanci vidia, koľko práce a energie vynaložil M. Vallo pri vykonávaní svojej funkcie a myslí si, že navýšenie o 50 percent zodpovedá výsledkom jeho práce.</p>
    </article>
  </body>
</html>