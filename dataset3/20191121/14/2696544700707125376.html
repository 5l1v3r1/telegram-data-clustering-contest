<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191121_A_Fidesz_potencialis_politikai_szovetsegest_lat_a_magyarorszagi_kinaiakban"/>
    <meta property="og:site_name" content="HVG.hu"/>
    <meta property="article:published_time" content="2019-11-21T14:59:00+00:00"/>
    <meta property="og:title" content="A Fidesz potenciális politikai szövetségest lát a magyarországi kínaiakban"/>
    <meta property="og:description" content="Az itt élő üzletemberek révén próbálja meggyőzni őket. Internetes csoportokban és elegáns éttermekben egyaránt kampányoltak. Erről ír a csütörtöki HVG."/>
  </head>
  <body>
    <article>
      <h1>A Fidesz potenciális politikai szövetségest lát a magyarországi kínaiakban</h1>
      <address><time datetime="2019-11-21T14:59:00+00:00">21 Nov 2019, 14:59</time> by <a rel="author">HVG</a></address>
      <p>
        <b>Az itt élő üzletemberek révén próbálja meggyőzni őket. Internetes csoportokban és elegáns éttermekben egyaránt kampányoltak. Erről ír a csütörtöki HVG.</b>
      </p>
      <p>A főpolgármester-választáson aratott ellenzéki győzelem egyik magyarázatát a Magyarországon élő, szavazati joggal rendelkező külföldiek voksaiban vélték megtalálni egyes fideszesek. A budapesti kínai közösség tagjai közül azonban többen is arról számoltak be a HVG-nek, hogy körükben épp a kormánypártok oldaláról érzékeltek komoly erőfeszítéseket a kampányban, hogy támogatókat nyerjenek meg Tarlós Istvánnak és a Fidesz–KDNP helyi képviselőjelöltjeinek.</p>
      <p>A fővárosban élő kínaiakat célzó kampány legerőteljesebben a VIII., a X. és a XVI. kerületben volt érzékelhető – ami érthető, hisz ott élnek a legtöbben közülük –, de az V. kerületben is osztogattak kínai nyelven írt, a kormánypárti jelöltek támogatására buzdító leveleket.</p>
      <p>Míg korábban megfigyelhető volt, hogy a zártabb közösségben élő kínaiakat nem nagyon érdekli a helyi politika, ez már koránt sincs így. Forrásaink szerint a magyarországi tartózkodást nem rövid távú kalandnak tekintő kínaiak a magyar belpolitikai történéseket illetően egyre tudatosabbak és tájékozottabbak. Ugyanakkor vannak köztük, akik – már csak az otthonról hozott tapasztalataik okán is – nem igazán veszik jó néven, ha nyílt politikai propagandával akarják egyik vagy másik politikai csoportosulás mellé állítani őket.</p>
      <p>Többek beszámolói szerint az egyik fontos kampányeszköz volt – az ígérgetéseken túl – a menekültekkel riogatás. Amellyel egyébként – bármily paradoxnak tűnhet – az itt élő kínaiak egyik élő, bár indokolatlan félelmére tapintottak rá.</p>
      <blockquote>Többen azért is választották Magyarországot és benne Budapestet, mert a többi európai fővároshoz, nagyvároshoz képest itt jóval kevesebb menekült van, és ebből arra következtetnek, hogy a közbiztonság is jobb – fogalmazott a kerületben élő egyik kínai forrásunk.</blockquote>
      <p>
        <b>Részletek a csütörtöki HVG-ben és <a href="https://hvg.hu/360/201947__magyarorszagi_kinaiak__migracios_riogatas__igergetes__edessavanyu">a hvg360-on</a>:</b>
      </p>
      <figure>
        <img src="https://img2.hvg.hu/image.aspx?id=41289dbe-62f5-4db5-b6f8-5fe8deeaff6e&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© HVG</cite>
        </figcaption>
      </figure>
    </article>
  </body>
</html>