<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/firma-litfin-chce-zaplatit-soudni-spory-poskozenym-v-kauze-mall/1823705?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T14:15:00+00:00"/>
    <meta property="og:title" content="Firma LitFin chce zaplatit soudní spory poškozeným v kauze Mall"/>
    <meta property="og:description" content="Praha - Zákazníci, jejichž osobní údaje před dvěma lety kvůli hackerskému útoku unikly z internetového obchodu Mall.cz, by mohli mít možná větší šanci s vymáháním svých práv u soudu. Firma LitFin, která financuje soudní spory, nabídla poškozeným pomoc se získáním náhrady nemajetkové újmy. ČTK to řekl zástupce firmy Marek Němčík. V současnosti je e-shop v kontaktu se šesti zákazníky, kteří se o situaci zajímají, reagovala mluvčí e-shopu Pavla Hobíková. Hackeři v roce 2017 odcizili přístupová hesla až k tři čtvrtě milionu starších uživatelských účtů."/>
  </head>
  <body>
    <article>
      <h1>Firma LitFin chce zaplatit soudní spory poškozeným v kauze Mall</h1>
      <address><time datetime="2019-11-21T14:15:00+00:00">21 Nov 2019, 14:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zákazníci, jejichž osobní údaje před dvěma lety kvůli hackerskému útoku unikly z internetového obchodu Mall.cz, by mohli mít možná větší šanci s vymáháním svých práv u soudu. Firma LitFin, která financuje soudní spory, nabídla poškozeným pomoc se získáním náhrady nemajetkové újmy. ČTK to řekl zástupce firmy Marek Němčík. V současnosti je e-shop v kontaktu se šesti zákazníky, kteří se o situaci zajímají, reagovala mluvčí e-shopu Pavla Hobíková. Hackeři v roce 2017 odcizili přístupová hesla až k tři čtvrtě milionu starších uživatelských účtů.</p>
      <p>Letos v říjnu uspěl jeden z uživatelů Mall.cz v odvolacím řízení u Městského soudu v Praze s žalobou na náhradu nemajetkové újmy. Druhý největší internetový obchodník v ČR musel zaplatit odškodnění 10.000 Kč za únik hesla plus úroky a soudní výlohy 5300 Kč. Podle serveru Lupa.cz jde o verdikt, který nemá v ČR obdoby a dává naději i dalším lidem. Kvůli rozhodnutím soudu a Úřadu pro ochranu osobních údajů (ÚOOÚ), s nímž nesouhlasí, e-shop nyní zvažuje, že podá ústavní stížnost.</p>
      <p>LitFin tvrdí, že může zaplatit náklady, které souvisejí s uplatněním nároku poškozených zákazníků, protože vedení případného soudního sporu s sebou nese i riziko možného neúspěchu a nemalých finančních nákladů. Ty většinu poškozených od vymáhání nároku odradí. Pokud LitFin ve sporu uspěje, účtuje si odměnu 18 procent z kompenzace. Jestliže neuspěje, neplatí klient nic a firma přebírá rizika na sebe.</p>
      <p>LitFin chce své službě dát charitativní rozměr. "Ve smlouvě s klientem se zavážeme, že pokud klient věnuje celou nebo jen určitou část úspěšně vymožené kompenzace na dobročinné účely, tak my věnujeme poměrnou část své odměny stejné organizaci," uvedl managing partner LitFin Maroš Kravec.</p>
      <p>Hobíková ČTK řekla, že e-shop rozhodnutí městského soudu akceptoval a odškodnění uhradil. E-shopu Mall.cz uniklo 735.956 unikátních e-mailových adres a celkem 766.421 hesel v čitelné podobě. Podle Lupy šlo nejspíš o hesla, která Mall v minulosti chránil slabším zabezpečením. Data někdo zveřejnil na serveru Uloz.to, kde byla asi měsíc dostupná komukoli.</p>
      <p>U soudu se Mall také brání pokutě 1,5 milionu Kč, kterou mu uložil ÚOOÚ. "Nyní stále běží správní soud, u jehož rozhodnutí věříme, že celý případ zvrátí, a my se tak znovu vrátíme i k aktuálnímu rozsudku vůči poškozenému," řekla Hobíková. Soud ani ÚOOÚ podle ní doposud neřešil, zda byla data adekvátně chráněna. Podle serveru Lupa.cz není případ promlčen, obecná promlčecí doba činí tři roky.</p>
      <p>Mall tvrdí, že data zákazníků vždy chránil odpovídajícím způsobem. "Hesla byla zabezpečena metodou, která byla adekvátní a odpovídala standardům v době, kdy nastala krádež dat. To potvrzuje i fakt, že se zlodějům podařilo prolomit ochranu dat až v roce 2017, tedy několik let po odcizení. Poslední záznamy v databázích jsou z roku 2014," reagovala. Po útoku e-shop zablokoval účty podezřelé z napadení, informoval ÚOOÚ a vyzval zákazníky ke změně přístupových hesel.</p>
      <p>Služba financování právních sporů je podle analytika Radima Dohnala z Capitalinked.com běžná zejména v USA, Kanadě a Austrálii. "V zahraničí, tedy speciálně v zemích, kde advokáti jsou schopni vyhrát od počátku zdánlivě prohranou kauzu, je toto poměrně běžný způsob," podotkl. Ani v Česku to není podle něj úplnou novinkou, do podobných soudních případů investuje i v ČR etablovaný fond Sirius Reserva.</p>
    </article>
  </body>
</html>