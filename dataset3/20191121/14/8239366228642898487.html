<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/prykordonnyky_ukrainy_ta_finlyandii_obminyalysya_dosvidom_roboty_331323.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T14:56:00+00:00"/>
    <meta property="og:title" content="Прикордонники України та Фінляндії обмінялися досвідом роботи"/>
    <meta property="og:description" content="Навчальний візит представників Державної прикордонної служби України до м. Гельсінкі (Фінляндська Республіка) відбувся у період з 17 по 19 листопада 2019 року в рамках реалізації другої фази проєкту ʺНове обличчя кордонуʺ. Про це інформують у прес-службі ДПСУ."/>
  </head>
  <body>
    <article>
      <h1>Прикордонники України та Фінляндії обмінялися досвідом роботи</h1>
      <h2>Навчальний візит представників Державної прикордонної служби України до м. Гельсінкі (Фінляндська Республіка) відбувся у період з 17 по 19 листопада 2019 року в рамках реалізації другої фази проєкту ʺНове обличчя кордонуʺ. Про це інформують у прес-службі ДПСУ.</h2>
      <address>
        <time datetime="2019-11-21T14:56:00+00:00">21 Nov 2019, 14:56</time>
      </address>
      <figure>
        <img src="https://galinfo.com.ua/media/gallery/intxt/u/k/ukr_finl.jpg"/>
        <figcaption>Прикордонники України та Фінляндії обмінялися досвідом роботи</figcaption>
      </figure>
      <p>В заході взяли участь представники відділів прикордонної служби, які успішно пройшли конкурсний відбір в рамках цього проєкту, що фінансується Державним департаментом США та реалізується за підтримки представництва МОМ в Україні.  </p>
      <p>Під час візиту до міжнародного аеропорту міста Гельсінкі офіцерів Державної прикордонної служби України ознайомлено з практикою здійснення процедур прикордонного контролю Прикордонної охорони Фінляндії. Зокрема, з перевіркою документів у осіб, які перетинають кордон, адміністративними розслідуваннями та методами запобігання злочинам, роботою щодо отримання та обробки попередньої інформації про пасажирів, технічним забезпеченням прикордонного контролю, роботою терміналів автоматизованого прикордонного контролю тощо.</p>
      <p>Керівник відділу Прикордонної охорони Фінляндії в аеропорту Гельсінкі розповів про систему організації та керівництва прикордонних підрозділів, розподіл їх повноважень та рівні управління, про організацію прикордонного контролю, технологічні особливості оформлення осіб, транспортних засобів і вантажів в пунктах пропуску. Крім того, учасникам заходу надали можливість ознайомитися з технічними засобами прикордонного контролю, системою навчання фахівців, які виконують обов’язки в пункті пропуску, а такожрозповіли про інноваційні підходи в організації та здійснення прикордонного контролю.</p>
      <p>Українські прикордонники також поділилися досвідом прикордонного контролю в авіаційних пунктах пропуску. Зокрема презентували роботу пункту пропуску ʺБориспільʺ, що є найбільш навантаженим серед авіаційних пунктів пропуску в Україні.</p>
      <p>Разом з набутим новим позитивним досвідом в питаннях прикордонного контролю, керівники реформованих відділів здійснили обмін контактами для подальшої ефективної взаємодії щодо питань охорони кордону.</p>
    </article>
  </body>
</html>