<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641194/%D8%AA%D8%B1%D9%85%DB%8C%D9%85-%D8%AD%D9%82%D9%88%D9%82-%D8%B3%D8%A7%D9%84-%D8%A2%DB%8C%D9%86%D8%AF%D9%87-%DA%A9%D8%A7%D8%B1%DA%AF%D8%B1%D8%A7%D9%86-%D9%88-%D8%A8%D8%A7%D8%B2%D9%86%D8%B4%D8%B3%D8%AA%DA%AF%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T14:36:00+00:00"/>
    <meta property="og:title" content="ترمیم حقوق سال آینده کارگران و بازنشستگان"/>
    <meta property="og:description" content="یک فعال کارگری بر ضرورت رسیدگی به وضع معیشت بازنشستگان کارگری تاکید و ابراز امیدواری کرد: با درنظر گرفتن واقعیت‌های امروز و معیشت کارگران و ...."/>
  </head>
  <body>
    <article>
      <h1>
        <a href="https://www.bultannews.com/fa/news/641194/%D8%AA%D8%B1%D9%85%DB%8C%D9%85-%D8%AD%D9%82%D9%88%D9%82-%D8%B3%D8%A7%D9%84-%D8%A2%DB%8C%D9%86%D8%AF%D9%87-%DA%A9%D8%A7%D8%B1%DA%AF%D8%B1%D8%A7%D9%86-%D9%88-%D8%A8%D8%A7%D8%B2%D9%86%D8%B4%D8%B3%D8%AA%DA%AF%D8%A7%D9%86">ترمیم حقوق سال آینده کارگران و بازنشستگان</a>
      </h1>
      <h2>یک فعال کارگری بر ضرورت رسیدگی به وضع معیشت بازنشستگان کارگری تاکید و ابراز امیدواری کرد: با درنظر گرفتن واقعیت‌های امروز و معیشت کارگران و ....</h2>
      <address><time datetime="2019-11-21T14:36:00+00:00">21 Nov 2019, 14:36</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رحمت اله پورموسی با تاکید بر ضرورت توجه و رسیدگی به وضع <b>معیشت کارگران</b> به ویژه بازنشستگان کارگری گفت: ماده ۴۱ قانون کار به صراحت مبنای تعیین حداقل دستمزد را نرخ تورم و سبد معیشت خانوار اعلام کرده است و ما انتظار داریم که با درنظر گرفتن واقعیتهای امروز و معیشت کارگران و بازنشستگان نسبت به ترمیم حقوق و دستمزد سال آینده اقدام شود.</p>
      <p>وی گفت: با توجه به افزایش هزینه‌های زندگی دستمزدها باید به سمت واقعی‌تر شدن برود. متاسفانه علاوه بر کارگران معیشت بازنشستگان کارگری هم دچار مشکل شده و حقوق بازنشستگی کفاف هزینه‌های دارو،‌ درمان و اجاره مسکن را نمی‌دهد.</p>
      <p>قانونی که تصویب می‌شود را اجرا کنیم!</p>
      <p>پورموسی در ادامه با اشاره به تاکید قانون بر همسان‌سازی حقوق بازنشستگان گفت: اجرای طرح همسان سازی تنها در مورد عده معدودی از بازنشستگان دولتی انجام شده و درمورد بازنشستگان تامین اجتماعی هم بر اساس اطلاعی که دارم تاکنون صورت نگرفته و نیازمند تامین اعتبار است.</p>
      <p>وی افزود: با وجود آنکه بند ب ماده ۱۲ قانون برنامه ششم توسعه بر لزوم متناسب سازی حقوق بازنشستگان و مستمری بگیران تاکید کرده ولی عده بسیار کمی را شامل شده در حالی که وقتی قانون وضع می‌کنیم باید آن را اجرا کنیم.</p>
      <p>این فعال کارگری درباره طرح همسان‌سازی عیدی بازنشستگان نیز گفت: بر اساس نامه سازمان برنامه و بودجه این طرح نیازمند قانونگذاری و تصویب مجلس است و ما طی نامه‌ای به نمایندگان مجلس این موضوع را اعلام کردیم ولی تاکنون به جریان نیفتاده است.</p>
      <p>بهبود وضع معیشت و فیش‌های حقوقی بازنشستگان</p>
      <p>پورموسی خاطرنشان کرد: تاکید ما بر همسان‌سازی عیدی بازنشستگان از حیث درآمد بازنشستگان و مستمری بگیران است چون این حقوقی که کارگران بازنشسته می‌گیرند کفاف زندگی آنها را نمی‌دهد.کارگران هنگام بازنشستگی میانگین حقوق دو سال آخرشان محاسبه می‌شود، بن خوارباری که برای کارگران ۱۱۰ هزار تومان است برای بازنشستگان ۵۰ هزار تومان است و حق مسکنی که کارگران ۸۰ هزار تومان می‌گیرند به بازنشستگان ۲۲ هزار تومان تعلق می‌گیرد و عیدی و پاداش بازنشستگی هم مثل کارمندان رد می‌شود بنابر این فیش‌های حقوقی کارگران بازنشسته باید بهبود یابد و شرایط زندگی آنها بهتر شود.</p>
      <p>پورموسی تاکید کرد: ما می‌گوییم اگر عیدی بازنشستگان کارمندی حساب می‌شود پس به آنها هم وام کارمندی و مسکن کارمندی بدهند و اگر بازنشسته کارگری هستند حقوق و مزایای آنها هم کارگری محاسبه شود.</p>
      <p>به گزارش ایسنا، پیش از این وزیر تعاون،کار و رفاه اجتماعی از پرداخت تنها ۳۷ درصد اعتبار همسان‌سازی به دلیل محدودیتهای بودجه‌ای خبر داده بود.با توجه به افزایش هزینه‌های معیشت، مسکن و درمان بازنشستگان، ضرورت بهبود وضع زندگی و حمایت از کارگران بازنشسته بیش از پیش احساس می‌شود.</p>
    </article>
  </body>
</html>