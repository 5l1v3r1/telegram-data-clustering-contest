<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057967_oldalankent-egymillioert-ir-tanulmanyt-szijjarto-testverenek-cege-a-kormanynak"/>
    <meta property="og:site_name" content="Népszava"/>
    <meta property="article:published_time" content="2019-11-21T14:59:00+00:00"/>
    <meta property="og:title" content="Oldalanként egymillióért ír tanulmányt Szijjártó testvérének cége a kormánynak"/>
    <meta property="og:description" content="Jó hosszút, 200 oldalast. Úgy tűnik, teljesen feleslegesen."/>
  </head>
  <body>
    <article>
      <h1>Oldalanként egymillióért ír tanulmányt Szijjártó testvérének cége a kormánynak</h1>
      <address><time datetime="2019-11-21T14:59:00+00:00">21 Nov 2019, 14:59</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Jó hosszút, 200 oldalast. Úgy tűnik, teljesen feleslegesen.</b>
      </p>
      <p>215 millió forintért ír megvalósíthatósági tanulmányt egy multifunkciós autóverseny-pályáról - a Katona Mérnöki Szolgáltató Kft.-vel közösen - a Truck Race Promotion Kft., amelynek operatív igazgatója Szijjártó Sarolta, a külgazdasági és külügyminiszter testvére - <a href="https://g7.hu/kozelet/20191121/oldalankent-egymillio-forintert-irhat-tanulmanyt-a-szijjarto-sarolta-altal-vezetett-ceg-egy-felesleges-beruhazashoz/?fbclid=IwAR2qJd_RLRwNbyZsiyqs8dlHgbf7o8cHJ_Pt80VU6DaD28HU7wA1mvtlM_8">írja a G7</a>. A portál megjegyzi: a megvalósíthatósági tanulmánynak nincs sok értelme, hiszen a beruházásról már döntöttek, meg fogják valósítani - három kormányhatározat is született erről - és akár 50-100 milliárd forintba is kerülhet majd.</p>
      <p>Nem igazán érthető, hogy mi szükség van egy új létesítményre, hiszen a szerződésben kikötött FIA 6-os kategóriás minősítéssel már rendelkezik egy pálya Magyarországon. A nyirádi pálya magántulajdonban van, a Nyirád Motorsport Kft.-nek azonban nem megy jól: az elmúlt öt évben összesen 107 millió forint árbevétel mellett 63 milliós veszteséget ért el. Így nem igazán tűnik úgy, hogy bármilyen valós igény lenne egy új raliversenypályára.  </p>
      <p> </p>
      <p>A Truck Race Promotion Kft. mindnesetre nem először jut állami pénzhez: a tavaly 313 milliós árbevételű cég idén már 175 millió forinthoz jutott az operatív igazgató testvére által vezetett külügyminisztériumtól és háttérintézményeitől.</p>
    </article>
  </body>
</html>