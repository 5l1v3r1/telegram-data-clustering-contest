<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822940-sud-dopitue-parubia-ak-svidka-u-spravi-rozstrilu-majdanu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T14:21:00+00:00"/>
    <meta property="og:title" content="Суд допитав Парубія як свідка у справі розстрілу Майдану"/>
    <meta property="og:description" content="Народний депутат із фракції “Європейська солідарність” і колишній голова Верховної Ради Андрій Парубій у Святошинському суді свідчив у справі обвинувачення співробітників &quot;Беркуту&quot; у розстрілі учасників Революції Гідності."/>
  </head>
  <body>
    <article>
      <h1>Суд допитав Парубія як свідка у справі розстрілу Майдану</h1>
      <h2>Народний депутат із фракції “Європейська солідарність” і колишній голова Верховної Ради Андрій Парубій у Святошинському суді свідчив у справі обвинувачення співробітників "Беркуту" у розстрілі учасників Революції Гідності.</h2>
      <address>
        <time datetime="2019-11-21T14:21:00+00:00">21 Nov 2019, 14:21</time>
      </address>
      <p>Судове засідання транслюється на youtube-каналі <a href="https://www.youtube.com/watch?v=xjoX8JChO8o&amp;feature=youtu.be&amp;fbclid=IwAR1VkjS6kOql_zcKvEuZxTcu1eVIRt7chUiK6gNhPDa71pougItW9t4FnKQ">“Судова влада України”</a>.</p>
      <p>“Символічно, що допит відбувається саме в цей день. Рівно шість років тому, коли було прийнято остаточне рішення Миколи Азарова про те, що Україна не підпише Угоди про асоціацію з ЄС, тоді після засідання Верховної Ради я повернувся в готель “Київ”, де живу й зараз. У мене був черговий мегафон, бо я часто брав участь в акціях протесту... І близько пів дев'ятої вечора до мене передзвонив Святослав Цеголко і сказав, що на Майдані збираються люди. Тоді я дав пост на “Українській правді”, де я написав, що йду на Майдан, і закликав усіх також іти на Майдан на акцію протесту. Близько дев'ятої вечора, коли я прийшов, там була невелика кількість людей, а кількість працівників міліції була більша, ніж протестувальників. І було намагання правоохоронних органів відтіснити мітингувальників із Майдану Незалежності”, — зазначив <a href="https://www.ukrinform.ua/tag-parubij">Парубій</a> під час допиту.</p>
      <figure>
        <iframe src="https://www.youtube.com/embed/xjoX8JChO8o" width="560" height="315" data-service="Youtube" scrolling="no"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-society/2822728-misia-oon-zaklikae-do-bezperervnogo-rozsliduvanna-sprav-majdanu.html">Місія ООН закликає до безперервного розслідування "справ Майдану"</a>
      </blockquote>
      <p>Як інформує <a href="https://www.5.ua/polityka/parubii-ziavyvsia-na-dopyt-u-spravi-berkutivtsiv-203214.html">"5 канал"</a>, колишнього спікера ВР суд допитував близько 2 годин. Зазначається, що ініціатором його допиту була сторона захисту ексспівробітників "Беркута" .</p>
      <p>За словами Парубія, здійснювали загальну координацію лідери парламентських опозиційних партій – Яценюк, Кличко, Тягнибок і Турчинов як координатор об'єднаної опозиції. Вони вели перемовини і відповідали за контакти з владою.</p>
      <p>Ексспікер поінформував, що 19 січня один із лідерів Автомайдану оголосив, що вони вирушають до ВР. Звернулися до самооборони. "Вирушили підрозділом. І побачили, що стоять техніка, автобуси, які перешкоджають. Зупинились і вимагали розблокувати. У якийсь момент без причин в сторону мітингувальників почали кидати гранати: і димові, і ті, що вибухають. Шоком було те, що гранати були обмотані шматками заліза і під час розриву осколками вражали пікетувальників", – зазначив Парубій.</p>
      <p>Також у суді ексголову ВР запитали, хто фінансував Майдан, на що він відповів, що це робив український народ. "Український народ. Були скриньки для пожертв. Публічно підраховували, багато людей були присутні і вирішувалося що йшло на харчування тощо. Чи фінансувала майдан "Батьківщина"? Мені про це не відомо. Чи відомо, скільки витратили грошей? Не відомо. Розпорядником був Степан Кубів, він займався господарською сферою", – уточнив Парубій.</p>
      <p>За його словами, Майдан – "це величезне явище самоорганізації".</p>
      <p>Як повідомлялося, Святошинський райсуд розглядає по суті справу проти п’яти ексберкутівців: Павла Аброськіна, Сергія Зінченка, Олександра Маринченка, Сергія Тамтури та Олега Янішевського. Їм інкримінують перевищення службових повноважень, незаконне поводження зі зброєю, умисне вбивство та завдання тілесних ушкоджень активістам Майдану.</p>
      <p>Усього, за даними ГПУ, вдалось ідентифікувати 25 правоохоронців, які стріляли на Інститутській. 20 із них зараз у розшуку.</p>
      <p>У лютому минулого року суд об’єднав кримінальні провадження щодо колишніх працівників спецпідрозділу "Беркут" Олександра Маринченка, Сергія Тамтури, Олега Янишевського, обвинувачуваних у розстрілі 49 активістів Євромайдану, з провадженням щодо Зінченка і Аброськіна, яких обвинувачували в убивстві 39 майданівців 20 лютого 2014 року на вулиці Інститутській.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2813930-pasinskij-svidcitime-iz-sizo-u-spravi-pro-rozstrili-na-institutskij.html">Пашинський свідчитиме із СІЗО у справі про розстріли на Інститутській</a>
      </blockquote>
      <p>За даними Генпрокуратури, всього під час Євромайдану постраждали 2,5 тисячі людей, 104 з них загинули. Згодом загиблих учасників акцій протесту почали називати Небесною сотнею.</p>
      <p>За даними МВС, від 18 лютого по 2 березня 2014 року під час виконання службових обов’язків у центрі Києва загинули також 17 силовиків.</p>
    </article>
  </body>
</html>