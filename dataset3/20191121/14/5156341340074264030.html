<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://autoroad.cz/eko/98193-hyundai-mobilita-budoucnosti"/>
    <meta property="og:site_name" content="AutoRoad.cz"/>
    <meta property="article:published_time" content="2019-11-21T14:40:00+00:00"/>
    <meta property="og:title" content="Hyundai &amp; mobilita budoucnosti"/>
    <meta property="og:description" content="V pondělí 18.11. proběhla konference o mobilitě budoucnosti. Hyundai pozval zástupce médií do velmi příjemného prostředí Golf Resort Beroun. Naše redakce na této akci nemohla chybět."/>
  </head>
  <body>
    <article>
      <h1>Hyundai &amp; mobilita budoucnosti</h1>
      <address><time datetime="2019-11-21T14:40:00+00:00">21 Nov 2019, 14:40</time> by <a rel="author" href="https://autoroad.cz/autor/petr-bohac-307" target="_blank">bohy</a></address>
      <p>
        <b>V pondělí 18.11. proběhla konference o mobilitě budoucnosti. Hyundai pozval zástupce médií do velmi příjemného prostředí Golf Resort Beroun. Naše redakce na této akci nemohla chybět.</b>
      </p>
      <p>Do Berouna na elektrifikované vozy společnosti Hyundai, jsem dorazil stylově tím nejostřejším, co tato korejská automobilka nabízí, úžasnou i30 N Performance fastback. Kvůli hustému dešti pro hosty na konferenci nejezdily elektrické golfové vozíky, ale to vůbec nevadilo. Jejich místo totiž zastoupily sympatické slečny s deštníky. Připadal jsem si trochu jako pilot závodního vozu, kterého krásné hostesky doprovází pod deštníkem po závodní dráze ke svému vozu. Program akce Hyundai &amp; mobilita budoucnosti se skládal z konference, prostoru na dotazy a krátkého seznámení s vozy.</p>
      <p>Začněme postupně o tom, co zaznělo na konferenci.</p>
      <p>Čistá mobilita je pro Hyundai dlouhodobým cílem, který si značka nastavila již před lety. V současné době má v tomto ohledu opravdu velký náskok oproti konkurenci a je schopná nabídnout všechny důležité verze elektrifikovaného pohonu s nízkými či nulovými lokálními emisemi. Globálně prodala více než 600 000 elektrifikovaných vozidel.</p>
      <p>V rámci naplňování vize čisté mobility bude ke konci roku 2020 75 % vozů Hyundai dostupných v elektrifikované verzi. Ambiciózní plán rovněž počítá s tím, že v globálním měřítku do roku 2025 postupně rozšíří elektrifikované portfolio, a to o 44 modelů. Do mobility budoucnosti bude Hyundai investovat i nadále a do roku 2025 se bude jednat o více než 35 miliard EUR.</p>
      <p>Stěžejní část vývoje e-mobility značky Hyundai probíhá v hlavním výzkumném a vývojovém středisku v Koreji. Přesto je výrazně ovlivněn evropským výzkumem a finální podoba sbírá řadu ocenění. Německá organizace ADAC např. ohodnotila IONIQ Electric jako nejčistší evropský vůz a zároveň získal nejvyšší hodnocení za mimořádnou hospodárnost. V minulém roce značka Hyundai získala zároveň nejvyšší hodnocení „Leadership A“ v kategorii Změna klimatu od světové organizace CDP (Carbon Disclosure Project).</p>
      <p>Kromě výroby a produkce Mild-Hybrid 48 V (MHEV), Hybrid (HEV), Plug-in Hybrid (PHEV), bateriový (EV) a vodíkový palivový článek (FCEV) pro vlastní vozidla Hyundai zároveň rozšířil svou roli a je schopen poskytovat technologii budoucí mobility i dalším výrobcům.</p>
      <figure>
        <img src="https://autoroad.cz/pictures/photo/2019/05/24/065d-5ddbeee7b0.jpg"/>
        <figcaption>Kompaktní SUV Hyundai Kona Electric zvládlo v rámci 24hodinového testu ujet celkem 1 823 km<cite>foto: Hyundai</cite></figcaption>
      </figure>
      <p>Na letošním CES veletrhu Hyundai odhalil novou specializovanou platformu EV s názvem E-GMP (Electric-Global Modular Platform), která nabízí flexibilní kapacitu akumulátoru a která se může využít napříč všemi vozy jednotlivých segmentů. Vysokonapěťový systém zkrátí dobu nabíjení a mezinárodní standard 400kW nabíjení zrychlí. Z této platformy vychází také koncept 45, který byl odhalen na motoristickém autosalonu ve Frankfurtu, kde reprezentoval budoucí směřování značky v rámci e-mobility.</p>
      <p>Značka Hyundai nesází pouze na elektromobilitu, ale je průkopníkem v rámci vodíkové mobility. V roce 2013 uvedla první sériově vyráběný elektromobil s pohonem na vodíkový palivový článek (FCEV). V loňském roce představila druhou generaci NEXO, který má oproti standartním elektromobilům řadu výhod. Jedná se o luxusní vůz s unikátní technologií, a oproti elektromobilům nabízí podstatné výhody, jako rychlost doplnění paliva do 5 minut, větší dojezd než jakýkoliv elektromobil na trhu (ďábelských 666 km) a vzduch, který z vozu vychází, je dokonce ještě čistší než ten, který nasává. Tento vůz byl rovněž jako první vodíkový elektromobil podroben testům nezávislé organizace Euro NCAP (v roce 2018), získal nejvyšší možné hodnocení 5 hvězdiček a zároveň se stal nejbezpečnějším vozem v kategorii velkých SUV. V současné době patří Hyundai více než 70 % podíl na evropském trhu s vozy poháněnými palivovým článkem a kromě toho se skupina Hyundai Motor Group zavázala investovat do technologie palivových článků do roku 2030 6,7 miliard eur, aby vyrobila 700 000 jednotek systémů palivových článků, včetně 500 000 jednotek pro FCEV.</p>
      <p>V celé EU je nyní více než 500 těchto osobních aut, z čehož 200 jezdí jako taxíky v Paříži. Hyundai navíc do roku 2025 dodá 1 600 nákladních vozů s vodíkovým pohonem do Švýcarska.</p>
      <p>
        <a href="https://autoroad.cz/zajimavosti/98089-bozsky-klid-v-aute-redukce-hluku-o-polovinu-jak-funguje-prevratny-system-ranc">BOŽSKÝ KLID v autě. Redukce hluku o polovinu. Jak funguje převratný systém RANC?</a>
      </p>
      <p>
        <a href="https://autoroad.cz/zajimavosti/97661-modernizovany-hyundai-ioniq-miri-na-trh-ekologie-startuje-na-600-tisicich-a-stoupa">Modernizovaný Hyundai Ioniq míří na trh. Ekologie startuje na 600 tisících a stoupá...</a>
      </p>
      <p>Hyundai na českém trhu dlouhodobě rozšiřuje své portfolio o modely s nízkými a nulovými emisemi a mezi poslední novinky patří KONA Hybrid či modernizované modely IONIQ. Důležitým modelem je také elektromobil KONA Electric, který kombinuje špičkový dojezd 449 km na jedno nabití a komfort SUV. Tímto již v roce 2018 prakticky zbořil hranice mezi konvenční a elektrickou mobilitou. Zvítězil v celé řadě testů reálného dojezdu a v roce 2018 u nás získal titul „Zelené auto roku“.</p>
      <p>Modelovou řadu IONIQ Hyundai uvedl na trh již v roce 2016. Ta jako vůbec první na světě poskytla v jedné karosářské variantě výběr všech důležitých elektrifikovaných pohonů a více než s 60 000 prodanými vozy se stala důležitým pilířem modelové palety značky Hyundai. Modernizovaná řada IONIQ, která byla uvedena v září 2019 je vybavena vyspělými službami Blue Link® v oblasti konektivity, souborem asistenčních systémů a prvků aktivní bezpečnosti SmartSense™ a nejmodernějšími funkcemi informačních a zábavních systémů. Navíc byl vylepšen také jeho vnější a vnitřní design. Řidiče nového modelu IONIQ Electric navíc potěší o 36 % větší kapacita pro ukládání elektrické energie (nyní 38,3 kWh) díky modernizované sadě akumulátorů.</p>
      <figure>
        <img src="https://autoroad.cz/pictures/photo/2019/11/20/img-20191119-wa0003-0efaeb316e.jpg"/>
        <figcaption>Hyundai<cite>foto: David Kožíšek</cite></figcaption>
      </figure>
      <p>V říjnu značka Hyundai prodala nejvíce elektrifikovaných vozů na českém trhu. Letos jich značka prodala celkem 128 a ve srovnání s minulým rokem se tak jedná o 94 % nárůst.</p>
      <p>Jako perličku k vodíkovému Nexu můžu dodat, že ďábelských 666 km ujede pouze při čerpání vodíku z plnící stanice s tlakem 700 barů. V České republice je pouze jedna plnící stanice a ještě k tomu neveřejná. Nachází se v Neratovicích a nabízí plnící tlak 300 barů. Když s Nexem pojedete načerpat vodík do Drážďan a vrátíte se zpět, budete mít stále větší dojezd, než když budete čerpat vodík v Neratovicích.</p>
      <p>Po konferenci následovala možnost krátkého seznámení se s vozy. Největší zájem byl samozřejmě o vodíkem poháněné Nexo, se kterým drtivá většina tuzemských novinářů ještě neměla tu čest. Sám bych ho rád vyzkoušel, ale termíny byly rozebrané ještě před mým příjezdem. Za vděk jsem dal možnost svést se s čistě elektrickým IONIQ.</p>
      <figure>
        <img src="https://autoroad.cz/pictures/photo/2019/11/20/img-20191119-wa0002-87aaba893d.jpg"/>
        <figcaption>Hyundai<cite>foto: David Kožíšek</cite></figcaption>
      </figure>
      <p>Za těch pár minut za volantem nemohu přinést žádné relevantní informace, ale krátce vůz popsat mohu.</p>
      <p>U IONIQ Electric je na první pohled zřejmé, že konstruktérům šlo v prvé řadě o co možná nejnižší odpor vzduchu. Aerodynamický koeficient velmi příjemných cx = 0,24. Uvnitř je vůz prostorný a vzdušný. Čekal jsem nějaké sci-fi, ale jedná se spíše o moderně pojatý vůz střední třídy.</p>
      <p>Jízdu mohu těžko posoudit. Měl jsem hlavu přeplou do režimu N Performance a proto mi přišlo, že vůz "netáhne a houpe se". Ujel jsem takto asi 10 km a pak se otočil na cestu zpět. To už jsem si začínal uvědomovat, že nesedím v ostrém hot hatch, ale v normálním autě. Začal jsem vnímat výhody EV pohonu. Díky bateriím bylo těžiště nízko a IONIQ velmi ochotně měnil směr. Co se motoru týče, byl jsem opravdu zvědavý na 295 N.m. od 1.otáčky za minutu. Rozjezd pod "plným plynem" vždy znamená ztrátu adheze jednoho z předních kol. Následné zrychlení není žádná divočina. Rychlost stoupá lineárně. Kdybych nevěděl, že jedu v elektromobilu a bylo mi řečeno, že se jedná o úžasně utlumený přeplněný litrový tříválec spojený s převodovkou typu CVT, tak bych mu i uvěřil.</p>
      <p>Z vozu jsem měl celkově příjemný pocit a pokusím se ho příští rok získat do týdenního testu.</p>
      <figure>
        <img src="https://autoroad.cz/pictures/photo/2019/11/20/dsc03226-710c25974c.jpg"/>
        <figcaption>Hyundai<cite>foto: Hyundai</cite></figcaption>
      </figure>
      <related>
        <h4>Související články</h4>
        <a href="https://autoroad.cz/cesky-trh/96354-nove-modely-hyundai-ioniq-miri-na-cesky-trh-jake-novinky-nabidnou"/>
        <a href="https://autoroad.cz/eko/98193-hyundai-mobilita-budoucnosti/forum"/>
        <a href="https://autoroad.cz/novinky/95226-hyundai-predstavuje-druhou-generaci-modelu-ioniq-jake-novinky-prinasi"/>
        <a href="https://autoroad.cz/zajimavosti/97661-modernizovany-hyundai-ioniq-miri-na-trh-ekologie-startuje-na-600-tisicich-a-stoupa"/>
        <a href="https://autoroad.cz/zajimavosti/96486-elektromobilem-pres-pul-sveta-hyundai-kona-se-vydava-na-dobrodruznou-cestu-domu"/>
      </related>
    </article>
  </body>
</html>