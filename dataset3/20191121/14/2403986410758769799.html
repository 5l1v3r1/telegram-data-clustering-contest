<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/shahtar_zaplatit_20_tisyach_griven_shtrafu_za_ogoloshennya_rosiyskoyu_movoyu_na_osk_metalist_n1237349"/>
    <meta property="og:site_name" content="24 Канал"/>
    <meta property="article:published_time" content="2019-11-21T14:58:00+00:00"/>
    <meta property="og:title" content="&quot;Шахтар&quot; заплатить 20 тисяч гривень штрафу за оголошення російською мовою на ОСК &quot;Металіст&quot;"/>
    <meta property="og:description" content="&quot;Шахтар&quot; заплатить 20 тисяч гривень штрафу за те, що диктор стадіону ОСК &quot;Металіст&quot; під час матчу з &quot;Динамо&quot; робив оголошення російською мовою. Епізод з поведінкою диктора під час матчу 14-го туру УПЛ розглянув КДК УАФ."/>
  </head>
  <body>
    <article>
      <h1>"Шахтар" заплатить 20 тисяч гривень штрафу за оголошення російською мовою на ОСК "Металіст"</h1>
      <address><time datetime="2019-11-21T14:58:00+00:00">21 Nov 2019, 14:58</time> by <a rel="author" href="https://24tv.ua/yuriy_semenyuk_tag7072/" target="_blank">Юрій Семенюк</a></address>
      <p>
        <b>"Шахтар" заплатить 20 тисяч гривень штрафу за те, що диктор стадіону ОСК "Металіст" під час матчу з "Динамо" робив оголошення російською мовою. Епізод з поведінкою диктора під час матчу 14-го туру УПЛ розглянув КДК УАФ.</b>
      </p>
      <p>На сайті УАФ наразі інформації про покарання "Шахтаря" немає. Про штраф повідомляє <a href="https://football24.ua/shahtar__dinamo_girniki_zaplatyat_shtraf_za_ogoloshennya_rosiyskoyu_movoyu_na_osk_metalist_n570816/">"Футбол 24"</a>.</p>
      <blockquote>Читайте також: <a href="https://24tv.ua/sport/pidtrimali_sov_ultras_dinamo_rozpovili_shho_voni_krichali_taysonu_u_matchi_z_shahtarem_n1233814">Підтримали сов: ультрас "Динамо" пояснили, що вони кричали Тайсону у матчі з "Шахтарем"</a></blockquote>
      <p>"Шахтар" отримав 20 тисяч гривень штрафу, оскільки був господарем поєдинку. Тому відповідальність за оголошення російською мовою на стадіоні лежить на "гірниках".</p>
      <p>Як відомо, під час матчу 10 листопада арбітр Микола Балакін декілька разів просив зробити оголошення щодо неприпустимості проявів расизму. Ці оголошення прозвучали російською мовою.</p>
      <p>Що сталося на матчі?Гру довелося перервати через расистські вигуки з трибун. Обидва гравці "Шахтаря" Тайсон і Дентіньйо покидали поле зі сльозами. Після гри обидва клуби виступили з офіційними заявами, засудивши расизм.<br/><br/>Також "Динамо" попросило, щоб було проведено розслідування і не засуджувати наперед вболівальників команди. Поліція ж розпочала розслідування цього випадку.</p>
      <h3>Офіційні покарання після матчу</h3>
      <p>21 листопада КДК УАФ прийняв рішення щодо гравця "Шахтаря" Тайсона. Бразилець показав середній палець вболівальникам "Динамо" під час гри.</p>
      <p>Тайсон <a href="https://24tv.ua/sport/tayson_otrimav_pokarannya_za_netsenzurniy_zhest_na_matchi_shahtar__dinamo_n1237240">отримав дискваліфікацію на один матч</a>. Також бразилець покараний двома матчами умовно.</p>
      <p>Покарання <a href="https://24tv.ua/sport/dinamo_pokarali_groyu_bez_glyadachiv_ta_groshovim_shtrafom_cherez_skandal_na_matchi_z_shahtarem_n1237293">дізналося й "Динамо"</a>. Під час поєдинку з "Шахтарем" на секторі киян простежувалися прояви расизму (імітація мавпячого ухання).</p>
      <p>"Динамо" проведе один домашній матч без глядачів. Ще один матч без глядачів умовно з випробувальним строком до кінця сезону-2019/2020.</p>
      <p>Окрім того, київський клуб зобов'язаний внести обов’язковий грошовий внесок у розмірі 500 тисяч гривень.</p>
    </article>
  </body>
</html>