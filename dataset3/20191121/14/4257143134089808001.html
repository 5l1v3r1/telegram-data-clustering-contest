<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/21/fontos-lepes-tett-magyarorszag-az-egyseges-arampiac-fele"/>
    <meta property="og:site_name" content="infostart"/>
    <meta property="article:published_time" content="2019-11-21T14:26:51+00:00"/>
    <meta property="og:title" content="Fontos lépés tett Magyarország az egységes árampiac felé"/>
    <meta property="og:description" content="A HUPX és a MAVIR sikeresen csatlakozott az XBID projekthez"/>
  </head>
  <body>
    <article>
      <h1>Fontos lépés tett Magyarország az egységes árampiac felé</h1>
      <address><time datetime="2019-11-21T14:26:51+00:00">21 Nov 2019, 14:26</time> by <a rel="author">Infostart</a></address>
      <h3>A HUPX és a MAVIR sikeresen csatlakozott az XBID projekthez</h3>
      <p>November 19-én a HUPX és a MAVIR sikeresen csatlakozott az XBID-hez, az Egységes Európai Piacösszekapcsolási megoldáshoz. Magyarország a bővítés második hullámában, hat másik országgal közösen integrálódott a piacösszekapcsolásba, a már résztvevő további tizennégy ország mellé. Az összekapcsolás fontos lépést jelent az egységes integrált európai napon belüli villamosenergia-piac felé – áll a Mavir közleményében.</p>
      <p>Az integrációs projekt eredményeként november 19-én 21.56 órakor a határkeresztező kereskedési kapacitások megjelentek a képernyőn és a tényleges kereskedés kezdetét vette a HUPX napon belüli piacán. Már a kereskedés első fél órájában 167 kötés született a következő napra 784 MWh mennyiségben. Az elérhető átviteli kapacitások – melyeket a MAVIR, illetve a szomszédos átviteli rendszerirányítók biztosítanak – magasak voltak minden szomszédos ajánlattételi zóna határán, így a HUPX napon belüli piacán leadott ajánlatok hamar ellenoldali ajánlatra találtak más piaci területekről és az összekapcsolt ajánlati könyv telített lett.</p>
      <p>A csatlakozási folyamat gördülékenyen, a kereskedést hátráltató különösebb fennakadások nélkül zajlott le mind a HUPX, mind pedig a MAVIR oldalán a két társaság üzemeltetési csoportjainak beszámolói szerint. A felek a csatlakozást együttesen kiemelkedő sikernek értékelik, különösen mivel a kereskedés első fél órájában kereskedett volumen mértéke már közel háromszorosa volt annak az átlagos kereskedési mennyiségnek, amelyet a HUPX napon belüli piacán az XBID csatlakozás előtt realizált.</p>
      <p>
        <i>Nyitókép: MTI/Czeglédi Zsolt</i>
      </p>
    </article>
  </body>
</html>