<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/7049c5f32ac40856/bbc-news-despre-problema-ursilor-bruni-din-romania-atacurile-care-starnesc-frica-in-toata-tara.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-21T14:21:35+00:00"/>
    <meta property="og:title" content="BBC News despre problema urșilor bruni din România: Atacurile care stârnesc frica în toată țara"/>
    <meta property="og:description" content="O serie de atacuri mortale comise de urșii bruni din România provoacă îngrijorări legate de faptul că populația celui mai mare carnivor protejat din Europa crește prea mult și este greu de controlat, scrie BBC News într-un reportaj realizat în România."/>
  </head>
  <body>
    <article>
      <h1>BBC News despre problema urșilor bruni din România: Atacurile care stârnesc frica în toată țara</h1>
      <address><time datetime="2019-11-21T14:21:35+00:00">21 Nov 2019, 14:21</time> by <a rel="author">Jurnal.md</a></address>
      <p>
        <b>O serie de atacuri mortale comise de urșii bruni din România provoacă îngrijorări legate de faptul că populația celui mai mare carnivor protejat din Europa crește prea mult și este greu de controlat, scrie BBC News într-un reportaj realizat în România.</b>
      </p>
      <p><a href="http://jurnal.md/ro/news/dd93e3e2947a2bc0/un-urs-lovit-de-masina-care-s-a-ridicat-dupa-16-ore-de-agonie-a-fost-impuscat-pe-sosea-in-fata-tuturor.html">Pornind de la cazul ursului din Harghita lovit de o mașină și lăsat să agonizeze pe stradă o zi, jurnaliștii britanici au realizat un reportaj despre problema urșilor care se apropie tot mai mult de civilizație și care prezintă un pericol pentru populație.</a> Trei bărbați au fost uciși în câteva săptămâni în țara care găzduiește cel mai mare număr de urși bruni de pe continent.</p>
      <p>„Populația urșilor a crescut și trebuie redusă”, avertizează pădurarul Karoly Pal, într-o discuție cu jurnalistul BBC. „Oriunde merg în această zonă, oamenii spun că sunt prea mulți urși, că nu mai pot cultiva nimic. Oamenii sunt obligați să renunțe la agricultură și la pământurile lor pentru că le este frică să iasă în afara satelor.</p>
      <p>Toată lumea din această zonă vine la mine să solicite daune”, adaugă pădurarul din comuna Neaua, județul Mureș, România. „Într-o noapte săptămâna trecută am numărat 22 de urși în această zonă”, spune Karoly Pal. În România trăiesc aproximativ 6.000 de urși și incidentele cu animale sunt din ce în ce mai frecvente și în puțin peste o lună, trei persoane, două din Mureș și una din Bacău au fost ucise de animale, se arată în materialul BBC.</p>
      <p>Cele trei decese din ultimele săptămâni duc la cel puțin șase numărul victimelor din acest an, fiind înregistrate și câteva zeci de atacuri non-fatale. Prin comparație, doar 11 persoane au fost ucise de urși în România între 2000 și 2015.</p>
      <p>Reporterii britanici scriu că mulți cred că această creștere accentuată a populației de urși se datorează unei legi din 2016 prin care s-a interzis vânarea acestora ca trofee. „De la interzicerea vânării de trofee a existat o presiune a vânătorilor și administratorilor de fonduri de vânătoare pentru a raporta cât mai multe daune posibile”, spune Csaba Domokos, un expert al ONG Milvus Group care militează pentru conservarea naturii.</p>
      <p>„Nu există aproape niciun fel de management de către autorități. Nu avem idee câți urși există în România”, mai spune el. Domokos și-a manifestat îngrijorarea legată de faptul că fără un program de management eficient, sătenii vor începe să ia lucrurile în propriile lor mâini.</p>
      <p>„Există îngrijorări că oamenii vor începe să folosească otravă și capcane”, avertizează el spunând că așa ceva ar avea un efect catastrofal asupra populației de urși bruni din România.</p>
      <p>Problema a ajuns și în atenția autorităților și au apărut o serie de reacții ale politicienilor. De exemplu, deputatul Marius Pașcan din Mureș a declarat că zona sa este „asediată” de urși, scrie Libertatea.ro.</p>
      <p>Parlamentarii români au aprobat un proiect de lege în septembrie care ar permite vânarea urșilor bruni pentru o perioadă de cinci ani. Dar această decizie a stârnit nemulțumirea activiștilor pentru protecția mediului care au creat o petiție care a adunat până acum peste 100.000 de semnături. Printre cei care suferă cel mai mult de pe urma urșilor sunt ciobanii, mai scrie BBC. „Avem o mare problemă cu urșii, mi-au ucis patru oi anul acesta”, spune ciobanul Janos Szabo.</p>
      <p>„Toți ciobanii au probleme cu urșii. Situația este mai gravă ca niciodată”, continuă crescătorul de oi. Populația de urși va intra în curând în hibernare, ceea ce va însemna o relaxare a tensiunilor, dar acest lucru va fi temporar. Activistul Csaba Domokos spune că situația se deteriorează rapid și trebuie găsită o soluție. „Fără acceptare socială, specia nu are viitor în România”, concluzionează acesta.</p>
    </article>
  </body>
</html>