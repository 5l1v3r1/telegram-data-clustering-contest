<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/externe/premiera-israel-presedintele-rivlin-cedat-parlamentului-mandatul-formarea-noului-guvern-dupa-luni-intregi-negocieri-esuate-306580.html"/>
    <meta property="og:site_name" content="B1 TV"/>
    <meta property="article:published_time" content="2019-11-21T14:29:28+00:00"/>
    <meta property="og:title" content="Premieră în Israel: Președintele Rivlin a cedat parlamentului mandatul pentru formarea noului guvern, după luni întregi de negocieri eșuate"/>
    <meta property="og:description" content="Reuven Rivlin, președintele Israelului, a cedat, joi, parlamentului mandatul pentru formarea noului guvern, astfel că membrii din Knesset au acum sarcina de a crea o coaliție, astfel încăt să nu se ajungă la a..."/>
  </head>
  <body>
    <article>
      <h1>Premieră în Israel: Președintele Rivlin a cedat parlamentului mandatul pentru formarea noului guvern, după luni întregi de negocieri eșuate</h1>
      <address><time datetime="2019-11-21T14:29:28+00:00">21 Nov 2019, 14:29</time> by <a rel="author">Vladimir Ionescu</a></address>
      <p><a href="https://www.b1.ro/tag/reuven-rivlin-289552.html">Reuven Rivlin</a>, președintele <a href="https://www.b1.ro/tag/israel-51559.html">Israel</a>ului, a cedat, joi, parlamentului mandatul pentru formarea noului guvern, astfel că membrii din Knesset au acum sarcina de a crea o coaliție, astfel încăt să nu se ajungă la a treia rundă consecutivă de alegeri anticipate, potrivit The Jerusalem Post.<br/><br/>Yuli Edelstein, președintele Knessetului a venit la reședința prezidențială, unde s-a întâlnit cu Rivlin, declanșând formal o perioadă de 21 de zile în care parlamentarii israelieni trebuie să creeze o coaliție majoritară, care să sprijine formarea unui nou guvern. Președintele <a href="https://www.b1.ro/tag/israel-51559.html">Israel</a>ului l-a informat oficial pe Yuli Edelstein că atât premierul interimar Netanyahu, cât și Benny Gantz, liderul formațiunii Albastru și Alb, au eșuat în negocierile pentru formarea unei alianțe majoritare.<br/><br/>„Când au început ultimele două mandate ale Knessetului, v-am rugat să lăsați deoparte săbiile electorale și să curățați mizeria. V-am spus că motivațiile politice trebuie să nu mai fie unicul vostru ghid de acțiune. Trebuie să arătați grijă față de suveranitatea noastră, caracter de oameni de stat și responsabilitate față de poporul de pe pământul nostru drag”, a declarat președintele Rivlin.<br/><br/>Rivlin le-a spus parlamentarilor că soarta lor politică nu este la fel de importantă ca problemele de zi cu zi ale cetățenilor.<br/><br/>„În timpul acestor 21 de zile, luați în considerare obligațiile pe care le aveți față de popor”, a mai spus Rivlin.</p>
    </article>
  </body>
</html>