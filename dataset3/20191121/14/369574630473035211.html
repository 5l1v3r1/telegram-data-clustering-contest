<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/srbskem-otrasa-afera-s-ruskym-spionem-nase-vztahy-to-nijak-n/r~4e9d00be0c6711ea8776ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T14:02:57+00:00"/>
    <meta property="og:title" content="Srbskem otřásá aféra s ruským špionem. Naše vztahy to nijak neovlivní, tvrdí Kreml"/>
    <meta property="og:description" content="Kauzu spustilo zveřejnění videa, na kterém pracovník ruské vojenské rozvědky předává peníze vysoce postavenému srbskému činiteli."/>
  </head>
  <body>
    <article>
      <h1>Srbskem otřásá aféra s ruským špionem. Naše vztahy to nijak neovlivní, tvrdí Kreml</h1>
      <address>
        <time datetime="2019-11-21T14:02:57+00:00">21 Nov 2019, 14:02</time>
      </address>
      <p>Srbský prezident Aleksandar Vučić na tiskové konferenci uvedl, že srbské rozvědky odhalily rozsáhlou operaci ruské tajné služby, která se v zemi pokoušela verbovat srbské zpravodajské agenty. Vztahy Bělehradu s Moskvou to podle něj ale vážněji nepoškodí.</p>
      <p>"Srbské bezpečnostní orgány při několika příležitostech získaly ve formě videozáznamů a audiozáznamů důkazy o kontaktech mezi plukovníkem Klebanem a členy srbské armády," řekl srbský prezident. Potvrdil tak informace médií, že ruským špionem je pracovník vojenské rozvědky GRU Georgij Kleban, který byl nejspíš spojkou pro kontakt zverbovaného Srba s Moskvou.</p>
      <p>Podle Vučiče ale srbské rozvědky mají informace také o dalších ruských špionech, podle něj zdokumentovaly "deset kontaktů se třemi zdroji".</p>
      <p>Srbský prezident zároveň vyjádřil přesvědčení, že ruský prezident Vladimir Putin o operaci ruských tajných služeb nevěděl a že aféra tradičně nadstandardní srbsko-ruské vztahy nepoškodí. "Politiku vůči Rusku, které považujeme za bratrskou a přátelskou zemi, měnit nebudeme… posílíme však obranu našich rozvědek," řekl Vučić.</p>
      <p>Srbská premiérka Ana Brnabičová dnes novinářům řekla, že případem se na prezidentův pokyn zabývá vojenská zpravodajská služba VBA.</p>
      <p>Kremelský mluvčí Dmitrij Peskov dnes řekl, že doufá v zachování přátelských vztahů mezi Moskvou a Bělehradem. "Nevíme, co je to za incident, je třeba se v tom zorientovat," konstatoval Peskov.</p>
      <p>"Jsme přesvědčeni, že vztahy mezi Ruskem a Srbskem mají natolik speciální, partnerský, bratrský a spojenecký charakter, že je nemůže nic ovlivnit," prohlásil. Mluvčí ruského ministerstva zahraničí Marija Zacharovová hovořila o tom, že aféra může být provokací.</p>
      <p>Pro srbskou vládu je aféra citlivou záležitostí. Proklamovanou prioritou její zahraniční politiky je směřování do Evropské unie, avšak bez ohrožení tradičně přátelských vztahů s Ruskem. Moskva stojí za Bělehradem při odmítání uznat nezávislost Kosova a dodává Srbsku zbraně.</p>
      <p>Vučić se 4. prosince chystá na návštěvu Moskvy, v letošním roce už třetí.</p>
    </article>
  </body>
</html>