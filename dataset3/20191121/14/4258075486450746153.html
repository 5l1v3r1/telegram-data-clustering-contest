<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/the-pink-ball-test-meet-bangladesh-s-super-fan-bulu-ghosh-dgtl-1.1073554"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-21T14:23:37+00:00"/>
    <meta property="og:title" content="আদা কম, লেবু বেশি! বুলু ভাইকে চা বানাতে বললেন ধোনি"/>
    <meta property="og:description" content="শুধু ধোনি নন, সুরেশ রায়না থেকে রবি শাস্ত্রী, সবাই তাঁর হাতে তৈরি চায়ের ভক্ত বলে দাবি করলেন বুলুভাই। বিদেশিদের মধ্যে ক্রিস গেল, কুমার সঙ্গাকারা, শাহিদ আফ্রিদি— সবাইকেই চায়ের নেশা ধরিয়ে দিয়েছেন তিনি। তবে তিনি ভক্ত একজনেরই। মহেন্দ্র সিংহ ধোনি।"/>
  </head>
  <body>
    <article>
      <h1>আদা কম, লেবু বেশি! বুলু ভাইকে চা বানাতে বললেন ধোনি</h1>
      <address><time datetime="2019-11-21T14:23:37+00:00">21 Nov 2019, 14:23</time> by <a rel="author">নিজস্ব সংবাদদাতা</a></address>
      <p><a href="https://www.anandabazar.com/topic/bangladesh-cricket">বাংলাদেশের</a> সুপারফ্যান তিনি। আর তাই পদ্মাপারের দেশ থেকে হাজির হয়েছেন গঙ্গাপারের ইডেনে। বাংলাদেশের সবুজ জার্সি ও মাথায় লাল টুপি, ইনি হলেন বুলুচরণ ঘোষ। যদিও ‘বুলু ভাই’ নামেই পরিচিতি বেশি।</p>
      <p>হাতে সবসময় একটা অ্যালবাম নিয়ে ঘোরেন তিনি। যাতে রয়েছে অজস্র ছবি। কোনওটায় তিনি চা খাওয়াচ্ছেন মহেন্দ্র সিংহ ধোনিকে। কোনওটায় আবার লিয়োনেল মেসির পাশে তিনি। অনেক ছবি। এবং সঙ্গে অনেক গল্প। ইডেনে আনন্দবাজার ডিজিটালের সঙ্গে কথায় সেটাই উঠে এল।</p>
      <p>শুধু ধোনি নন, সুরেশ রায়না থেকে রবি শাস্ত্রী, সবাই তাঁর হাতে তৈরি চায়ের ভক্ত বলে দাবি করলেন বুলুভাই। বিদেশিদের মধ্যে ক্রিস গেল, কুমার সঙ্গাকারা, শাহিদ আফ্রিদি— সবাইকেই চায়ের নেশা ধরিয়ে দিয়েছেন তিনি। তবে তিনি ভক্ত একজনেরই। <a href="https://www.anandabazar.com/topic/mahendra-singh-dhoni">মহেন্দ্র সিংহ ধোনি</a>।</p>
      <p>
        <b>আরও পড়ুন: <a href="https://www.anandabazar.com/sport/the-pink-ball-test-early-sunset-may-cause-concern-at-eden-dgtl-1.1073185">ইডেনে কিন্তু অনেক বেশি ক্ষণ খেলতে হবে ফ্লাড লাইটে, থাকছে উদ্বেগ</a></b>
      </p>
      <p>
        <b>আরও পড়ুন: <a href="https://www.anandabazar.com/sport/viral-all-out-for-seven-lost-the-match-by-754-runs-dgtl-1.1073552">গোটা দল আউট মাত্র ৭ রানে, ৭৫৪ রানে জিতল বিপক্ষ!​</a></b>
      </p>
      <p>বুলু-ভাইয়ের কথায়, “আদা কম দিয়ে লেবু বেশি দিয়ে চা করতে বলত ধোনি। একবার সেটা বানিয়ে আনার পর সেটাই বার বার করে আনতে বলল। শুধু ধোনিই নয়, শাস্ত্রীরাও সেই চা চাইতে থাকল। আমি মাঠের মধ্যেই তা বানিয়ে আনতাম। ওরা তো আমার ফ্লাস্কটা নিয়ে গিয়ে পুরোটা শেষ করে ফেলল। ধোনি তো আমার জামায় অটোগ্রাফও দিয়েছিল।” কয়েক বছর আগে ভারতের বাংলাদেশ সফরের স্মৃতিচারণ করলেন তিনি।</p>
      <figure>
        <iframe src="https://www.youtube.com/embed/kaRVYcK0Xt4" width="640" height="360" data-service="Youtube" scrolling="no"/>
      </figure>
      <p>কিছুদিন আগেই এসেছিলেন কলকাতায়। ভারত বনাম বাংলাদেশের বিশ্বকাপের যোগ্যতা অর্জনকারী ম্যাচে হাজির ছিলেন যুবভারতী স্টেডিয়ামে। এ বার ফুটবল ছেড়ে ফোকাস ক্রিকেটে। ইডেনে ঐতিহাসিক গোলাপি বলে দিন-রাতের টেস্টে বাংলাদেশকে সমর্থন জানাতে। মাঠকর্মী হওয়ায় বাংলাদেশ দলের সঙ্গে সম্পর্ক দারুণ। মিডিয়া মহলেও দুর্দান্ত জনপ্রিয় তিনি।</p>
      <figure>
        <a href="https://www.anandabazar.com/polopoly_fs/1.1073555.1574325462!/image/image.jpg">
          <img src="https://www.anandabazar.com/polopoly_fs/1.1073555.1574325462!/image/image.jpg"/>
        </a>
      </figure>
      <p>মেসি ও ধোনির সঙ্গে বুলু-ভাই। নিজস্ব চিত্র।</p>
      <p>ইডেন টেস্টে বুলু ভাই অবশ্য ধোনিকে চা খাওয়াতে পারছেন না। অনেকদিন হয়ে গিয়েছে টেস্ট দল থেকে নিজেকে সরিয়ে নিয়েছেন এমএসডি। তবে বিরাট কোহালিকে অবশ্যই চা খাওয়াতে চান। কিন্তু তার জন্য তো চা বানাতে হবে। ইডেনে চা তৈরির সরঞ্জাম নিয়ে প্রবেশের নিয়ম নেই। বুলু-ভাই তাই জায়গা খুঁজছেন, “কোথায় চা বানাই বলুন তো!”</p>
    </article>
  </body>
</html>