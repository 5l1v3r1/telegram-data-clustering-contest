<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/21/primator-bratislavy-matus-vallo-bude-od-decembra-zarabat-mesacne-6048-eur/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-21T14:01:18+00:00"/>
    <meta property="og:title" content="Primátor Bratislavy Matúš Vallo bude od decembra zarábať mesačne 6048 eur"/>
    <meta property="og:description" content="Primátor Bratislavy Matúš Vallo bude od decembra zarábať mesačne 6048 eur. Plat v takejto výške mu vo štvrtok schválili mestskí poslanci. Vallo od decembra 2018, keď prevzal vedenie mesta, až doteraz zarábal mesačne 5316 eur. Aktuálny základný či minimálny plat primátora hlavného mesta SR je 4032 eur. Vypočítava sa súčinom..."/>
  </head>
  <body>
    <article>
      <h1>Primátor Bratislavy Matúš Vallo bude od decembra zarábať mesačne 6048 eur</h1>
      <address><time datetime="2019-11-21T14:01:18+00:00">21 Nov 2019, 14:01</time> by <a rel="author">TASR</a></address>
      <p>
        <b>Primátor Bratislavy Matúš Vallo bude od decembra zarábať mesačne 6048 eur. Plat v takejto výške mu vo štvrtok schválili mestskí poslanci. Vallo od decembra 2018, keď prevzal vedenie mesta, až doteraz zarábal mesačne 5316 eur.</b>
      </p>
      <p>Aktuálny základný či minimálny plat primátora hlavného mesta SR je 4032 eur. Vypočítava sa súčinom priemernej mesačnej mzdy zamestnanca v národnom hospodárstve a príslušného násobku. Mestské zastupiteľstvo však na návrh starostu Vrakune a mestského poslanca Martina Kuruca rozhodlo, že Vallovi základný mesačný plat zvýšia o 50 percent, a teda na sumu 6048 eur.</p>
      <p>Kuruc svoj návrh navýšiť primátorovi plat v takejto výške zdôvodnil, že Vallo sa ako šéf bratislavskej samosprávy chopil šance, svoju prácu robí dobre a nebál sa doteraz pustiť aj do takých problematických tém ako je parkovacia politika.</p>
      <p>Mestská poslankyňa Lenka Antalová Plavuchová poukázala na to, že poslanci vidia, koľko práce a energie vynaložil Vallo pri vykonávaní svojej funkcie a myslí si, že navýšenie o 50 percent zodpovedá výsledkom jeho práce.</p>
    </article>
  </body>
</html>