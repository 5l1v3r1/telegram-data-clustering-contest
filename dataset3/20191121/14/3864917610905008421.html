<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822924-pravosudda-na-donbasi-u-perehidnij-period-gpu-pidgotuvala-zakonoproekti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T14:11:00+00:00"/>
    <meta property="og:title" content="Правосуддя на Донбасі у перехідний період: ГПУ підготувала законопроєкти"/>
    <meta property="og:description" content="У Генеральній прокуратурі підготували два законопроєкти в рамках перехідного правосуддя на Донбасі."/>
  </head>
  <body>
    <article>
      <h1>Правосуддя на Донбасі у перехідний період: ГПУ підготувала законопроєкти</h1>
      <h2>У Генеральній прокуратурі підготували два законопроєкти в рамках перехідного правосуддя на Донбасі.</h2>
      <address>
        <time datetime="2019-11-21T14:11:00+00:00">21 Nov 2019, 14:11</time>
      </address>
      <p>Про це йдеться у повідомленні на<a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=261502&amp;fbclid=IwAR0XxpkIa2Q0QnwAoAF5tmY_hW2V2Utmdumv3ynzbdvxk1vwn3geveegmbc"> сайті ГПУ</a>.</p>
      <p>"20 листопада 2019 року за ініціативи генерального прокурора Руслана Рябошапки, як співголови Комісії з питань правової реформи, відбулося засідання робочої групи щодо реінтеграції тимчасово окупованих територій. Під час зустрічі обговорили напрацьований пакет законодавчих актів щодо правосуддя перехідного періоду", - йдеться у повідомленні.</p>
      <p>Так, Рябошапка зазначив, що було розроблено дві ініціативи: проєкт засад державної політики у сфері захисту прав людини в умовах подолання наслідків збройного конфлікту та проєкт закону про соціально-правовий захист осіб, позбавлених свободи внаслідок збройної агресії проти України, які в найкоротші строки мають бути передані на розгляд <a href="https://www.ukrinform.ua/tag-prezident">Президенту</a> України.</p>
      <p>"Сьогоднішній день історичний, бо ми робимо важливу справу для країни", - сказав він. Генеральний прокурор відзначив, що напрацьовані законопроєкти узагальнюють світовий досвід застосування норм перехідного правосуддя для України.</p>
      <p>"Фактично, це є "дорожньою картою", що застосовується у світі для виходу зі збройного конфлікту, подолання його наслідків, досягнення миру, гарантування неповторення конфлікту, розслідування найтяжчих злочинів, вчинених під час збройного конфлікту і гарантування захисту прав людини", - констатував Рябошапка.</p>
      <p>"Правосуддя перехідного періоду - це той механізм, який, як показує міжнародний досвід, може допомогти впоратися з завданням подолання наслідків конфлікту, реінтеграції територій та людей. Одним з його основних елементів є притягнення винних до відповідальності за скоєння найтяжчих міжнародних злочинів. Це і воєнні злочини, і злочини проти людяності", - зазначив заступник генерального прокурора Гюндуз Мамедов.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2760951-v-ofisi-prezidenta-obgovorili-strategiu-reintegracii-okupovanih-teritorij.html">В Офісі Президента обговорили Стратегію реінтеграції окупованих територій</a>
      </blockquote>
      <p>Він додав, що з цією метою в структурі Генеральної прокуратури створено Департамент нагляду у кримінальних провадженнях щодо злочинів, вчинених в умовах збройного конфлікту, до складу якого входить два управління для нагляду та інформаційно-аналітичної роботи у кримінальних провадженнях щодо злочинів, вчинених на тимчасово окупованій території АР Крим і м. Севастополя, а також у Донецькій і Луганській областях та в умовах збройного конфлікту. Головним завданням Департаменту є напрацювання єдиної методики розслідування таких злочинів.</p>
    </article>
  </body>
</html>