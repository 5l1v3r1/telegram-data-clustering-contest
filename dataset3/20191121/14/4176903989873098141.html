<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/odrzana-godisnja-skupstina-adligata/"/>
    <meta property="og:site_name" content="Krstarica"/>
    <meta property="article:published_time" content="2019-11-21T14:03:00+00:00"/>
    <meta property="og:title" content="Održana godišnja Skupština „Adligata“"/>
    <meta property="og:description" content="BEOGRAD - Danas je u Srpskoj akademiji nauke i umetnosti (SANU) održana godišnja Skupština Udruženja za kulturu, umetnost i međunarodnu saradnju"/>
  </head>
  <body>
    <article>
      <h1>Održana godišnja Skupština „Adligata“</h1>
      <address><time datetime="2019-11-21T14:03:00+00:00">21 Nov 2019, 14:03</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Danas je u Srpskoj akademiji nauke i umetnosti (SANU) održana godišnja Skupština Udruženja za kulturu, umetnost i međunarodnu saradnju „Adligat“.</p>
      <p>Predsednik „Adligata“ Viktor Lazić rekao je za Tanjug da je posebno važno što je udruženje aktivno na međunarodnom planu, pa su zahvaljujući tome samo ove godine stigle donacije iz 20 država.</p>
      <p>„Potpisali smo brojne protokole za saradnju sa Islandom, Nepalom, Šri Lankom, Alžirom, Egiptom i mnogim drugim zemljama. Iz Libana su nam stigli eksponati stari 100 miliona godina, fosili originalnih riba iz muzeja fosila iz Bibosa“, rekao je Lazić.</p>
      <p>Kako ističe, „Adligat“ je bogat artefaktima koji su od izuzetne važnosti za celokupnu kulturnu sferu, a jedni od najznačajnijih su pisma Nikole Tesle, koja su otkupljena za muzeje ovog Udruženja.</p>
      <p>„Mi posedujemo i rukopis Mihajla Obrenovića, nabavili smo čitavu zbirku od devet knjiga sa posvetama i beleškama Ive Andrića, dobili smo veoma bitne legate, poput legata profesora, prevodioca, esejiste Zorana Glušcevića i njegove supruge Milke, urednice kulturnog dodatka u Politici, glumca Ivana Bekjareva, gradonačelnika Branka Pešića…“</p>
      <p>Lazić je naglasio da je Udruženje Adligat jedna velika porodica okružena istinskim zaljubljenicima u knjige i kulturu, koja duboko veruje da ima šta da ponudi društvu.</p>
      <p>Herbert Štarmuler, novinar i predstavnik austrijske nevladine organizačije Udruženje za energiju „Autarki“ koji je za poslednje dve godine donirao Adligatu 50.000 knjiga i napisao čitav niz tekstova za austrijske medije, rekao je za Tanjug da je ovo Udruženje od posebnog značaja zbog ere digitalizacije u kojoj se nalazimo.</p>
      <p>„Organizacija kao što je Adligat ima ključnu ulogu da pravi kolekcije knjiga i da ih čuva, zbog svih onih koji su željni čitanja. Neko je ‘gladan’ knjiga, i mi smo tu da to podržimo. Konkretno, mi u Austriji imamo sobe pune knjiga koje će nekom poslužiti“ rekao je Štarmuler.</p>
      <p>On je, inače, imenovan za zvaničnog ambasadora Adligata u Austriji.</p>
      <p>Godišnja Skupština Adligata predstavlja najznačajnije okupljanje osnivača, brojnih donatora i prijatelja Udruženja i pravi je prikaz intelektualaca i književnika koji čine jedan od najvažnijih segmenata srpske kulturne scene. .</p>
      <p>Adligat udruženje je u 2019. godini poklonilo 40.000 publikacija drugim organizacijama, a najveće donacije otišle su u brojne škole, seoske, zatvorske i bolničke biblioteke.</p>
      <p>(Tanjug)</p>
    </article>
  </body>
</html>