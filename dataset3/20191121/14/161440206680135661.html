<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/21/il-parrucchiere-filippo-oghittu-da-cagliari-al-dietro-le-quinte-d-7-955338.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T14:19:52+00:00"/>
    <meta property="og:title" content="Il parrucchiere Filippo Oghittu, da Cagliari al dietro le quinte di X Factor"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">L'hair stylist</h6>
      <h1>Il parrucchiere Filippo Oghittu, da Cagliari al dietro le quinte di X Factor</h1>
      <h2>"Partecipare alla riuscita di questo show è davvero entusiasmante"</h2>
      <address><time datetime="2019-11-21T14:19:52+00:00">21 Nov 2019, 14:19</time> by <a rel="author" href="https://www.unionesarda.it/autore/ivan_murgana/321" target="_blank">Ivan Murgana</a></address>
      <p>Quest'anno non ci sono concorrenti sardi in gara, ma dietro le quinte c'è un parrucchiere che viene da Cagliari e permette ai cantanti di X Factor di esibirsi con uno stile impeccabile.</p>
      <p>Filippo Oghittu, contitolare insieme al collega Eliseo Evangelista dell'unico salone di Toni &amp; Guy dell'Isola, racconta la sua esperienza dietro le quinte della trasmissione di Sky che scopre i giovani talenti musicali italiani.</p>
      <p>"Sto vivendo una bellissima esperienza, far parte di una macchina organizzativa così imponente, che ogni settimana lavora duramente per la diretta del giovedì è una grande soddisfazione - racconta Filippo Oghittu - , il mercoledì e il giovedì si lavora anche per più di dodici ore, si comincia alle 13 e si prosegue sin dopo la fine della trasmissione. Quando fai parte di uno spettacolo simile non senti la fatica: vedere cantanti, giudici e ballerini andare davanti alle telecamere grazie anche al tuo lavoro ti ripaga di ogni sforzo. Alle acconciature lavorano tra le quindici e diciotto persone, parrucchieri altamente specializzati che arrivano da tutti i negozi di Toni &amp; Guy d'Italia, partner insieme a L'Oreal e Dyson del programma: da anni preparo le modelle per le sfilate di moda, ma curare un look televisivo è un'altra cosa".</p>
      <p>L'hair stylist sardo, formatosi a Londra, ha il compito di affiancare il direttore artistico del progetto, un ruolo importante che richiede una certa esperienza. "Ogni settimana parto il mercoledì da Cagliari per arrivare a Monza, dove vanno in scena i live di X Factor, e ritorno a casa il venerdì mattina per tornare a lavorare in salone - dice Filippo Oghittu - , sono giorni intensi e faticosi, ma partecipare alla riuscita di questo show è davvero entusiasmante".</p>
    </article>
  </body>
</html>