<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_537998/"/>
    <meta property="og:site_name" content="INNnews"/>
    <meta property="article:published_time" content="2019-11-21T14:41:20+00:00"/>
    <meta property="og:title" content="พิษเศรษฐกิจ หนุ่มโคราชเดินเท้ากลับบ้าน!!"/>
    <meta property="og:description" content="ผู้สื่อข่าวพบชายหนุ่มนอนอยู่ข้างทาง บริเวณริมถนนสาย304 …"/>
  </head>
  <body>
    <article>
      <h1>พิษเศรษฐกิจ หนุ่มโคราชเดินเท้ากลับบ้าน!!</h1>
      <h2>หนุ่มโคราชเดินเท้ากลับบ้าน นอนข้างทาง หลังมาทำงานรับจ้างถอนมันได้ค่าแรงตันละ 300 บาท ล่าสุดได้ค่าแรงไม่คุ้มตัดสินใจกลับบ้าน</h2>
      <address>
        <time datetime="2019-11-21T14:41:20+00:00">21 Nov 2019, 14:41</time>
      </address>
      <p>ผู้สื่อข่าวพบชายหนุ่มนอนอยู่ข้างทาง บริเวณริมถนนสาย304 (กบินทร์บุรี –นครราชสีมา) จึงเข้าไปสอบถามและทราบชื่อนายสมชาย อายุ 51 ปี อยู่ ม.7 ต.ลำเพียง อ.ครบุรี จ.นครราชสีมา</p>
      <p>นายสมชายเล่าว่า เมื่อ 3-4 เดือนที่ผ่านมาตนกับพวก 6-7 คน พากันมารับจ้างถอนมันในพื้นที่ อ.พนมสารคาม จ.ฉะเชิงเทรา ซึ่งรับจ้างถอนหัวมันสำปะหลังของเถ้าแก่รายหนึ่ง ได้ค่าจ้างถอนมันสำปะหลัง ตันละ 300 บาท</p>
      <p>ตอนแรกเป็นช่วงหน้าฝนถอนง่ายได้ค่าแรงดี โดยใช้แรงถอนเหง้ามัน ต่อมาระยะหลังใช้แรงกายขุดถอนยาก เนื่องจากว่าดินแข็งเจ้าของสวนมันสำปะหลังใช้รถไถเข้ามาช่วยคนงาน ส่งผลให้รายได้ลดลงไปอีกเหลือตันละ 150-200 บาท เฉลี่ยได้ค่าแรงไม่ถึงวันละ 300 บาท ตนกับเพื่อนคุยกันว่าจะเอาอย่างไร ทุกคนบอกจะขออยู่ทำงานต่ออีกสักระยะพอได้เงินติดตัวกลับบ้าน</p>
      <p>นายสมชายบอกกับเพื่อนว่าไม่อยู่ต่อจึงตัดสินใจเดินเท้าออกจากสวนมันสำปะหลัง   มาตามทางโดยไม่มีเงินติดตัวมาสักบาทเดียว เป้าหมายคือบ้านเกิด เดินกี่วันถึงก็ช่าง    เก็บเสื้อผ้าไม่กี่ชุดใส่ถุงปุ๋ยเดินเท้ามุ่งหน้าสู่นครราชสีมา ตั้งแต่วันที่ 18 พ.ย.ที่ผ่านมา  ค่ำไหนนอนนั่น อาศัยนอนตามศาลาที่พักผู้โดยสาร หิวก็อดเอา มีคนสงสารก็ให้เงิน 50-100 บาทติดตัวไว้ซื้อกินประทังชีวิต</p>
      <p>กระทั่งผู้สื่อข่าวพบเห็นระหว่างทาง จึงเข้าช่วยเหลือ ซื้อข้าวให้กิน ก่อนจะพาไปขึ้นรถโดยสารประจำทางที่ บขส.กบินทร์บุรี พร้อมกับมอบค่ารถให้จำนวนหนึ่ง นายสมชายบอกว่ากลับบ้านเกิดจะเลี้ยงปลา, ปลูกผักสวนครัว และทำมาหากินแถวบ้านเกิดต่อไป</p>
    </article>
  </body>
</html>