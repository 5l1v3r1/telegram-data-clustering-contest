<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legionisci.com/news/79419_Biblioteka_legionisty_Puchar_Polski.html?amp%25252525253Butm_source&amp;amp%25252525253Butm_campaign"/>
    <meta property="og:site_name" content="Legioniści"/>
    <meta property="article:published_time" content="2019-11-21T14:07:03+00:00"/>
    <meta property="og:title" content="Biblioteka legionisty: Puchar Polski"/>
    <meta property="og:description" content="Nie ma drugiego klubu w Polsce z taką ilością triumfów w rozgrywkach krajowego pucharu co Legia. Nic więc dziwnego, że w elegancko wydanym przez GiA przed rokiem albumie &quot;Puchar Polski&quot;, znaleźć można sporo informacji o występach naszego klubu w tych rozgrywkach."/>
  </head>
  <body>
    <article>
      <h1>Biblioteka legionisty: Puchar Polski</h1>
      <address><time datetime="2019-11-21T14:07:03+00:00">21 Nov 2019, 14:07</time> by <a rel="author">Bodziach</a></address>
      <p>Nie ma drugiego klubu w Polsce z taką ilością triumfów w rozgrywkach krajowego pucharu co Legia. Nic więc dziwnego, że w elegancko wydanym przez GiA przed rokiem albumie "Puchar Polski", znaleźć można sporo informacji o występach naszego klubu w tych rozgrywkach.<br/><br/>Opisane i zebrane informacje dotyczą rozgrywek "o piłkarskie trofeum pod patronatem Prezydenta Rzeczpospolitej" w latach 1926 - 2018. Publikacja została przygotowana z okazji 100-lecia odzyskania przez Polskę niepodległości. Każda kolejna edycja została opisana, a także zawiera komplet wyników i strzelców bramek na szczeblu centralnym. Z meczów finałowych opublikowano dodatkowo składy, a obaj finaliści mają zaprezentowane szczegółowo kadry, wraz z liczbą meczów, minut i bramek zdobytych przez poszczególnych zawodnikach w danych rozgrywkach Pucharu Polski.<br/><br/>I tak od pierwszej edycji do edycji 64., a dokładniej finału Arka - Legia na Narodowym z maja 2018. GiA przygotowało ponadto szczegółowe rankingi dotyczące poszczególnych klubów w rozgrywkach PP, a także jedenastkę Pucharu Polski. Wśród "nominowanych" znaleźli się m.in. Lucjan Brychczy, Miroslav Radović i Mirosłąw Okoński. Ci, którzy znają serię wydawniczą, wiedzą, że można liczyć na ciekawe zbiorcze podsumowania, tabelki, w których znajdujemy m.in. najlepszych strzelców, rekordzistów poszczególnych faz rozgrywkowych, a także listę graczy z największą liczbą występów w krajowym pucharze. Tutaj Lucjan Brychczy (35 występów w PP), ustępuje Włodzimierzowi Lubańskiemu, który rozegrał aż 40 gier w PP.<br/><br/>W drugiej połowie 2019 roku wydawnictwo doczekało się także wydania bardziej tradycyjnego (mniejszy format), w którym treść pozostaje niemal taka sama, tyle że autorzy dołożyli do niej również rozgrywki sezonu 2018/19, z finałem włącznie. 58 tom serii Encyklopedii Piłkarskiej Fuji, kosztuje 55 złotych.<br/><br/><b>Tytuł:</b> Puchar Polski (album)<br/><b>Autor:</b> praca zbiorowa<br/><b>Wydawnictwo:</b> GiA<br/><b>Rok wydania:</b> 2018<br/><b>Liczba stron:</b> 375<br/><b>Cena:</b> 99 zł<br/><br/>Więcej recenzji książek w dziale <a href="https://legionisci.com/ksiazki">Biblioteka legionisty</a>.</p>
    </article>
  </body>
</html>