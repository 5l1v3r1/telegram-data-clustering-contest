<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/551820/"/>
    <meta property="og:site_name" content="חרדים10"/>
    <meta property="article:published_time" content="2019-11-21T14:06:00+00:00"/>
    <meta property="og:title" content="הנשיא העביר את המנדט לכנסת: “זוהי עת של ליקוי מאורות קשה”"/>
    <meta property="og:description" content="הנשיא ריבלין נפגש עם יו&quot;ר הכנסת והודיע לו רשמית: למשך 21 ימים - ההחלטה על מי להטיל את מלאכת הרכבת הממשלה נתונה בידם של חברי הכנסת • שלח מסר לח&quot;כים: &quot;הפוליטיקה המשבשת חייבת להיפסק&quot; • אדלשטיין לציבור: תגידו לנציגים בקול ברור: אנחנו לא רוצים בחירות"/>
  </head>
  <body>
    <article>
      <h1>הנשיא העביר את המנדט לכנסת: “זוהי עת של ליקוי מאורות קשה”</h1>
      <address><time datetime="2019-11-21T14:06:00+00:00">21 Nov 2019, 14:06</time> by <a rel="author">אריה ריבקינד</a></address>
      <p>
        <b>הנשיא ריבלין נפגש עם יו"ר הכנסת והודיע לו רשמית: למשך 21 ימים - ההחלטה על מי להטיל את מלאכת הרכבת הממשלה נתונה בידם של חברי הכנסת • שלח מסר לח"כים: "הפוליטיקה המשבשת חייבת להיפסק" • אדלשטיין לציבור: תגידו לנציגים בקול ברור: אנחנו לא רוצים בחירות</b>
      </p>
      <p>נשיא המדינה ראובן ריבלין הודיע בצהריים (חמישי) בבית הנשיא ליו”ר הכנסת יולי אדלשטיין על כישלונם של חברי הכנסת בנימין נתניהו ובני גנץ להרכיב ממשלה.</p>
      <p>לאחר ההודעה, נשא הנשיא ריבלין הצהרה לתקשורת, בה תקף את חברי הכנסת ואת חוסר יכולתם להביא להרכבת ממשלה.</p>
      <p>“אמש הודיע לי חבר הכנסת והרמטכ”ל לשעבר, בנימין גנץ שלא עלה בידו להרכיב ממשלה. חבר הכנסת גנץ הוא המועמד השני שניסה להרכיב ממשלה ונכשל, כאשר קודם לכן, נכשל ראש הממשלה היוצא, בנימין נתניהו, במשימת הרכבת הממשלה. זו הפעם הראשונה בתולדות מדינת ישראל שהגענו למצב זה”, ציין ריבלין.</p>
      <p>“ברצוני להזכיר לכבודו, שהתוצאה הפוליטית העגומה הזו, באה לאחר מערכת בחירות שנייה במספר, שנכפתה על אזרחי ישראל לאחר שהכנסת ה-21 הצביעה על התפזרותה. משמעות הדבר, כפי שקובע החוק, שהחל מהיום, ולמשך 21 יום, ההחלטה על מי להטיל את מלאכת הרכבת הממשלה נתונה בידם של חברי הכנסת. וכאן ברצוני לפנות לכל אחד ואחת מחברי וחברות הכנסת. זוהי עת של ליקוי מאורות קשה בתולדות מדינת ישראל.</p>
      <p>“עם פתיחת הכנסת ה-21 והכנסת ה-22, קראתי לכם להניח את חרבות הבחירות, ולנקות את הלכלוך. הפצרתי כי שיקולים פוליטיים כבר אינם יכולים להיות המצפן היחיד. וכי לא רק משילות דרושה, נדרשת גם תודעת ריבונות, ממלכתיות, אחריות, כלפי כל העם היקר הזה, על כל שבטיו וחלקיו, היושב בארצנו, ושאתם מנהיגיו. ישנם כיום חברי כנסת לשעבר היושבים בביתם ומבכים מרה את החלטתם להצביע בעד פיזור הכנסת. העם הוציא כרטיס אדום והרחיק חלק מהשחקנים שעל המגרש”.</p>
      <p>הוא הדגיש: “שלא יהיו לאף אחד אשליות, הפוליטיקה המשבשת חייבת להיפסק. גורלכם הפוליטי לא חשוב יותר מגורלם של הזקנה בבית החולים, של ילדי החינוך המיוחד, של ההרוגים באלימות במגזר הערבי, של תושבי הדרום, יהודים, ערבים, חרדים וחילונים, הזקוקים למיגון, ושל נשים הנזקקות למקלט. בעשרים ואחד הימים הללו, לא תהיו גוש או מפלגה, אתם תשבו איש איש לנפשו, עם מצפונו, ותצטרכו לענות על שאלה אחת בלבד: מהי חובתי כלפי מדינת ישראל? בהצלחה”.</p>
      <p>יו”ר הכנסת אדלשטיין מסר גם הוא הצהרה, וקרא גם הוא למנוע הליכה למערכת בחירות נוספת.</p>
      <p>“ב-24 ביוני, כשלושה חודשים לפני הבחירות הקודמות, קראתי לכל ראשי המפלגות לפעול כדי לבטל אותן. אמרתי להם: ‘מערכת בחירות נוספת היא אסון למדינת ישראל. שום דבר לא ישתנה בה’. היו מי שגיחכו. כל צד הסביר לי שניצחונו בבחירות יהיה מזהיר – והפעם ההכרעה תהיה ברורה”, הזכיר אדלשטיין.</p>
      <p>“לצערי הבחירות לא התבטלו – ובאמת שום דבר לא השתנה. מה שהיה בבחירות בחודש אפריל, הוא שהיה בבחירות בחודש ספטמבר, ואם חלילה לא נִצְלַח את האתגר שלפנינו, הוא שיהיה גם בבחירות בפעם השלישית והרביעית והחמישית”.</p>
      <p>אדלשטיין הוסיף: “אדוני הנשיא, בתוך עמי אני יושב – אף אחד לא רוצה עוד בחירות. תושבי עוטף עזה והדרום – לא רוצים עוד בחירות. הרופאים והאחיות, ובוודאי החולים – לא רוצים עוד בחירות. בעלי העסקים הקטנים, החקלאים, הקשישים, הנכים – אף אחד לא רוצה בחירות. ההורים, שחיכו לשלוח את הילדים בחנוכה לבית הספר של החגים, לא רוצים עוד בחירות. כיושב ראש הכנסת, אני אומר לכם בוודאות – רוב רובם של חברי הכנסת לא רוצים עוד בחירות.</p>
      <p>אדוני הנשיא, אולי יהיה מי שיאמר: מה הוא מיתמם? על החולים, הנכים והקשישים אין בכלל מחלוקת בין המפלגות השונות. המחלוקת האמיתית היא בתחום המדיני. באמת? רק לפני שלושה ימים, שמענו הודעה היסטורית של מזכיר המדינה האמריקאי, בִּדְבַר חוקיות ההתיישבות היהודית ביהודה ושומרון.</p>
      <p>“שימו לב: ראשי המפלגות שהביעו תמיכה בהצהרה, מייצגים 96 מתוך 120 חברי הכנסת. גם בתחום הזה – אפשר להרכיב קואליציה רחבה, ואפשר לטפל באתגרים המדיניים והביטחוניים שעומדים בפנינו – ביחד. נותרו לנו 21 יום. לנו. לכולנו”.</p>
      <p>יו”ר הכנסת המשיך: “מכאן אני פונה לאזרחים המעורבים, לפעילי המפלגות, לכל מי שאכפת לו: תפנו לנציגים שלכם – בכל דרך אפשרית. תגידו להם בקול ברור: אנחנו לא רוצים בחירות. אנחנו רוצים שתשבו, שתדברו, שתתפשרו – בשבילנו. על משקל דבריו של ראש הממשלה מנחם בגין: הבחירות הן נמנעות. האחדות – היא בלתי נמנעת. אני מאמין בכך בכל ליבי. ואני מצידי אעשה את הכל, כדי שבשלושת השבועות הבאים נצליח להקים קואליציה רחבה, ממשלה חזקה, שתחזור לעבוד עבור אזרחי ישראל”,</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/551868/"/>
        <a href="http://www.ch10.co.il/news/551757/"/>
        <a href="http://www.ch10.co.il/news/551732/"/>
        <a href="http://www.ch10.co.il/news/551728/"/>
        <a href="http://www.ch10.co.il/news/551718/"/>
        <a href="http://www.ch10.co.il/news/551672/"/>
      </related>
    </article>
  </body>
</html>