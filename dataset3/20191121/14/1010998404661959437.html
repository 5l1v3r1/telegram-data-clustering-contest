<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/king-kong-i-negovata-peperuda-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T14:49:00+00:00"/>
    <meta property="og:title" content="Кинг Конг и неговата пеперуда (ВИДЕО)"/>
    <meta property="og:description" content="Луис Ортис води битки не за титли, а за живота на дъщеря си"/>
  </head>
  <body>
    <article>
      <h1>Кинг Конг и неговата пеперуда (ВИДЕО)</h1>
      <h2>Луис Ортис води битки не за титли, а за живота на дъщеря си</h2>
      <address><time datetime="2019-11-21T14:49:00+00:00">21 Nov 2019, 14:49</time> by <a rel="author" href="https://btvnovinite.bg/author/?author=2002845" target="_blank">Виталио Людмилов</a></address>
      <p>Светът на бокса се свързва с образа на младия здравеняк, воден от мечтата си за богатство и слава. Затова и когато главен герой в историята е кубинец, който напуска Острова на свободата в преследване на професионална кариера в САЩ, първата ни мисъл е, че мотивите му едва ли са по-различни. Луис Ортис обаче не е задвижван от алчност или мания за величие. Единствена му цел е да има достатъчно за лечението на 12-годишната си дъщеричка Лисмерседес, страдаща от рядко кожно заболяване.</p>
      <p>Това е и причината да отплава към САЩ през 2009 г. На малка лодка. В бурните океански води, от които се страхува. И да прекоси пустиня за два дни... само с една обувка.</p>
      <figure>
        <img src="https://img.bg.sof.cmestatic.com/media/images/640x/Nov2019/2112028747.jpg"/>
      </figure>
      <p>"Дойдох в тази страна, за да открия лек за моята дъщеря. Това е най-важно за мен", споделя Ортис.</p>
      <p>Малката Лис страда от заболяването епидермолизис булоза, известно като "пеперудена болест", защото кожата на засегнатите става нежна и ранима като крилата на пеперуда. Поетичното наименование не може да скрие факта, че всяка тъкан, както в тялото, така и външната, е изключително чувствителна и ранима. И най-лекото одраскване води до образуването на болезнени мехури, сравними с изгаряне трета степен. При най-тежките случаи се изисква трансплантация на костен мозък, за да се подпомогнат клетките при производството на протеини. За щастие, Лис страда от по-лека форма.</p>
      <figure>
        <iframe src="https://www.youtube.com/embed/tCK4VklUSO4" width="640" height="360" data-service="Youtube" scrolling="no"/>
      </figure>
      <p>"Трудно ми е да съчетавам бащинството с бокса. Трябва да се готвя за битките на ринга, но и да се грижа за дъщеря ми. Братята ѝ знаят какво преживява. Лекарите казват, че този тип заболяване или прави децата по-силни или ги депресира. Има неща, които Лис не трябва да върши, както и дни, в които не се чувства добре. Тя е силна, вече знае как да живее с болестта.", споделя боксьорът в тежката категория, известен с прякора Кинг Конг.</p>
      <figure>
        <img src="https://img.bg.sof.cmestatic.com/media/images/640x/Nov2019/2112028744.jpg"/>
      </figure>
      <p>Ортис научава от фондация, че лекарите в Станфорд са постигнали забележителен напредък в лечението на коварната болест. Веднага се свързва с д-р Питър Маринкович, за да уговори час за преглед. Последният използва различни генотерапии за съответния тип заболяване. Някои от тях имат впечатляващи резултати. Маринкович работи и за това хората с подобни редки заболявания да не остават скрити, обществото да знае през какво минават всеки ден.</p>
      <figure>
        <img src="https://img.bg.sof.cmestatic.com/media/images/640x/Nov2019/2112028746.jpg"/>
      </figure>
      <p>Междувременно Ортис, който е готов да се премести в Калифорния за по-гладкото протичане на лечението на дъщеря му, си спомня как чакал повече от две години и половина, за да се събере със съпругата си Лисдей в САЩ.</p>
      <p>"Чувствах се самотен всеки ден и често звънях в Куба, за да я чуя. Прибирах се у дома на няколко пъти, но се връщах без нея. После дойде моментът да тръгне към границата с Мексико. Бременна в осмия месец и със счупен куфар. Страхувах се, че ще я върнат. Но кой не би помогнал на жена в такова състояние?"</p>
      <p>На границата Ортис чака с голяма купа, пълна със супа, защото очаква съпругата му да е изтощена, гладна и жадна. "Когато я видях, чувството беше неописуемо. Аз живея за семейството си и давам всичко за него", казва Луис.</p>
      <p>С широка усмивка кубинският боксьор показва снимки на фамилия Ортис от увеселителен парк. Вече на 40-годишна възраст той се приближава към края на своята кариера, в която има 31 победи и само една загуба - от Дионтей Уайлдър. Предстои реванш. Още една стъпка за Луис към осигуряването на по-добър живот за неговата дъщеря. Много по-важно от всяка титла на света.</p>
      <figure>
        <iframe src="https://www.youtube.com/embed/kOHBM57Orls" width="640" height="360" data-service="Youtube" scrolling="no"/>
      </figure>
      <p>В ранните часове на 24 ноември (неделя), пряко по RING, Ортис ще се изправи срещу Дионтей Уайлдър в дългоочакваната среща-реванш за титлата на Световния боксов съвет (WBC). Предстои необикновен мач между състезатели, които слагат ръкавиците заради любовта към болните си деца. Уайлдър се боксира заради първородната си дъщеря Наея, страдаща от заболяване на гръбначния стълб.</p>
      <p>Задава се битка между двама шампиони със сходни съдби. Двама шампиони не само на ринга, но и в живота.</p>
      <figure>
        <img src="https://img.bg.sof.cmestatic.com/media/images/640x/Nov2019/2112028784.jpg"/>
      </figure>
    </article>
  </body>
</html>