<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/savunmada-ortayi-bulamadik-215838h.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T14:30:06+00:00"/>
    <meta property="og:title" content="Savunmada ortayı bulamadık"/>
    <meta property="og:description" content="Yeşil beyazlılar son 6 sezonda 13 farklı isme defansta görev verdi."/>
  </head>
  <body>
    <article>
      <h1>Savunmada ortayı bulamadık</h1>
      <h2>Yeşil beyazlılar son 6 sezonda 13 farklı isme defansta görev verdi.</h2>
      <address>
        <time datetime="2019-11-21T14:30:06+00:00">21 Nov 2019, 14:30</time>
      </address>
      <p>Son yıllarda defans hattında sürekli farklı isimlerin görev aldığı Bursaspor'da gelenek bu sezon da değişmedi. Sezona Sedat Dursun-Rüştü Hanlı ikilisiyle başlayan Timsah, transfer tahtasının açılmasının ardından kadroya Anıl Karaer, Mamadou Diarra ve  Cüneyt Köz'ü de dahil etti.</p>
      <p>Bursaspor son yıllarda savunmasını bir türlü aynı isimlere teslim edemedi. Son 5 sezonda savunmasını farklı isimlerden oluşturan yeşil beyazlılar, bu sezon ise defansını Mamadou Diarra, Anıl Karaer, Cüneyt Köz, Sedat Dursun ve Rüştü Hanlı'ya teslim etti. 2014-2015 sezonunda savunmasını altyapıdan yetişen oyuncuları Serdar Aziz, Ertuğrul Ersoy'un yanısıra Ethem Ercan Pülgir, İbrahim Öztürk ve Renato Civelli'ye teslim eden Timsah, bir sonraki sezonda da revizyona gitti. 2015-2016 sezonunda Ertuğrul Ersoy kadroda kalırken, yanına Dany ve Tomas Sivok dahil oldu.</p>
      <p>
        <b>SANE OYNAMADI</b>
      </p>
      <p>Sezonu bu isimlerle tamamlayan Bursaspor'da Ertuğrul Ersoy ve Tomas Sivok bir sonraki sezonda da takımda kaldı. 2016-2017 sezonunda bu isimlerin yanına ise İsmail Konuk ve Vineux Yaya Sane dahil oldu. Ancak, Sane Süper Lig'de yeşil beyazlı formayı hiç giyemezken, Türkiye kupası'nda 3 karşılaşmada görev alabildi. Bursaspor, 2017-2018 sezonunda ise kadrosuna Ertuğrul Ersoy ve İsmail Konuk'un yanına Titi ve Ekong takviyesi yaptı. Kadroya sonradan dahil olan Ekong-Titi ikilisi 2017-2018 sezonunun büyük bölümünde yeşil beyazlı ekibin savunmasını oluştururken, Ertuğrul Ersoy da zaman zaman forma şansı buldu. İsmail Konuk ise Türkiye Kupası dışında forma giyemedi.</p>
      <p>
        <b>BİR TEK ERTUĞRUL</b>
      </p>
      <p>Titi 2018-2019 sezonu başlamadan takımdan ayrılırken, Ekong 1 maç forma giydikten sonra yoluna İtalya'da Udinese'de devam etti. 6 sezonun 5'inde altyapıdan A Takım'a yükselen Ertuğrul Ersoy kadroda kalmayı başarırken, genç futbolcu da yeni sezon öncesinde takımdan ayrıldı ve yoluna Fransa Lig 2 ekiplerinden Le Havre'yle devam etme kararı aldı. Bursaspor, yeni sezona ise Sedat Dursun-Rüştü Hanlı ikilisiyle başlarken, transfer tahtasının açılmasının ardından kadroya Anıl Karaer, Mamadou Diarra ve  Cüneyt Köz dahil oldu.</p>
    </article>
  </body>
</html>