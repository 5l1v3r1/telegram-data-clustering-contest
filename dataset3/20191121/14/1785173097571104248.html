<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/frf-a-anunat-oficial-despartirea-de-selectionerul-cosmin-contra-echipa-nationala-va-ramane-totdeauna-acasa-pentru-tine-1922404221182019111419176647"/>
    <meta property="og:site_name" content="News.ro"/>
    <meta property="article:published_time" content="2019-11-21T14:42:18+00:00"/>
    <meta property="og:title" content="FRF a anunat oficial despărţirea de selecţionerul Cosmin Contra: Echipa naţională va rămâne totdeauna “acasă” pentru tine"/>
    <meta property="og:description" content="Federaţia Română de Fotbal a anunţat oficial, joi, despărţirea de selecţionerul Cosmin Contra, căruia i-a mulţumit pentru toată activitatea lui la conducerea staff-ului tehnic al echipei naţionale, precum şi pentru modul exemplar în care s-a implicat în colaborarea cu ceilalţi selecţioneri ai loturilor de juniori şi tineret."/>
  </head>
  <body>
    <article>
      <h1>FRF a anunat oficial despărţirea de selecţionerul Cosmin Contra: Echipa naţională va rămâne totdeauna “acasă” pentru tine</h1>
      <address><time datetime="2019-11-21T14:42:18+00:00">21 Nov 2019, 14:42</time> by <a rel="author">Adrian Petculescu</a></address>
      <p>
        <b>Federaţia Română de Fotbal a anunţat oficial, joi, despărţirea de selecţionerul Cosmin Contra, căruia i-a mulţumit pentru toată activitatea lui la conducerea staff-ului tehnic al echipei naţionale, precum şi pentru modul exemplar în care s-a implicat în colaborarea cu ceilalţi selecţioneri ai loturilor de juniori şi tineret.</b>
      </p>
      <p>"Mulţumim, Cosmin Contra! Echipa naţională va rămâne totdeauna “acasă” pentru tine! Fost internaţional român cu 73 de meciuri şi două prezenţe la Campionatul European, Cosmin Contra a fost selecţionerul primei reprezentative în 24 de partide. Bilanţul lui Cosmin Contra ca selecţioner al României înseamnă 13 victorii, 6 egaluri şi doar 5 înfrângeri în acest total de 24 de partide, dintre care 18 cu caracter oficial. Golaverajul este unul pozitiv, 39 de goluri marcate şi 26 primite. În mandatul lui Cosmin Contra, au debutat la echipa naţională 20 de jucători, dintre care mai mult de jumătate tineri şi foarte tineri. Este vorba de George Puşcaş, Ianis Hagi, Dennis Man, Tudor Băluţă, Ionuţ Nedelcearu, Florinel Coman, Adrian Rus, Alexandru Cicâldău, Florin Ştefan, Denis Drăguş, Alexandru Ioniţă, Nicuşor Bancu, Florin Niţă, Alexandru Mitriţă, Paul Anton, Mihai Bălaşa, Iulian Cristea, Mihai Bordeianu, Vasile Mogoş, George Ţucudean. Îi mulţumim lui Cosmin Contra pentru toată activitatea sa la conducerea staff-ului tehnic al echipei naţionale, precum şi pentru modul exemplar în care s-a implicat în colaborarea cu ceilalţi selecţioneri ai loturilor de juniori şi tineret. Energia şi determinarea pe care le-a adus la echipa naţională într-un moment dificil la preluarea mandatului de selecţioner au facilitat schimbul de generaţii în care ne aflăm la prima reprezentativă. Ne-am fi dorit, cu toţii, un parcurs care să ne permită calificarea din preliminarii la Euro 2020. Cu toate acestea, aspectele pozitive incontestabile ale acestei perioade, care vor contribui în mod cert la viitorul echipei naţionale, nu trebuie şterse de rezultatul final din teren. Mult succes, Cosmin, în cariera de antrenor! Echipa naţională va rămâne totdeauna “acasă” pentru fostul tricolor şi actualul tehnician Cosmin Contra", se arată pe site-ul oficial al FRF.</p>
      <p>Naţionala României a ratat califcarea la turneul final al Campionatului European din 2020, după ce a ocupat locul 4 în Grupa F a prelimianriilor Euro-2020.</p>
      <p>"Tricolorii" mai au o şansă de calificare la Euro-2020 din play-off-ul Ligii Naţiunilor.</p>
      <p>Cosmin Contra a preluat echipa naţională la 17 septembrie 2017, înlocuindu-l pe germanul Christoph Daum.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>