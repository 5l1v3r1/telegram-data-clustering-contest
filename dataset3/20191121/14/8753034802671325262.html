<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/pLO6eG/mourinho-moette-pressen-for-foerste-gang-som-tottenham-manager-hyllet-forgjengeren"/>
    <meta property="og:site_name" content="Aftenbladet"/>
    <meta property="article:published_time" content="2019-11-21T14:37:15+00:00"/>
    <meta property="og:title" content="Mourinho møtte pressen og hyllet forgjengeren: – Han kan besøke oss når han vil"/>
    <meta property="og:description" content="José Mourinho holdt torsdag sin første pressekonferanse som Tottenham-sjef. Han startet med å gi forgjengeren Mauricio Pochettino en stor dose gode ord."/>
  </head>
  <body>
    <article>
      <h1>Mourinho møtte pressen og hyllet forgjengeren: – Han kan besøke oss når han vil</h1>
      <h2>José Mourinho holdt torsdag sin første pressekonferanse som Tottenham-sjef. Han startet med å gi forgjengeren Mauricio Pochettino en stor dose gode ord.</h2>
      <address><time datetime="2019-11-21T14:37:15+00:00">21 Nov 2019, 14:37</time> by <a rel="author">NTB</a></address>
      <p>– Jeg er klar for vanskelige spørsmål, fleipet han da han satte seg til rette på podiet.</p>
      <p>– Jeg må først gratulere Mauricio med jobben han gjorde her. Han kommer alltid til å være en del av denne klubben. Han kan komme og besøke oss når han vil på treningssenteret. Døren er alltid åpen for ham, fortsatte Mourinho.</p>
      <p>– Jeg smiler ikke så mye i dag fordi jeg har en kamp allerede om to dager. Det er ikke så mye tid til å jobbe, men dypt inne i meg er jeg veldig glad. Potensialet til klubben er virkelig stort, og potensialet til spillerne er veldig bra. Jeg vet at jeg potensielt kan ha en kanonjobb i hendene, sa Mourinho.</p>
      <p>Det var smekkfullt i det ganske lille presserommet på Tottenhams treningssenter i Enfield i Nord-London. Dit ankom Mourinho ti minutter etter oppsatt tid.</p>
      <p>London-avisen Evening Standard har hatt en avstemming gående om Mourinho er rett mann eller ikke for «Spurs». Etter de vel 11.000 første stemmene, var 5703 for og 5413 mot.</p>
      <p>– Jeg trenger ikke nye spillere, og dette blir mer en oppdatering enn en total forandring, sa Mourinho.</p>
      <p>Han la til at han ikke følte at elleve måneder uten jobb var bortkastet.</p>
      <aside>
        <a href="https://www.aftenbladet.no/article/sa-e8v1eQ.html">Hevder Zlatan har funnet ny klubb</a>
      </aside>
      <h4>Ulik</h4>
      <p>Tottenham spiller bortekamp mot West Ham lørdag. Det er tidligkampen (avspark 13.30) i Premier League den dagen.</p>
      <p>– Vi har forskjellige måter å spille fotball på. Han (Mourinho) er ikke min venn, men heller ikke min fiende, sa West Ham-manager Manuel Pellegrini på en pressekonferanse torsdag.</p>
      <p><a href="http://www.altomfotball.no/element.do?cmd=tournament&amp;tournamentId=230&amp;useFullUrl=false">Spurs er helt nede på 14. plass på tabellen</a> og har mye å hente opp om det skal bli plass i Champions League neste sesong. De fire beste lagene i den engelske eliteserien får plass der.</p>
      <hr/>
      <h3>Fakta: Dette er fotballtreneren José Mourinho</h3>
      <p>* Fullt navn: José Mario dos Santos Felix Mourinho</p>
      <p>* Alder: 56 (født 26. januar 1963 i Setubal, Portugal)</p>
      <p>* Klubb:</p>
      <p>* Tidligere klubber som trener: Benfica (2000), União de Leiria (2001-2002), Porto (2002-2004), Chelsea (2004-2007), Inter (2008-2010), Real Madrid (2010-2013), Chelsea (2013-2015), Manchester United (2016-2018).</p>
      <p>* Meritter:</p>
      <p>* Seriemester (8): Porto (2003, 2004), Chelsea (2005, 2006, 2015), Inter (2009, 2010), Real Madrid (2012).</p>
      <p>* Champions League: (2): Porto (2004), Inter (2010).</p>
      <p>* UEFA-cupen/europaligaen (2): Porto (2003), Manchester United (2017).</p>
      <p>* Cupmester (4): Porto (2003), Chelsea (2007), Inter (2010), Real Madrid (2011).</p>
      <p>* Ligacupmester (4): Chelsea (2005, 2007, 2015), Manchester United (2017).</p>
      <p>* Har også vunnet supercupen i Portugal, England, Italia og Spania.</p>
      <p>* Aktuell: Ble onsdag ansatt som trener for Tottenham</p>
      <hr/>
      <p>Onsdag ble det klart at Mourinho overtar Spurs etter Pochettino. Portugiseren har skrevet under en avtale på vel tre og et halvt år. Han får betalt cirka 170 millioner kroner i lønn per sesong.</p>
      <p>Mourinho vant tre Premier League-titler med Chelsea. Han jobbet også i Manchester United i to og et halvt år etter de to periodene i Chelsea. Der vant klubben Europaligaen og ligacupen en gang.</p>
      <p>(©NTB)</p>
    </article>
  </body>
</html>