<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilizujeme.cz/clanky/huawei-nova-5t-recenze"/>
    <meta property="og:site_name" content="Mobilizujeme"/>
    <meta property="article:published_time" content="2019-11-21T14:20:55+00:00"/>
    <meta property="og:title" content="Recenze Huawei Nova 5T: převlečený sympaťák znovu v akci"/>
    <meta property="og:description" content="Když čínská společnost na konci srpna představila v Malajsii svého nejnovějšího zástupce vyšší střední třídy Huawei Nova 5T, způsobilo to menší rozpaky. Navzdory původním spekulacím šlo totiž jen o"/>
  </head>
  <body>
    <article>
      <h1>Recenze Huawei Nova 5T: převlečený sympaťák znovu v akci</h1>
      <address><time datetime="2019-11-21T14:20:55+00:00">21 Nov 2019, 14:20</time> by <a rel="author">Tomáš Richter</a></address>
      <p>Když čínská společnost na konci srpna představila v Malajsii svého nejnovějšího zástupce vyšší střední třídy Huawei Nova 5T, způsobilo to menší rozpaky. Navzdory původním spekulacím šlo totiž jen o přebrandovaný Honor 20 se všemi jeho plusy i minusy. Novinka má přesto šanci zaujmout, ať už třeba dobrou výbavou nebo rozumnou cenou. Jak moc se jí to daří, to vám prozradí naše recenze!</p>
      <h3>Kapitoly článku:</h3>
      <ul>
        <li>1. Úvod, parametry, vzhled</li>
        <li>
          <a href="https://mobilizujeme.cz/clanky/huawei-nova-5t-recenze/2">2. Displej, prostředí, baterie</a>
        </li>
        <li>
          <a href="https://mobilizujeme.cz/clanky/huawei-nova-5t-recenze/3">3. Fotoaparát a snímky, zhodnocení</a>
        </li>
      </ul>
      <figure>
        <img src="https://mobilizujeme.cz/wp-content/uploads/2019/11/huawei-nova-5t-recenze-obr2.jpg"/>
      </figure>
      <p>Ve střední třídě je v poslední době hodně těsno. Své o tom ví snad všichni známí výrobci. A není se čemu divit, protože tento segment má pořád ohromný potenciál. Jde totiž o průsečík technologických vychytávek, které nabízí dražší vlajky, a rozumné ceny. A o to jde především, protože uživatelů, kteří nechtějí utrácet “ranec” za telefon, je pořád poměrně dost.  Svou polívčičku si nedávno přihřál i Huawei, který po delší odmlce zavítal se zbrusu novou pětkovou řadou i na náš trh.</p>
      <p>Nova 5T je na první pohled zajímavý telefon, který nabízí papírově velmi dobré parametry i cenu. Prvotní nadšení vlastně kalí jen jedna drobnost, že tady už jednu takovou Novu máme, a tou není nikdo jiný než sesterský model <a href="https://mobilizujeme.cz/clanky/honor-20-recenze">Honor 20 (recenze)</a>. Přesto může – zvláště u fanoušků Huawei – zabodovat. V nabité konkurenci si totiž nevede vůbec špatně. A ruku na srdce. Huawei rozhodně není jediným výrobcem, který chrlí s menšími obměnami stejné telefony jako na běžícím pásu.</p>
      <h3>Huawei Nova 5T: specifikace</h3>
      <table bordered="">
        <tr>
          <th>Konstrukce</th>
          <td>sklo a kov, 154,2 x 73,9 x 7,8 mm, 174 g</td>
        </tr>
        <tr>
          <th>Displej</th>
          <td>6,26″, IPS LCD, 2340 x 1080 px, poměr stran 19,5:9, jemnost 412 ppi</td>
        </tr>
        <tr>
          <th>Operační systém</th>
          <td>Android 9 Pie + EMUI 9.1.1</td>
        </tr>
        <tr>
          <th>Procesor</th>
          <td>8jádrový, 2,6 GHz, Kirin 980</td>
        </tr>
        <tr>
          <th>Paměť</th>
          <td>6 GB RAM, úložiště 128GB, nemá microSD slot</td>
        </tr>
        <tr>
          <th>Fotoaparát</th>
          <td>čtyři fotoaparáty (48 Mpx hlavní + 16 Mpx širokoúhlý + 2 Mpx makro + 2 Mpx doplňkový), clona f/1.8 + f/2.2 + f/2.2 + f/2.4, EIS, umělá inteligence, duální LED blesk; přední 32 Mpx, clona f/2.0</td>
        </tr>
        <tr>
          <th>LTE</th>
          <td>800, 900, 1800, 2100, 2600 MHz</td>
        </tr>
        <tr>
          <th>Technologie</th>
          <td>Dual SIM, Bluetooth 5.0, USB-C, Wi-Fi, GPS, čtečka otisků na boku, čtečka tváře</td>
        </tr>
        <tr>
          <th>Baterie</th>
          <td>3 750 mAh, rychlonabíjení (22,5 W)</td>
        </tr>
        <tr>
          <th>Cena a dostupnost</th>
          <td>9 990 Kč, říjen 2019</td>
        </tr>
      </table>
      <h3>Minimalismus a čtečka otisků na boku</h3>
      <p>Jak gradientní modrá, tak i fialová, ve kterých je Nova 5T také k mání, působí přinejmenším výstředně a rozhodně si nezadá se sesterským Honorem 20, ze kterého na první pohled vychází. To ale v žádném případě neplatí pro mnou testovanou černou variantu.</p>
      <figure>
        <img src="https://mobilizujeme.cz/wp-content/uploads/2019/11/huawei-nova-5t-recenze-obr1.jpg"/>
      </figure>
      <p>Jakmile totiž telefon vytáhnete z krabičky, ve které je kromě něj i jehla na SIM kartu, nabíjecí adaptér s USB-C kabelem, redukce z USB-C na 3,5mm jack a lacině působící sluchátka, povšimnete si naprosto minimalistického designu v klasickém provedení – sklo vepředu, vzadu a uprostřed kovový rám. Zpracování je příkladné a zařízení skutečně bezvadně padne do ruky. Působí jako oblázek a velice silně mi to připomíná “Áčka” od Samsungu z předloňského roku.</p>
      <figure>
        <img src="https://mobilizujeme.cz/wp-content/uploads/2019/11/huawei-nova-5t-recenze-obr5.jpg"/>
      </figure>
      <p>Jedinou malou připomínku mám – jak je u skleněných zad zvykem – zařízení v ruce přímo ukázkově klouže a přitahuje otisky. Zatímco otisky jsou mi šumák, s úchopem je to o dost horší a je škoda, že Huawei nepřibalil i nějaké silikonové pouzdro. Není to samozřejmě nutnost, ale už kvůli pocitu jistoty bych to určitě uvítal. Možná je to ale jen otázka naší novinářské kopie a na pultech obchodů bude i pouzdro. A abych nezapomněl, potěší i přítomnost notifikační diody šikovně schované v horním reproduktoru.</p>
      <slideshow>
        <figure>
          <img src="https://mobilizujeme.cz/wp-content/uploads/2019/11/huawei-nova-5t-recenze-obr11.jpg"/>
        </figure>
        <figure>
          <img src="https://mobilizujeme.cz/wp-content/uploads/2019/11/huawei-nova-5t-recenze-obr10.jpg"/>
        </figure>
        <figure>
          <img src="https://mobilizujeme.cz/wp-content/uploads/2019/11/huawei-nova-5t-recenze-obr9.jpg"/>
        </figure>
      </slideshow>
      <p>Veškeré ovládací prvky se nachází v horní pravé polovině rámu zařízení. Nejníže je tlačítko pro zapnutí/vypnutí, které také funguje jako čtečka otisků prstů. A tady se na chvíli zastavím. Toto umístění kvituji a připomíná mi to staré dobré časy Xperií od Sony. I když jsem měl v ruce spoustu telefonů s lepší nebo horší čtečkou otisků v displeji, tak toto je alespoň za mě “top”. Samotné nastavení probíhá trošku déle, ale jakmile se otisk uloží, odemykání funguje rychle, spolehlivě a tak nějak přirozeně.</p>
      <figure>
        <img src="https://mobilizujeme.cz/wp-content/uploads/2019/11/huawei-nova-5t-recenze-obr8.jpg"/>
      </figure>
      <p>Kousek nad ním pak najdete tlačítka pro ovládání hlasitosti. Líbí se mi jak jejich zdvih, tak i pevnost. Na levé straně zařízení se nachází pouze slot na dvě SIM karty, který není hybridní, jak by mohlo někoho napadnout, a tudíž bez podpory MicroSD karet. Na spodní straně uprostřed je nabíjecí USB-C konektor a vpravo mřížka mono reproduktoru.</p>
      <p>
        <b>
          <a href="https://mobilizujeme.cz/clanky/huawei-nova-5t-recenze/2">Pokračovat ve čtení – kapitola 2 »</a>
        </b>
      </p>
      <h3>Kapitoly článku:</h3>
      <ul>
        <li>1. Úvod, parametry, vzhled</li>
        <li>
          <a href="https://mobilizujeme.cz/clanky/huawei-nova-5t-recenze/2">2. Displej, prostředí, baterie</a>
        </li>
        <li>
          <a href="https://mobilizujeme.cz/clanky/huawei-nova-5t-recenze/3">3. Fotoaparát a snímky, zhodnocení</a>
        </li>
      </ul>
      <h4>SOUVISEJÍCÍ</h4>
      <ol>
        <li>
          <a href="https://mobilizujeme.cz/clanky/huawei-nova-5t-je-oficialne-venku-je-to-jen-prevleceny-honor-20">Huawei Nova 5T je oficiálně venku! Je to jen převlečený Honor 20</a>
        </li>
        <li>
          <a href="https://mobilizujeme.cz/clanky/huawei-nova-6-unika-znovu-prijde-ve-trech-barvach">Huawei Nova 6 uniká znovu, přijde ve třech barvách</a>
        </li>
        <li>
          <a href="https://mobilizujeme.cz/clanky/nova-reklama-laka-na-predstaveni-huawei-nova-4">Nová reklama láká na brzké představení Huawei Nova 4</a>
        </li>
      </ol>
    </article>
  </body>
</html>