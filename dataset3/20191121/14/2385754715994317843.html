<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598461/akyprianou-sto-sigmalive-sto-proedriko-pao-gia-na-akouso-kai-na-po"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T14:54:00+00:00"/>
    <meta property="og:title" content="Α.Κυπριανού στο Sigmalive: Στο Προεδρικό πάω για να ακούσω και να πω"/>
    <meta property="og:description" content="«Στο Προεδρικό πάω για να ακούσω αλλά και για να μιλήσω», ήταν το λακωνικό σχόλιο του Γ.Γ του ΑΚΕΛ Άντρου Κυπριανού στο Sigmalive αναφορικά με την αυριανή..."/>
  </head>
  <body>
    <article>
      <h1>Α.Κυπριανού στο Sigmalive: Στο Προεδρικό πάω για να ακούσω και να πω</h1>
      <address><time datetime="2019-11-21T14:54:00+00:00">21 Nov 2019, 14:54</time> by <a rel="author">Τάσος Χριστοδούλου</a></address>
      <p>«Στο Προεδρικό πάω για να ακούσω αλλά και για να μιλήσω», ήταν το λακωνικό σχόλιο του Γ.Γ του ΑΚΕΛ Άντρου Κυπριανού στο Sigmalive αναφορικά με την αυριανή (22/11) συνάντηση του με τον Πρόεδρο της Δημοκρατίας, Νίκο Αναστασιάδη.</p>
      <p>Υπενθυμίζεται ότι ο Πρόεδρος Αναστασιάδης, <a href="https://www.sigmalive.com/news/politics/598135/synantisi-ptd-antrou-yp-dikaiosynis-kai-arxigou-me-fonto-to-van">προσκάλεσε τον Άντρο Κυπριανού στο Προεδρικό Μέγαρο,</a> παρουσία του Υπουργού Δικαιοσύνης και του Αρχηγού Αστυνομίας, στον απόηχο του σάλου που προκλήθηκε σε σχέση με το <a href="https://www.sigmalive.com/news/local/598138/ksetyligontas-to-kouvari-tou-kataskopeftikou-van-ti-kseroume-kai-ti-oxi?fbclid=IwAR3q8SAXMEu8L93Ug6dbmURUVyNAOj-Gr0zWUDviqPQNQKyAWDL6uehRcBc">κατασκοπευτικό βαν και τις παρακολουθήσεις.</a></p>
      <p>Ερωτηθείς ο κ. Κυπριανού, εάν μετά από τις τοποθετήσεις των εμπλεκόμενων μερών στην υπόθεση οι ανησυχίες και ερωτήματα που θέτει το ΑΚΕΛ παραμένουν, παρέπεμψε στην αυριανή ημέρα.</p>
      <p>Αξίζει να σημειωθεί ότι το ΑΚΕΛ, μέσω του εκπροσώπου Τύπου του κόμματος, Στέφανου Στεφάνου, επανήλθε στο ζήτημα του βαν επαναλαμβάνοντας για άλλη μια φορά τα<a href="https://www.sigmalive.com/news/politics/598104/akyprianou-me-poia-kommata-exei-sxeseis-o-israilinos-me-to-van"> ερωτήματα που θέτει εδώ και ημέρες γύρω από την υπόθεση.</a></p>
      <p>Υπογραμμίζεται ότι ο πρόεδρος του ΔΗΣΥ, <a href="https://www.sigmalive.com/news/politics/598248/i-topothetisi-averof-neofytou-gia-to-kataskopeftiko-van-kai-ton-israilino">Αβέρωφ Νεοφύτου, σε γραπτή ανακοίνωση </a>που εξέδωσε την Τετάρτη (20/11) υποστήριξε ότι ουδέποτε είχε επαφή, ούτε και συναντήθηκε ποτέ ή γνωρίζει τον κ. Tal Dilian, το όνομα του οποίου φέρεται να συνδέεται με την υπόθεση του κατασκοπευτικού βαν.</p>
      <p>Ο Δημοκρατικός Συναγερμός, προσθέτει η ανακοίνωση, θέλει να ξεκαθαρίσει ότι ο Πρόεδρος του κόμματος κ. Αβέρωφ Νεοφύτου δέχθηκε στο γραφείο του τον Πρόεδρο της εβραϊκής κοινότητας της Κύπρου, κ. Shahak Avni. Η συνάντηση, συνεχίζει, αφορούσε θέματα που σχετίζονται με την εβραϊκή κοινότητα στην Κύπρο και τον δέχθηκε ως όφειλε για θέματα της κοινότητας που εκπροσωπεί. Τον κ. Avni ο Πρόεδρος του Δημοκρατικού Συναγερμού τον γνωρίζει από τη δράση του ως ενεργού μέλους και Προέδρου της εβραϊκής κοινότητας στην Κύπρο, καταλήγει η ανακοίνωση.</p>
      <p>Ωστόσο, δημοσίευμα της ιστοσελίδας TothemaOnline, το οποίο επικαλέστηκε ο εκπρόσωπος Τύπου του ΑΚΕΛ, Στέφανος Στεφάνου, στο ΣΙΓΜΑ, σημειώνει ότι ο κ. Αβραάμ Σαχάκ Άβνι, είναι «επικεφαλής και υπεύθυνος ασφαλείας της εβραϊκής φιλανθρωπικής αίρεσης, η οποία δεν αναγνωρίζεται από το κράτος του Ισραήλ».</p>
      <p>Την ίδια ώρα ο εκπρόσωπος Τύπου του ΔΗΣΥ, Δημήτρης Δημητρίου, μιλώντας στην εκπομπή «Μεσημέρι και Κάτι» του ΣΙΓΜΑ, παραδέχτηκε ότι τις κάμερες ασφαλείας στα γραφεία του κόμματος εγκατέστησε η εταιρεία του Aβραάμ Σαχάκ Άβνι στη βάση προσφορών, κάτι το οποίο δεν σημειώθηκε στην ανακοίνωση του κυβερνώντος κόμματος. </p>
    </article>
  </body>
</html>