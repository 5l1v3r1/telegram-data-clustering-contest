<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/nepokhytno-na-botsi-ukraintsiv-posolstva-ssha-ta-frantsii-zvernulysia-z-nahody-dnia-hidnosti-203210.html"/>
    <meta property="og:site_name" content="5 канал"/>
    <meta property="article:published_time" content="2019-11-21T14:32:00+00:00"/>
    <meta property="og:title" content="&quot;Непохитно на боці українців&quot;: посольства США та Франції звернулися з нагоди Дня Гідності"/>
    <meta property="og:description" content="Дипвідомство Франції зробило заяву, приурочену до роковин двох українських революцій"/>
  </head>
  <body>
    <article>
      <h1>"Непохитно на боці українців": посольства США та Франції звернулися з нагоди Дня Гідності</h1>
      <address>
        <time datetime="2019-11-21T14:32:00+00:00">21 Nov 2019, 14:32</time>
      </address>
      <p>Сполучені Штати з нагоди 6-ї річниці початку Революції Гідності нагадали, що твердо стоять на стороні українців, які продовжують щодня працювати заради втілення в життя цінностей Євромайдану. На цьому наголосило посольство США в Україні на сторінці у Twitter.</p>
      <p>"Шість років тому цього дня відважні українці, сповнені рішучості досягти кращого, європейського майбутнього, зібралися на Майдані та почали вимагати змін. США непохитно стоять на боці українців, які продовжують щоденно працювати задля втілення в життя прагнень Євромайдану", – йдеться в повідомленні.</p>
      <figure>
        <iframe data-src="https://twitter.com/USEmbassyKyiv/status/1197449146996862977?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Також приурочену до роковин двох українських революцій заяву зробило посольство Франції в Україні.</p>
      <p>"Ми вшановуємо українців, які під час Помаранчевої революції 2004 р. та Революції Гідності 2013 р. на Майдані згуртувалися у прагненні до глибоких демократичних змін та процвітання", – написало французьке дипломатичне представництво у Twitter.</p>
      <p>
        <i>Нагадаємо, 6 років тому в Україні почалися масові акції протесту, викликані спротивом проти відходу політичного керівництва країни від законодавчо закріпленого курсу на європейську інтеграцію та подальшою відмовою від цього курсу. Однією з головних причин протестів стали надмірна концентрація влади в руках Віктора Януковича та його "сім'ї".</i>
      </p>
      <p>
        <i>21 листопада 2013 року – день, коли урядом Миколи Азарова було зірвано підписання угоди про Євроінтеграцію, після чого почали збиратися перші мітингарі.</i>
      </p>
      <p>
        <i>Згодом правоохоронці намагалися розігнати акції протесту, що призвело до масових кривавих зіткнень зі значними людськими жертвами.</i>
      </p>
    </article>
  </body>
</html>