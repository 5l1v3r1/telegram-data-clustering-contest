<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/politika/gothar-peter-kormanyinfo-gulyas-gergely-dugodij/vqc0wk2"/>
    <meta property="og:site_name" content="Blikk.hu"/>
    <meta property="article:published_time" content="2019-11-21T14:29:06+00:00"/>
    <meta property="og:title" content="Megszólalt a kormány a dugódíjról, Gothár Péterről, a Mátrai erőműről, de még a Borkai-zsarolásról is"/>
    <meta property="og:description" content="Várhatóan öt százalék körül alakul a magyar gazdaság idei növekedése - mondta Gulyás Gergely, Miniszterelnökséget vezető miniszter csütörtöki budapesti sajtótájékoztatóján, ahol számos más dolog is kiderült, például az, hogy a kormány nem támogatja Karácsony Gergelyék tervét, a dugódíjat, Gulyás Gergely gyerekesnek tekinti az ellenzéki képviselőket, de szó volt a Mátrai erőműben történt eseményekről, és számos más, közérdeklődésre sázmot tartó aktuális ügyről."/>
  </head>
  <body>
    <article>
      <h1>Megszólalt a kormány a dugódíjról, Gothár Péterről, a Mátrai erőműről, de még a Borkai-zsarolásról is</h1>
      <address><time datetime="2019-11-21T14:29:06+00:00">21 Nov 2019, 14:29</time> by <a rel="author" href="https://www.blikk.hu/szerzo/blikk-osszeallitas" target="_blank">Blikk-összeállítás</a></address>
      <p>
        <i>
          <b>
            <b>Várhatóan öt százalék körül alakul a magyar gazdaság idei növekedése - mondta Gulyás Gergely, Miniszterelnökséget vezető miniszter csütörtöki budapesti sajtótájékoztatóján, ahol számos más dolog is kiderült, például az, hogy a kormány nem támogatja Karácsony Gergelyék tervét, a dugódíjat, Gulyás Gergely gyerekesnek tekinti az ellenzéki képviselőket, de szó volt a Mátrai erőműben történt eseményekről, és számos más, közérdeklődésre sázmot tartó aktuális ügyről.</b>
          </b>
        </i>
      </p>
      <h3>Második gazdaságvédelmi akcióterv</h3>
      <p>Gulyás Gergely kiemelte: még nem áll minden adat a rendelkezésre, de a növekedési érték az Európai Unióban akár a legjobb is lehet.</p>
      <p>Ugyanakkor jelezte, Magyarország nem független az Európai Unió más tagállamainak gazdaságától. A magyar külkereskedelem közel 80 százaléka az unió tagállamaival zajlik, és a jelentős hatással bíró német növekedés erősen mérséklődött az elmúlt években.</p>
      <p>Azért, hogy a negatív gazdasági folyamatok a lehető legkisebb hatással bírjanak hazánkra, és a magyar gazdaságot a recesszió közeli állapottól megóvják, második gazdaságvédelmi akciótervet kíván a kormány elfogadni a következő év legelején - jelezte a miniszter. Ennek konkrét intézkedéseiről nem tudott tájékoztatást adni.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <h3>A miniszterelnöki szék elfoglalása</h3>
      <p>Gulyás Gergelyt kérdezték Jakab Péter (Jobbik) előző napi parlamenti akciójáról, amikor <a href="https://www.blikk.hu/aktualis/politika/jakab-peter-elfoglalta-orban-viktor-parlamenti-szeket/7ehqgsn">elfoglalta a kormányfő székét</a> és többszöri felszólítás ellenére sem akarta elhagyni azt. A tárca vezetője - aki a Fidesz országgyűlési képviselője is egyúttal - úgy reagált: a gyermekek jogairól szóló napot néhányan összekeverték a gyermeknappal. Úgy tűnik, az ellenzék egy jó részének a parlamentben gyermeknapot is tartani kell, amikor külön bemehetnek és bármelyik székbe beülhetnek - mondta. Azt, hogy Jakab Péter akciója a parlamenti fegyelmi jog szempontjából mit jelent, az Országgyűlés hivatott eldönteni - tette hozzá.</p>
      <h3>Az országgyűlési törvény</h3>
      <p>A minisztert kérdezték arról is, hogy <a href="https://www.blikk.hu/aktualis/politika/a-kepviselok-jogairol-vitaznak-a-parlamentben-egesz-ejjel-dolgoztak/mt5fq9s">24 órája folyik a parlamentben az országgyűlési törvény</a>, illetve a házszabály szigorításának vitája. Szavai szerint 24 óra elteltével valószínűleg az ellenzék újat mondani már nemigen tud. Kijelentette: a mostani szabályozás semmilyen új fegyelmi vétséget nem emel be, azt büntetik, ami eddig is büntetendő volt. Amit egy munkahelyen senkinek nem engednek meg, az a magyar Országgyűlésben sem megengedhető - jelentette ki Gulyás Gergely, aki kitért arra is, hogy az Európa számos országában a szabályozás jóval szigorúbb.</p>
      <h3>Dugódíj</h3>
      <p><mark>A miniszter megerősítette, nem támogatják a dugódíj bevezetését,</mark> a vonatkozó elképzelések kidolgozatlanok, és aggodalomra adnak okot. Ez "Demszky-korszak hagyatéka", és az új főpolgármesternek kell eldöntenie, mit tesz vele. A dízelautók esetleges kitiltásáról a fővárosból, azt mondta: több egyeztetést javasolt Karácsony Gergely főpolgármesternek, hogy azok a nyilatkozatok, amelyeket már ő maga is cáfolt, saját helyetteseitől ne hangozzanak el újra és újra.</p>
      <h3>Atlétikai stadion</h3>
      <p>Arról, hogy az atlétikai stadion ügyében, Fekete-Győr András, a Momentum elnöke népszavazást helyezett kilátásba, azt mondta: mindenki szabadon élhet a véleménynyilvánítás jogával. Azért nincs sok értelme, mert ebben a kérdésben legkésőbb decemberig dönteni kell. Ha ez a döntés nem születik meg, akkor a világbajnokságot nem lehet itt megrendezni. A kormány szándéka világos, támogatják a vb megrendezését - rögzítette a miniszter. Budapest legnagyobb zöldberuházásáról van szó, 44 hektáron - emlékeztetett Gulyás Gergely, hozzátéve: a rendezés az országnak és a fővárosnak egyaránt érdeke.</p>
      <h3>Gothár Péter zaklatási ügye</h3>
      <p><a href="https://www.blikk.hu/sztarvilag/sztarsztorik/leveszi-a-musorrol-gothar-peter-hoherok-darabjat-a-katona-jozsef-szinhaz/fn8777c">Gothár Péter, a Katona József Színház rendezőjének zaklatási ügyéről</a> azt mondta: első körben teljes körű kivizsgálásra van szükség. Meg kell nézni, hány ember esett zaklatás áldozatául, és mindent meg kell tenni, hogy ilyen még egyszer ne fordulhasson elő.</p>
      <p>A balliberális kulturális oldalon nem először szembesülünk azzal, hogy a legérzékenyebb kérdésekben a szavak és a tettek egymással szemben állnak</p>
      <p>- mondta. Jelen esetben legalább egy éve tussolnak el egy olyan ügyet, amiről tudomása volt sokaknak - közölte. A rendező Kossuth-díjának elvételére vonatkozó felvetésre azt mondta: a díj-visszavonásokkal óvatos, először nézzék meg, hogy van-e erre egyáltalán törvényes lehetőség, amit egyébként visszamenőleg megteremteni nem lehet. A miniszter szerint a díjakat úgy kell adományozni, hogy a díjazott utána erre ne váljon méltatlanná.</p>
      <h3>Borkai-ügy zsarolással</h3>
      <p><a href="https://www.blikk.hu/aktualis/belfold/borkai-botrany-valogatott-focistaket-prostitualtat-is-bevittek-a-zsaruk/f3v4kyt">A Borkai-ügyben nyilvánosságot látott zsarolásról </a>azt mondta: a magyar belpolitikai élet végtelenül eldurvult, ma már nemcsak meg lehet zsarolni politikusokat, hanem pártpolitikusok, korábbi jelöltek is megengedik ezt magunknak. Jelen esetben a DK egyik korábbi képviselőjelöltjéről van szó - jegyezte meg a miniszter, hozzátéve: a hatóság részéről teljes körű kivizsgálást és felderítést várnak.</p>
      <h3>Mátrai erőmű</h3>
      <p>A <b>Mátrai Erőművek</b> kapcsolatban elmondta: az erőmű nem veszteséges, hanem nyereséges. Az ellenőrzések az erőműnél állandóak és folyamatosak, az adatok alapján egyszeri esemény volt a határérték-túllépés a napokban, azóta <b>semmilyen rendellenesség nem tapasztalható</b>, semmilyen határérték-túllépést nem mérnek.</p>
      <h3>Közigazgatási bíráskodás</h3>
      <p>Egy a közigazgatási bíráskodásra vonatkozó kérdésére kijelentette: az a kérdés, hogy a tisztességes eljáráshoz való jog csak a polgárokat vagy az állami szerveket is megilleti-e.</p>
      <h3>Pedagógushiány, kormányhivatalok</h3>
      <p>Arra a felvetésre, hogy pedagógushiány van-e Magyarországon, közölte: az OECD adatai alapján összességében nincs pedagógushiány. A kormány érdeke is, hogy az oktatási rendszer működjön, és ennek érdekében bárkivel együttműködik.</p>
      <p>A kormányhivatali létszámhiányról csak Budapesten és Pest megyében lehet beszélni, és itt is sokat tettek azért, hogy ez a helyzet orvosolható legyen - jegyezte meg.</p>
      <h3>Lázár János és a dohányzás</h3>
      <p><b>Lázár János dohányzás visszaszorítását célzó javaslatát a kormány nem tárgyalta </b>- jelezte egy másik kérdésre. Hozzátette: a kormány álláspontja, hogy a józan ész határain belül mindent meg kell tenni a dohányzás visszaszorítása érdekében. Azt ugyanakkor megjegyezte, hogy egy saját tulajdonú autóban nehéz megtiltani a dohányzást.</p>
      <p>(MTI)</p>
    </article>
  </body>
</html>