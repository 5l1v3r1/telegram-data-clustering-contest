<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191121_huawei_kereskedelmi_haboru_amerikai_exportengedelyek"/>
    <meta property="og:site_name" content="HVG.hu"/>
    <meta property="article:published_time" content="2019-11-21T14:03:00+00:00"/>
    <meta property="og:title" content="Trump engedett a Huaweinek, de egyelőre senki nem mondja meg, hogy mennyit"/>
    <meta property="og:description" content="Tovább enyhül a Huawei elleni amerikai szigor, ezúttal a kereskedelmi minisztérium oldaláról. Több amerikai cég is engedélyt kapott, hogy a Huawei-beszállítója lehessen."/>
  </head>
  <body>
    <article>
      <h1>Trump engedett a Huaweinek, de egyelőre senki nem mondja meg, hogy mennyit</h1>
      <address><time datetime="2019-11-21T14:03:00+00:00">21 Nov 2019, 14:03</time> by <a rel="author">MTI / hvg.hu</a></address>
      <p>
        <b>Tovább enyhül a Huawei elleni amerikai szigor, ezúttal a kereskedelmi minisztérium oldaláról. Több amerikai cég is engedélyt kapott, hogy a Huawei-beszállítója lehessen.</b>
      </p>
      <table bordered="">
        <tr>
          <th>
            <a href="https://hvg.hu/cs/Huawei-botrany">Össztűz alatt a Huawei</a>
          </th>
        </tr>
        <tr>
          <td>A Trump-adminisztráció előbb főellenséggé nevezte ki a Huaweit, majd a vállalat magabiztossága és felhasználói lelkesedés megtépázása után, úgy tűnik, kihátrál az amerikai vállalatok számára elrendelt embargóból. Kérdés, hogy a Huawei megbízik-e ezután az amerikai beszállítókban, vagy inkább saját lábakra próbál állni.</td>
        </tr>
        <tr>
          <th align="right">
            <a href="https://hvg.hu/cs/Huawei-botrany">Még több hír</a>
          </th>
        </tr>
      </table>
      <p>Az amerikai kereskedelmi minisztérium ismét elkezdte az engedélyek kiadását egyes amerikai termékek exportjához a Huawei számára. A közleményben azt írták: korlátozott számú amerikai vállalatnak</p>
      <blockquote>és csak az amerikai nemzetbiztonságra és az Egyesült Államok külpolitikai érdekeire nem nagy kockázatot jelentő termékekre adnak ki exportengedélyeket.</blockquote>
      <p>A tárca nem ismertetett további részleteket, sem az érintett cégek és árucikkek számáról, sem a nevükről. Amerikai lapértesülések szerint mintegy háromszáz exportengedély-kérelmet adtak be, ezeknek körülbelül a felét fogadta be a minisztérium, és a befogadott kérelmeknek is csak az 50 százalékát bírálta el pozitívan. Ugyanakkor a <i>The Wall Street Journal</i> úgy tudja, a tárca mobiltelefon-alkatrészek és általában nem elektronikus alkatrészek exportját engedélyezte.</p>
      <p>Azt nem tudni, hogy a Google kapott-e engedélyt, pedig ez lenne a legfontosabb: amíg a Huawei nem építheti bele telefonjaiba a Google szolgáltatásait (pl. Gmail, YouTube, Chrome, Play áruház), addig továbbra is meg van lőve, hiszen ezek nélkül nehezen tudja eladni készülékeit.</p>
      <p>[<i><a href="https://hvg.hu/tudomany/20191017_huawei_europai_parlament_nyilvanos_vita_5g_kiberbiztonsag">A Huawei szerint egy kerékpáron ülünk velük, és nagy kár lenne kiszerelni az egyik kereket</a></i>]</p>
      <p>Az amerikai kormányzat <a href="https://hvg.hu/gazdasag/20190515_Trump_szuksegallapotot_rendelt_el_a_kulfoldi_ITfenyegetes_miatt">májusban rendelt el exporttilalmat</a> a Huaweinek szállítandó amerikai portékákra, amely lényegében a kínai cég elleni hadjárat első lépése volt. Az indoklás szerint olyan árucikkek kerültek tiltólistára, amelyeknek exportja veszélyeztette az amerikai nemzetbiztonságot. Donald Trump amerikai elnök azonban már júniusban jelezte, hogy fontolgatja egyes árucikkek exporttilalmának feloldását. A Huawei nemrég onnan is kapott támogatást, ahonnan talán nem is várta: a Microsoft elnöke arra kérte az amerikai kormányt, <a href="https://hvg.hu/tudomany/20190910_huawei_amerikai_szankciok_brad_smith">mutassák meg, milyen bizonyítékok alapján szankcionálják a kínai gyártót</a>.</p>
      <p>Elemzők a mostani döntést az amerikai kormányzat Pekingnek tett gesztusaként értékelik az amerikai-kínai kereskedelmi tárgyalások közepette. A Huawei néhány napja egy másik gesztust is kapott: az Egyesült Államok harmadik alkalommal is meghosszabbította a vállalat ellen hozott szankcióinak felfüggesztését. Hasonlóra legutóbb <a href="https://hvg.hu/tudomany/20190818_huawei_embargo_kina_kereskedelmi_haboru">augusztus 18-án</a>, az újabb 90 napos határidő lejárta után került sor.</p>
      <p>Donald Trump szerdán az Apple texasi összeszerelő üzemében tett látogatásakor, amelyen jelen volt Tim Cook vezérigazgató is, azt mondta: gondolkodik rajta, hogy a kormányzat a cég termékeit mentesítse a Kínába exportált termékek megemelt vámtarifája alól.</p>
      <p>
        <i>Ha érdeklik a fejlemények, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>