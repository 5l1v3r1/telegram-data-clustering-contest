<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191121_Karacsony_aranygyurut_adomanyozna_nyugdijba_vonulo_kollegainak"/>
    <meta property="og:site_name" content="HVG.hu"/>
    <meta property="article:published_time" content="2019-11-21T14:50:00+00:00"/>
    <meta property="og:title" content="Karácsony aranygyűrűt adományozna nyugdíjba vonuló kollégáinak"/>
    <meta property="og:description" content="A főpolgármester megalapítaná a „Főpolgármesteri Hivatalban végzett közszolgálatért emlékgyűrű” nevet viselő elismerést."/>
  </head>
  <body>
    <article>
      <h1>Karácsony aranygyűrűt adományozna nyugdíjba vonuló kollégáinak</h1>
      <address><time datetime="2019-11-21T14:50:00+00:00">21 Nov 2019, 14:50</time> by <a rel="author">hvg.hu</a></address>
      <p>
        <b>A főpolgármester megalapítaná a „Főpolgármesteri Hivatalban végzett közszolgálatért emlékgyűrű” nevet viselő elismerést.</b>
      </p>
      <p>A Fővárosi Közgyűlés az alakuló ülése (<a href="https://hvg.hu/itthon/20191105_Munkahoz_lat_Karacsony_es_Budapest_uj_vezetese_kihirdetik_a_klimaveszhelyzetet__ELO">részletes tudósításunk erről ITT olvasható</a>) után november 27-én tartja újabb ülését, 36 napirendi pont szerepel a meghívóban, ekkor fognak dönteni az atlétikai világbajnokságról is, támogatják-e vagy sem.</p>
      <p>Az egyik beterjesztett javaslat szerint Karácsony <a href="https://hvg.hu/cegauto/20191121_karacsony_gergely_budapest_parkolasi_maffia_kupper_andras">nekimegy a parkolási maffiának is</a>, a főpolgármester fél éven belül felmondatná a parkolás-ellenőrzésre vonatkozó alvállalkozói szerződéseket.</p>
      <p>Született <a href="http://einfoszab.budapest.hu/list/fovarosi-kozgyules-nyilvanos-ulesei;id=101292;type=5;parentid=11061;parenttype=2">egy előterjesztés</a> a fővárosi kitüntető díjak alapításáról és adományozásáról szóló rendelet módosításáról is, amivel egyben a közgyűlés szmsz-ét is módosítanák, a Karácsony Gergely jegyezte javaslat lényege az, hogy Budapest létrehozna egy új elismerést, a</p>
      <blockquote>Főpolgármesteri Hivatalban végzett közszolgálatért emlékgyűrűt.</blockquote>
      <p>Ezt az kaphatná, aki a Főpolgármesteri Hivatalban legalább 10 év jogviszonnyal rendelkezik, nyugdíjba vonuló köztisztviselő, ügykezelő, vagy fizikai munkatárs és kiemelkedő, magas szintű közszolgálati életpálya van mögötte.</p>
      <p>Az elismeréssel oklevél és az említett aranygyűrű jár, amit részletesen taglal a tervezet.</p>
      <ul>
        <li>Egyedi tervezésű,</li>
        <li>14 karátos aranyból készül,</li>
        <li>ott van rajta a főváros címere is.</li>
      </ul>
      <p>Évente legfeljebb 35 ilyet adományozhatnak majd.</p>
    </article>
  </body>
</html>