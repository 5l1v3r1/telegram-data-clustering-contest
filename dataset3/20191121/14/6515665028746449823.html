<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3361995/odbor-univerziteta-posle-sednice-utvrdjeno-neakademsko-ponasanje-sinise-malog"/>
    <meta property="og:site_name" content="kurir.rs"/>
    <meta property="article:published_time" content="2019-11-21T14:12:00+00:00"/>
    <meta property="og:title" content="ODBOR: Utvrđeno neakademsko ponašanje Siniše Malog, MALI: Znam da to nisam uradio, posredi politički razlozi"/>
    <meta property="og:description" content="Odbor za profesionalnu etiku Univerziteta u Beogradu na današnjoj sednici preinačio je odluku Nastavno-naučnog veća Fakulteta organizacionih nauka i jednoglasno utvrdio postojanje neakademskog ponašanja Siniše Malog prilikom izrade doktorske disertacije.Kako ..."/>
  </head>
  <body>
    <article>
      <h6 class="kicker">odluka</h6>
      <h1>ODBOR: Utvrđeno neakademsko ponašanje Siniše Malog, MALI: Znam da to nisam uradio, posredi politički razlozi</h1>
      <address>
        <time datetime="2019-11-21T14:12:00+00:00">21 Nov 2019, 14:12</time>
      </address>
      <p>Odbor za profesionalnu etiku Univerziteta u Beogradu na današnjoj sednici preinačio je odluku Nastavno-naučnog veća Fakulteta organizacionih nauka i jednoglasno utvrdio postojanje neakademskog ponašanja Siniše Malog prilikom izrade doktorske disertacije.</p>
      <p>Kako je navedeno u saopštenju Odbora Mali je u disertaciji "Kreiranje vrednosti kroz proces restrukturiranja i privatizacije  teorijske koncepcije i ostvareni rezultati u Srbiji", odbranjenoj na FON-u 2013. godine, učinio povrede iz člana 22. Kodeksa profesionalne etike. Zauzet je stav da je u delu disertacije "doslovno preuzimao tekstove odnosno cele pasuse iz tekstova drugih autora, bez navodenja imena tih autora".</p>
      <p>"Odbor za profesionalnu etiku je konstatovao da predloženu meru javne osude dekan FON nije izrekao, a izricanje mere je u nadležnosti dekana fakulteta", navodi se u saoštenju.</p>
      <p>Odbor za profesionalnu etiku dostaviće konačno Rešenje Senatu Univerziteta radi "postupanja u skladu sa Pravilnikom o postupku poništavanja diplome i dodatka diplomi".</p>
      <p>
        <b>"Nisam to uradio, više u narednim danima"</b>
      </p>
      <p>Ministar finansija Srbije Siniša Mali rekao je danas povodom odluke Odbora za profesionalnu etiku Univerziteta u Beogradu da je za njega danas tema Predlog budžet za 2020.godinu i dodao da će o doktoratu govoriti u narednim danima.</p>
      <p>- Znam koliko znam, znam da to nisam uradio, a to što nekom ova tema znači iz političkih razloga, to ne mogu ni da komentarišem. U svakom slučaju u narednih nekoliko dana ću se obratiti i na tu temu, a sada, da budem iskren, interesuje me budžet Srbije i da se pozabavim onim za šta sam plaćen od građana Srbije, rekao je Mali za Tanjug.</p>
      <p>Kurir.rs/Tanjug</p>
    </article>
  </body>
</html>