<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135755/iyi-partiden-lutfu-turkkan-aciklamasi-yanlis-ve-kabul-edilemez"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-21T14:56:00+00:00"/>
    <meta property="og:title" content="İYİ Parti’den Lütfü Türkkan açıklaması: Yanlış ve kabul edilemez"/>
    <meta property="og:description" content="İYİ Parti’den yapılan yazılı açıklamada belli şartlar çerçevesinde AK Parti ile ittifak yapabileceklerini söyleyen İYİ Parti Grup Başkanvekili Lütfü Türkkan’ın açıklamalarına tepki gösterildi."/>
  </head>
  <body>
    <article>
      <h1>İYİ Parti’den Lütfü Türkkan açıklaması: Yanlış ve kabul edilemez</h1>
      <h2>İYİ Parti’den yapılan yazılı açıklamada belli şartlar çerçevesinde AK Parti ile ittifak yapabileceklerini söyleyen İYİ Parti Grup Başkanvekili Lütfü Türkkan’ın açıklamalarına tepki gösterildi.</h2>
      <address>
        <time datetime="2019-11-21T14:56:00+00:00">21 Nov 2019, 14:56</time>
      </address>
      <p>İYİ Parti’den yapılan yazılı açıklamada belli şartlar çerçevesinde AK Parti ile ittifak yapabileceklerini söyleyen İYİ Parti Grup Başkanvekili Lütfü Türkkan’ın açıklamalarına tepki gösterildi.</p>
      <p>Açıklamanın tam metni şöyle:</p>
      <p>Aziz Milletimiz ve değerli basın mensupları:</p>
      <p>İYİ Parti, Türkiye’yi yönetmek için yola çıkmış bir siyasi harekettir. Temel amacımız, iyileştirilmiş parlamenter sistem ile Türkiye’yi 21. yüzyılın yarışan ülkeleri arasına katmaktır.</p>
      <p>Bu çerçevede Grup Başkanvekilimizin malum yanlış ve kabul edilemez açıklaması, partimizin imasını dahi meşru görmediği ve göremeyeceği bir beyandır.</p>
      <p>Partimiz seçmenine ve milletine verdiği sözleri, siyasi namusu bilen bir sorumlulukla siyaset yapmaktadır. İyileştirilmiş parlamenter sistem hassasiyetlerimiz, bu kabil siyasi savrulmaları mazur yahut meşru göremeyeceğimiz kadar mühimdir.</p>
      <p>Memleketin bugün içinde bulunduğu ağır şartlar, partimizce mevcut iktidarın yönetim beceriksizliği olarak görülmektedir. Partimiz bu yönetim beceriksizliğine son vermek ve ülke yönetimini üstlenmek için mücadele etmektedir.</p>
      <p>Sürdürdüğümüz siyasi mücadelenin ilkeleri partimizin ve milletimizin umududur. Bu umudun hiçbir açıklama ile söndürülmesine, değersizleştirilmesine ve itibarsızlaştırılmasına müsaade edemeyiz.</p>
      <p>Bu, seçmenimize olduğu kadar devletimize ve milletimize olan sorumluluğumuzun da gereğidir.</p>
      <p>Kamuoyuna saygılarımızla…</p>
    </article>
  </body>
</html>