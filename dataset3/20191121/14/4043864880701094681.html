<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232662/"/>
    <meta property="og:site_name" content="Українська правда"/>
    <meta property="article:published_time" content="2019-11-21T14:33:39+00:00"/>
    <meta property="og:title" content="Туск про кримінальне переслідування Порошенка: Це щось небезпечне"/>
    <meta property="og:description" content="Новообраний голова Європейської народної партії Дональд Туск висловив занепокоєння щодо кримінальних проваджень стосовно п’ятого президента України Петра Порошенка."/>
  </head>
  <body>
    <article>
      <h1>Туск про кримінальне переслідування Порошенка: Це щось небезпечне</h1>
      <address>
        <time datetime="2019-11-21T14:33:39+00:00">21 Nov 2019, 14:33</time>
      </address>
      <p>Новообраний голова Європейської народної партії Дональд Туск висловив занепокоєння щодо кримінальних проваджень стосовно п’ятого президента України Петра Порошенка.</p>
      <p><b>Джерело:</b> Туск, відповідаючи на запитання на пресконференції, якого цитує "<a href="https://www.radiosvoboda.org/a/news-tusk-poroshenko/30284537.html">Радіо Свобода</a>".</p>
      <p><b>Пряма мова:</b> "Моє перше враження, що це щось дійсно небезпечне. Я сподіваюсь, що Україна залишатиметься країною, в якій правоохоронні та судові органи поважають верховенство права, і в якій немає місця для політично вмотивованих переслідувань. Будь-яка спроба залякування лідерів опозиції стане предметом занепокоєння в Європі…</p>
      <p>Завжди, коли влада або люди у владі використовують правосуддя проти політичних опонентів. Це у будь-якому вигляді, чи у середньо- чи у довгостроковій перспективі, стане трагедією не лише для жертв переслідування, а й для всієї країни".</p>
      <p><b>Деталі:</b> У Загребі проходить конгрес Європейської народної партії, на якому Туска, який завершує каденцію на посту президента Європейської ради, офіційно обрали головою. На конгресі також у якості запрошених <a href="https://www.facebook.com/pg/petroporoshenko/photos/?tab=album&amp;album_id=1828903053910745">присутні Порошенко</a> і представники його партії "Європейська солідарність".</p>
      <p><b>Додатково:</b> У вересні Європейська народна партія <a href="https://www.eurointegration.com.ua/news/2019/09/10/7100570/">надала статус спостерігача</a> українській партії "Європейська солідарність" експрезидента Петра Порошенка (раніше БПП).</p>
      <p><b>Чому це важливо</b>: Після приходу до влади Володимира Зеленського проти колишнього президента Петра Порошенка відкрито низку проваджень, за якими стоїть юрист Андрій Портнов – колишній заступник голови Адміністрації президента при Вікторі Януковичі, знайомий із нинішнім головою Офісу президента Володимира Зеленського Андрієм Богданом.</p>
      <p>У команді Порошенка вважають, що директор Державного бюро розслідувань Роман <a href="https://www.pravda.com.ua/news/2019/07/17/7221152/">Труба став інструментом</a> у руках Портнова.</p>
      <p>
        <b>
          <i>Знати більше: <a href="https://www.pravda.com.ua/articles/2019/11/18/7232290/">Зустрінь весну без пороху. У чому підозрюють Порошенка</a></i>
        </b>
      </p>
      <p>
        <b>Передісторія: </b>
      </p>
      <ul>
        <li>Державне бюро розслідувань здійснює досудове розслідування у <a href="https://www.pravda.com.ua/news/2019/11/20/7232530/">13 кримінальних провадженнях</a>, учасником яких є Петро Порошенко.</li>
        <li>18 листопада пресслужба Державного бюро розслідувань повідомила, що слідчі центрального апарату скерували до Генпрокуратури проєкт повідомлення про<a href="https://www.pravda.com.ua/news/2019/11/18/7232268/"> підозру Петру Порошенкові. </a>У проєкті підозри йдеться про ч. 3 ст. 109 (державна зрада) та ч. 2 ст. 364 (зловживання владою) Кримінального кодексу України. </li>
        <li>Порошенко, який у вересні висловлював упевненість, що новій владі "не вдасться запроторити його за грати", відреагував на новину про підозру: <a href="https://www.pravda.com.ua/news/2019/11/18/7232334/">Навіть кури сміються.</a></li>
      </ul>
      <related>
        <a href="https://www.pravda.com.ua/news/2019/11/20/7232530/"/>
        <a href="https://www.pravda.com.ua/news/2019/11/19/7232398/"/>
        <a href="https://www.pravda.com.ua/news/2019/11/19/7232393/"/>
      </related>
    </article>
  </body>
</html>