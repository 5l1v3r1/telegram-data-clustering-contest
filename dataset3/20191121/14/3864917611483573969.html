<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2822928-v-ukraini-vperse-proveli-transplantaciu-nirki-u-rajonnij-likarni.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T14:15:00+00:00"/>
    <meta property="og:title" content="В Україні вперше провели трансплантацію нирки у районній лікарні"/>
    <meta property="og:description" content="В Україні було успішно проведено першу трансплантацію нирки у лікарні районного рівня в місті Ковель."/>
  </head>
  <body>
    <article>
      <h1>В Україні вперше провели трансплантацію нирки у районній лікарні</h1>
      <h2>В Україні було успішно проведено першу трансплантацію нирки у лікарні районного рівня в місті Ковель.</h2>
      <address>
        <time datetime="2019-11-21T14:15:00+00:00">21 Nov 2019, 14:15</time>
      </address>
      <p>Про це повідомляє <a href="https://moz.gov.ua/article/news/provedeno-pershu-transplantaciju-nirki-u-rajonnij-likarni-ukraini">Міністерство освіти та науки</a>.</p>
      <p>"Новий орган отримала 34-річна пацієнтка з хронічною хворобою нирок V ст., яка 6 років отримувала сеанси гемодіалізу та 3 роки перебувала в черзі на трансплантацію нирки у Запоріжжі. Донором став її чоловік, який віддав свою нирку задля порятунку дружини. Трансплантація від живого донора — це подвійна відповідальність, адже забирається орган в абсолютно здорової людини та не можна допустити, щоб її здоров'я постраждало", - йдеться у повідомленні.</p>
      <p>У МОЗ зазначили, що Ковельське міське територіальне медичне об’єднання отримало ліцензію для здійснення трансплантації органів 19 вересня 2019 року.</p>
      <p>До сьогодні в Україні було лише п'ять центрів трансплантації, в яких у 2018 та 2019 роках було проведено лише невелику кількість трансплантацій нирок при потребі близько 3 тисяч подібних операцій на рік.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2802141-sistemu-transplantacii-mozut-zapustiti-u-lutomu-skalecka.html">Систему трансплантації можуть запустити у лютому - Скалецька</a>
      </blockquote>
      <p>"Підготовка подружжя до операції тривала 6 місяців. Ця трансплантація - результат великої і злагодженої роботи мультидисциплінарної команди: лікарів урологів, анестезіологів, хірургів, трансплант-координатора та юристів. Історія Ковельської лікарні доводить, що трансплантацію можна робити і у регіональних центрах, потужність яких потрібно розвивати спільно з місцевими органами влади", - наголосили в МОЗ.</p>
      <p>Як повідомлялося, один з пріоритетів діяльності <a href="https://www.ukrinform.ua/tag-kabmin">уряду</a> на 2020 рік визначено розвиток системи трансплантації в Україні.</p>
    </article>
  </body>
</html>