<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159029_1003.html"/>
    <meta property="og:site_name" content="Novsport"/>
    <meta property="article:published_time" content="2019-11-21T14:10:00+00:00"/>
    <meta property="og:title" content="Фурнаджиев също отговори на нападките на bTV"/>
    <meta property="og:description" content="Вижте позицията му"/>
  </head>
  <body>
    <article>
      <h1>Фурнаджиев също отговори на нападките на bTV</h1>
      <address><time datetime="2019-11-21T14:10:00+00:00">21 Nov 2019, 14:10</time> by <a rel="author">Пламен Димитров</a></address>
      <p>Вицепрезидентът на БФС в оставка - Атанас Фурнаджиев, публикува официално писмо, в което отговори на нападките по негов адрес. Той заяви, че винаги е открит пред медиите и затова ще говори пред медиите на пресконференцията след Изпълкома на 28 ноември.<br/> <br/><u>Ето и официалната позицият на Атанас Фурнаджиев:<br/></u> <br/><i>ПРАВО НА ОТГОВОР<br/></i><i><br/></i><i>от Атанас Фурнаджиев<br/></i><i><br/></i><i>във връзка с материал, излъчен в централната новинарска емисия<br/></i><i><br/></i><i>на телевизия БТВ, на 20.11.2019 г.<br/></i><i><br/></i><i>Уважаеми дами и господа,<br/></i><i><br/></i><i>използвам законовото си право на отговор на материал разпространен от БТВ, в който беше замесено и моето име. Правя конкретни уточнения към свързаните с мен твърдения:<br/></i><i><br/></i><i>1. Излъченият материал е подготвян повече от 6 месеца. В този период аз, като публична личност, съм присъствал на множество събития, на които е присъствал и екип на БТВ. Учудва ме твърдението на журналист в национална телевизия, че не е успял да ме намери в рамките на цели 6 месеца, цитирам: „Без успех останаха опитите ни да се свържем с Атанас Фурнаджиев”. Настоявам за отговор – кога точно и по какъв начин ме потърсихте, при положение, че на служебната ми поща, която е публична, няма пристигнало запитване по разработваната тема, нито съм получил СМС на телефона си от Вас.<br/></i><i><br/></i><i>2. Дружеството „КП Имобилиен” ЕООД, чийто собственик съм, наистина е основният инвеститор в „Белведере Холидей Клуб”, Банско, като се занимава с продажбата на апартаменти в него. Към днешна дата, над 80% от наличните в сградата имоти са собственост на частни лица – български и чуждестранни граждани. Дружеството „КП Имобилиен” ЕООД не се занимава с хотелиерска дейност и не е бенефициент на БФС.<br/></i><i><br/></i><i>3. Аз – Атанас Фурнаджиев, по никакъв начин не съм участвал пряко или косвено във вземането на решения, къде и кога да бъдат тренировъчните лагери на отборите в детско-юношестките школи. По програмата за детско-юношески спорт в БФС има комисия с председател Емил Костадинов и членове проф. Лъчезар Димитров и Антон Петров. Те се спират на туроператорска фирма, която на свой ред избира и предлага подходящи за целите на тренировъчни лагери хотели. Всеки треньор сам решава, в кой хотел да проведе подготовката на своя футболен отбор, а туроператорската агенция е предложила хотели в Сливен, Боровец, Говедарци и Банско.<br/></i><i><br/></i><i>4. За информация, „Белведере Холидей Клуб”е единственият хотел в Банско, който има собствен стадион и това го прави предпочитана дестинация за тренировъчни лагери на множество спортни клубове, както български, така и чуждестранни.<br/></i><i><br/></i><i>5. Относно изнесената в материала на БТВ цена за тренировъчен лагер от 75 лева на човек, уточнявам, че нетната цена, която хотелите получава на човек, след приспадане на ДДС и комисионна на туроператор, е 56 лева. Срещу нея<br/></i><i><br/></i><i>се предоставят следните услуги по време на тренировъчен лагер: нощувка, закуска, обяд, вечеря, транспорт, пране, ползване на стадион, наличие на линейка с медицински екип, ползване на външен басейн, вътрешен басейн и СПА-център. Възможно е, както се цитира в материала, в базите на НОИ цената да е 50 – 60 лв. на човек, но тя е само за закуска, обяд, вечеря и нощувка и то в хотели с 1 или 2 звезди, без всички гореизброени допълнителни условия, които предлага един 4-звезден хотел.<br/></i><i><br/></i><i>6. И последно, смятам, че за всеки родител, какъвто съм и аз, при това на 4 деца, е изключително важно детето да бъде на тренировъчен лагер с адекватни условия и качество на услугата, отговарящи пълноценно на нуждите на един младеж, занимаващ се интензивно със спорт и подготовка за състезания.<br/></i><i><br/></i><i>Уважаеми дами и господа, това са фактите, които бихте научили от първа ръка, ако наистина ме бяхте потърсили. В заключение добавям, че на 28.11.2019 г. ще присъствам на Изпълкома на БФС, както и на пресконференцията след това и ще бъда на разположение за отговор на всички журналистически въпроси.<br/></i><i><br/></i><i>Атанас Фурнаджиев</i></p>
      <p>
        <i>21.11.2019 г. </i>
      </p>
    </article>
  </body>
</html>