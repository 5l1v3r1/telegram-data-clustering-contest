<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/a_tmgcore_nalunk_kierdemelte_a_legszebb_adatkozpon.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-21T14:25:00+00:00"/>
    <meta property="og:title" content="Gazdaságos és hatékony adatközpont a TMGcore-tól"/>
    <meta property="og:description" content="Az OTTO névre keresztelt, költséghatékony adatközpontban hűtőfolyadékban úszkálnak a hardverek."/>
  </head>
  <body>
    <article>
      <h1>Gazdaságos és hatékony adatközpont a TMGcore-tól</h1>
      <address><time datetime="2019-11-21T14:25:00+00:00">21 Nov 2019, 14:25</time> by <a rel="author" href="https://prohardver.hu/tag/sidcorky.html" target="_blank">SidCorky</a></address>
      <h3>Hi﻿r﻿deté﻿s﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Az adatközpont kifejezésről legtöbbünknek egy zajos, milliónyi kábellel összekötött rackszekrényekkel megpakolt helyiség, ahol ráadásul a hardverek hőtermeléséből adódóan meleg levegőt is bőven találni. A fenti problémák mindegyikére megoldás lehet a TMGcore OTTO névre hallgató automatizált és önellátó szerverkonténere.</p>
      <figure>
        <img src="https://prohardver.hu/dl/cnt/2019-11/156548/pic2.jpg"/>
      </figure>
      <p>A vállalat új termékének legnagyobb érdekessége, hogy bizonyos értelemben még szépnek is mondható. A valóban konténerre hasonlító zárt eszközben szorosan egymás mellett sorakoznak az OTTOblade fantázianevű számítógépek, melyek hűtését nem levegővel oldották meg, hanem alacsony forráspontú hűtőfolyadékba merítették őket. Ez a közeg természetesen nem vezeti az áramot, hiszen nem egyszerű víz, viszont hővezetés szempontjából hatékonyabb, mint a levegő, ráadásul a keringetéséhez sincs szükség egy hadseregnyi ventilátorra, így a zajszint sem akkora, mint egy léghűtéses szerver esetében.</p>
      <figure>
        <img src="https://prohardver.hu/dl/cnt/2019-11/156548/pic1.jpg"/>
      </figure>
      <p>A kétfázisú hűtést egy zárt rendszerben oldották meg, működtetése pedig automatizálva van, a gyártó állítása szerint az áram, a víz és a hálózat bekötése után az OTTO állandó karbantartás nélkül képes üzemelni, mindössze az esetlegesen meghibásodott hardverkomponensek cseréje miatt lehet szükséges egy-egy szakember folyamatos helyszíni felügyelete. Az OTTO tervezésekor fontos szempont volt a fenntartási költségek csökkentése is, ez pedig az energiafelhasználás hatékonyságát jelző PUE mutató 1,028-as értékén is látszik, ami jóval alacsonyabb a hagyományos adatközpontok esetében mért 1,06-nál. Mindezt anélkül sikerült elérnie a mérnököknek, hogy a költséghatékonyság a teljesítmény rovására menne, az OTTO ugyanis négyzetlábonkénti 3,75 kW-os teljesítménysűrűséggel büszkélkedhet.</p>
      <figure>
        <img src="https://prohardver.hu/dl/cnt/2019-11/156548/pic3.jpg"/>
      </figure>
      <p>A legkisebb kivitel esetében tíz darab OTTOblade egység teljesít szolgálatot, melyek már önmagukban sem holmi gyenge irodai gépek, egy ilyen pengében ugyanis két Intel Xeon processzor, 512 GB DRAM, nyolc darab SSD és 16 V100-as GPU kapott helyet, kiegészítve kettő 100 gigabites Ethernet vezérlővel, melyek együttesen 6 kW-os csúcsfogyasztással rendelkeznek. Az OTTO adatközpontok a helytakarékosság mellett a modularitásukban is kiemelkedők, a rendszer bővítéséhez csupán újabb szerverek vásárlására van szükség, ezeket szükség esetén egymásra pakolhatjuk, sőt, a megfelelő működési körülmények biztosításával akár hordozhatjuk is őket.</p>
      <figure>
        <img src="https://prohardver.hu/dl/cnt/2019-11/156548/pic4.jpg"/>
      </figure>
      <p>A TMGcore már megkezdte az első darabok kiszállítását a partnerekhez, reméljük, hogy az elképzelés élesben is működni fog. Az árazás természetesen nem ismert.</p>
    </article>
  </body>
</html>