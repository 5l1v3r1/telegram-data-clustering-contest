<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%be%ce%b5%cf%80%ce%ad%cf%81%ce%b1%cf%83%ce%b5-%ce%ba%ce%ac%ce%b8%ce%b5-%cf%81%ce%b5%ce%ba%cf%8c%cf%81-%ce%bf-%ce%b1%cf%81%ce%b9%ce%b8%ce%bc%cf%8c%cf%82-%cf%84%cf%89%ce%bd-%cf%80%cf%81%ce%bf%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T14:49:01+00:00"/>
    <meta property="og:title" content="Ξεπέρασε κάθε ρεκόρ ο αριθμός των προσφύγων στη Μόρια – 16.000 άτομα στο ΚΥΤ"/>
    <meta property="og:description" content="Ξεπέρασε τις 16.000 ο αριθμός των όσων διαμένουν στον καταυλισμό του Κέντρου Υποδοχής και Ταυτοποίησης της Μόριας."/>
  </head>
  <body>
    <article>
      <h1>Ξεπέρασε κάθε ρεκόρ ο αριθμός των προσφύγων στη Μόρια – 16.000 άτομα στο ΚΥΤ</h1>
      <address>
        <time datetime="2019-11-21T14:49:01+00:00">21 Nov 2019, 14:49</time>
      </address>
      <p>Ξεπέρασε τις 16.000 ο αριθμός των όσων διαμένουν στον καταυλισμό του Κέντρου Υποδοχής και Ταυτοποίησης της Μόριας.</p>
      <p>Συγκεκριμένα με τις νέες σημερινές αφίξεις προσφύγων και μεταναστών στη Λέσβο, ο αριθμός των όσων είχαν καταγραφεί μέχρι τη 1.00 το μεσημέρι ήταν στις 16.023.</p>
      <p>Σήμερα σύμφωνα με στοιχεία της γενικής Αστυνομικής Διεύθυνσης Βορείου Αιγαίου, μέχρι τη 1.00 το μεσημέρι, στη Λέσβο έφθασαν επτά βάρκες με πρόσφυγες και μετανάστες με συνολικά 224 επιβαίνοντες. Από την περασμένη Δευτέρα δηλαδή σε τέσσερις μόλις μέρες, στη Λέσβο πέρασαν 942 άτομα (241 τη Δευτέρα, 317 την Τρίτη, 160 την Τετάρτη και 224 σήμερα), κάνοντας την κατάσταση στη χώρα ακόμη πιο δύσκολη, λόγω των αυξημένων μεταναστευτικών ροών.<br/>Σάμος: Ο δήμαρχος και το δημοτικό συμβούλιο απειλούν με παραίτηση</p>
      <p>Υπενθυμίζεται ότι από χθες, με παραίτηση απειλεί ο Δήμαρχος ανατολικής Σάμου και το δημοτικό συμβούλιο της, μετά τις εξαγγελίες της κυβέρνησης για το μεταναστευτικό/προσφυγικό. Σύμφωνα με την ιστοσελίδα Samos Times, σε έκτακτη συνεδρίαση του δημοτικού Συβουλίου το απόγευμα της Τετάρτης 20 Νοεμβρίου, ο Δήμαρχος της Ανατολικής Σάμου κ. Γιώργος Στάντζος αφού ενημέρωσε το σώμα για τις τελευταίες εξελίξεις, όπως αυτές έγιναν γνωστές από τα ΜΜΕ, τόνισε ότι δεν πρόκειται να δεχτεί η δημοτική αρχή και οι πολίτες του νησιού την δημιουργία μιας δομής που θα φιλοξενεί 5.000 και πλέον ανθρώπινες ψυχές.</p>
      <p>Οι δομές που ετοιμάζει η κυβέρνηση σύμφωνα με το σχέδιο των 5+1 δράσεων</p>
      <p>Στην παρουσίαση του κυβερνητικού σχεδίου για το μεταναστευτικό ο αρμόδιος συντονιστής, υφυπουργός Άμυνας, Αλκιβιάδης Στεφανής έδωσε στη δημοσιότητα φωτογραφίες με τη σημερινή κατάσταση των δομών, αλλά και με αυτές που ετοιμάζει τώρα η κυβέρνηση.</p>
      <p>Ο κ. Στεφανής ανακοίνωσε ότι κλείνει η Μόρια και δημιουργείται νέα κλειστή δομή χωρητικότητα 5 χιλιάδων ατόμων. Το ίδιο θα ισχύσει και για τις δομές σε Χίο και Σάμο ενώ σε Κω και Λέρο οι υπάρχουσες δομές μετατρέπονται σε κλειστά κέντρα.</p>
      <p>Σύμφωνα με το κυβερνητικό σχέδιο για το μεταναστευτικό – προσφυγικό ο κ.Στεφανής ανακοίνωσε την κατασκευή και Επέκταση Κλειστών Δομών σε Νησιά. Συγκεκριμένα:</p>
      <p>Στη Λέσβο, θα κλείσει σταδιακά η υπάρχουσα Δομή στη Μόρια, ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+<br/>Στη Χίο, θα κλείσει η υπάρχουσα Δομή στη ΒΙΑΛ (κοντά στο χ. Χαλκείο), ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+<br/>Στη Σάμο, θα κλείσει η υπάρχουσα Δομή – ΚΥΤ, στο Βαθύ, ενώ η υπό κατασκευή Δομή, θα επεκταθεί και θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+<br/>Στην Κω, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 2.000+</p>
      <p>Στη Λέρο, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 1.000+<br/>Οι δομές θα αποκτήσουν κανονικές κατασκευές με καταλύματα που θα παρέχουν προστασία στους ανθρώπους που θα διαμένουν εκεί και δεν θα είναι κοντέινερ, οι αυτοσχέδιοι καταυλισμοί με σκηνές.<br/>Πηγή: iefimerida.gr – https://www.iefimerida.gr/ellada/mytilini-pano-apo-16000-atoma-sto-kyt-morias</p>
    </article>
  </body>
</html>