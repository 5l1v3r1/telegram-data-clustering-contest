<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/pirelli-pneumatika-5g/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-21T14:57:08+00:00"/>
    <meta property="og:title" content="Autá budú inteligentnejšie: Pirelli vyvíja pneumatiku s 5G konektivitou"/>
    <meta property="og:description" content="Jeden z najväčších výrobcov pneumatík ukázal novinku. Čerstvý kúsok od firmy Pirelli disponuje kapacitami, ktoré mu umožňujú komunikovať s 5G sieťami."/>
  </head>
  <body>
    <article>
      <h1>Autá budú inteligentnejšie: Pirelli vyvíja pneumatiku s 5G konektivitou</h1>
      <h2>Rozmach 5G naberá na obrátkach.</h2>
      <address><time datetime="2019-11-21T14:57:08+00:00">21 Nov 2019, 14:57</time> by <a rel="author" href="https://www.techbyte.sk/author/matus/" target="_blank">Matúš Moravčík</a></address>
      <p>
        <b>Jeden z najväčších výrobcov pneumatík na svete <a href="https://press.pirelli.com/pirelli-the-worlds-first-company-to-develop-tyres-that-interact-with-the-5g-network/">ukázal novinku</a>, aká momentálne nemá obdoby. Čerstvý kúsok od talianskej firmy <i>Pirelli</i> disponuje kapacitami, ktoré mu umožňujú komunikovať s mobilnými sieťami 5. generácie.</b>
      </p>
      <p>Demonštrácia technologicky pokročilej pneumatiky prebehla v Taliansku. A to aj vďaka spolupráci so značkami ako <i>Audi</i>, <i>Ericsson</i>, <i>Tim</i>, <i>Italdesign</i> či švédske <i>KTH</i>, <a href="https://www.techspot.com/news/82849-pirelli-new-cyber-tire-features-5g-connectivity-communicating.html">informuje</a> <i>TechSpot</i>.</p>
      <p>5G konektivita sama osebe ale v tomto prípade nič neznamená. Výrobca do svojej novinky zabudoval aj <b>niekoľko</b> <b>senzorov</b>, ktoré otvoria dvere zberu dôležitých dát. Takmer nepretržitý prístup k internetu ich potom odošle na vyhodnotenie a používateľ vozidla bude o malú chvíľu vedieť, či mu <b>hrozí nebezpečenstvo</b> alebo nie.</p>
      <h3>Upozorní na nepriaznivé podmienky</h3>
      <p>Pneumatika od Pirelli by týmto spôsobom vedela včas varovať pred <b>potenciálnou</b> dopravnou nehodou. Ak technika zistí nepriaznivé podmienky na vozovke, môže na ne včas upozorniť a šofér (vrátane šoférov v neďalekom okolí) sa tak vie vyhnúť zbytočným problémom <b>skôr</b>, ako nastane samotný šmyk.</p>
      <figure>
        <img src="https://www.techbyte.sk/wp-content/uploads/2019/11/pirreli.jpg"/>
        <figcaption>Takto nejak by to malo fungovať</figcaption>
      </figure>
      <p><b><i>„Táto informácia umožní vozidlu, aby sa prispôsobilo riadiacim a jazdiacim asistenčným systémom, čo výrazne zlepší úroveň bezpečnosti,“</i></b> prezradila firma Pirelli na margo odhalenia novinky.</p>
      <p>Kombinácia senzorov a 5G konektivity sa rovnako dá využiť na neustále monitorovanie dôležitých metrík. Skvelý príkladom je dynamické zaťaženie alebo prejdené kilometre. Možností tu však existuje podstatne viac. Treba iba zapojiť kreativitu.</p>
    </article>
  </body>
</html>