<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2407639,Serie-A-Piatek-znow-w-ogniu-krytyki-Fani-Milanu-czekaja-na-powrot-gwiazdora"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T14:22:00+00:00"/>
    <meta property="og:title" content="Serie A: Piątek znów w ogniu krytyki. Fani Milanu czekają na powrót gwiazdora?"/>
    <meta property="og:description" content="Krzysztof Piątek po niedawnych wypowiedziach znalazł się pod ostrzałem fanów AC Milan. Dodatkowo jego klub jest łączony z szykującym się do powrotu do Europy Zlatanem Ibrahimoviciem."/>
  </head>
  <body>
    <article>
      <h1>Serie A: Piątek znów w ogniu krytyki. Fani Milanu czekają na powrót gwiazdora?</h1>
      <address>
        <time datetime="2019-11-21T14:22:00+00:00">21 Nov 2019, 14:22</time>
      </address>
      <p>
        <b>Krzysztof Piątek po niedawnych wypowiedziach znalazł się pod ostrzałem fanów AC Milan. Dodatkowo jego klub jest łączony z szykującym się do powrotu do Europy Zlatanem Ibrahimoviciem.</b>
      </p>
      <ul>
        <li>
          <b>Piątek notuje rozczarowujący początek sezonu w barwach AC Milan</b>
        </li>
        <li>
          <b>Po dwunastu kolejkach Serie A zajmuje 14. miejsce z dorobkiem 13 punktów</b>
        </li>
        <li>
          <b>Ratunkiem na nieskuteczność zespołu ma być Zlatan Ibrahimović</b>
        </li>
      </ul>
      <p>Zaledwie kilka dni temu napastnik udzielił TVP Sport wywiadu, w którym zaznaczył, że chce aby 38 milionów euro, które w lutym zapłacił za niego mediolański klub, nie było najwyższą kwotą jego transferu.</p>
      <p>- Chcę zrobić wszystko, żeby przy kolejnym transferze kosztować 60-70 milionów euro - zapewnił reprezentant Polski. I szybko okazało się, że włoscy kibice nie zamierzają pozostawać obojętni na te słowa.</p>
      <p>Można usłyszeć wiele głosów krytyki, także dziennikarze zaznaczyli, że wypowiedzi te były nie na miejscu.</p>
      <p>- Stracił kontakt z rzeczywistością. Strzelił tylko trzy gole w lidze i jest spektakularnie rozczarowujący - powiedział ekspert portalu Calciomercato.it Stefano Agresti.</p>
      <p>Pojawia się coraz więcej spekulacji, że cierpliwość włodarzy Milanu dobiega końca i już zimą mogą poszukać możliwości wypożyczenia swojego zawodnika. W jego miejsce miałby pojawić się ktoś doskonale znany w Mediolanie - chodzi o Zlatana Ibrahimovicia.</p>
      <p>Szwedzki gwiazdor zakończył swoją przygodę w USA, gdzie grał w barwach Los Angeles Galaxy. "Ibracadabra" miał otrzymać propozycję półrocznego kontraktu. Według "La Gazzetta dello Sport" i "Sky Sports Italia" włoski klub rozpoczął negocjacje z agentem szwedzkiej gwiazdy Mino Raoilą. Ibrahimović występował już w Milanie w latach 2010-2012.</p>
      <figure>
        <iframe data-src="https://twitter.com/MilanEye/status/1197409897144635392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>38-letni napastnik przeszedł do Galaxy w marcu 2018 roku z Manchesteru United. Ponadto występował w Malmoe FF, Ajaksie Amsterdam, Juventusie Turyn, Interze Mediolan, Barcelonie i Paris Saint-Germain. W latach 2001-2016 rozegrał w reprezentacji Szwecji 116 meczów, w których zdobył 62 bramki. Zrezygnował definitywnie z gry w drużynie narodowej po mistrzostwach Europy w 2016 roku.</p>
      <p>AC Milan spisuje się ostatnio poniżej oczekiwań. Po dwunastu kolejkach Serie A zajmuje 14. miejsce z dorobkiem 13 punktów. Piątek strzelił w obecnym sezonie ligowym trzy gole, w tym dwa z rzutów karnych.</p>
      <p>Podczas ostatniego zgrupowania zdobył bramkę z Izraelem i zanotował całkiem udany występ. Być może pomoże mu to w walce o odzyskanie pozycji w klubie.</p>
      <figure>
        <iframe data-src="https://twitter.com/pjona9official/status/1195831794882564096?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <i>ps</i>
      </p>
      <related>
        <a href="https://www.polskieradio.pl/5/4147/Artykul/2405686,Ambitne-cele-Krzysztofa-Piatka-Chce-kosztowac-6070-milionow"/>
      </related>
    </article>
  </body>
</html>