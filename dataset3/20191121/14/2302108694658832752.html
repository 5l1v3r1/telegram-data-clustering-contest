<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/premiera-in-israel-presedintele-reuven-rivlin-insarcineaza-parlamentul-sa-formeze-un-guvern-dupa-ce-netanyahu-si-ganz-au-esuat.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T14:51:55+00:00"/>
    <meta property="og:title" content="Premieră în Israel: Preşedintele Reuven Rivlin însărcinează Parlamentul să formeze un guvern, după ce Netanyahu și Ganz au eșuat"/>
    <meta property="og:description" content="Preşedintele israelian, Reuven Rivlin, a însărcinat joi Parlamentul să găsească un premier, pentru a scoate Israelul dintr-un impas politic unic în"/>
  </head>
  <body>
    <article>
      <h1> Premieră în Israel: Preşedintele Reuven Rivlin însărcinează Parlamentul să formeze un guvern, după ce Netanyahu și Ganz au eșuat </h1>
      <address><time datetime="2019-11-21T14:51:55+00:00">21 Nov 2019, 14:51</time> by <a rel="author">Redacția</a></address>
      <p>Preşedintele israelian, Reuven Rivlin, a însărcinat joi Parlamentul să găsească un premier, pentru a scoate Israelul dintr-un impas politic unic în istoria sa şipentru a evita organizarea unui al treilea scrutin în mai puţin de un an, relatează AFP, citat de News.ro</p>
      <p>Pentru ”prima oară în istoria Israelului”, potrivit preşedintelui, niciun candidat nu a fost în măsură să formeze un guvern în urma alegerilor legislative de la 17 septembrie, după ce Benjamin Netanyahu şi Benny Gantz nu au reuşit să unească o majoritate.</p>
      <p>”Ce se petrece acum? Nimeni nu ştie cu adevărat, pentru că acest lucru nu s-a mai întâmplat anterior”, rezuma joi marele cotidian Yediot Aharonoth.</p>
      <p>Legea fundamentală a Israelului, echivalentul Constituţiei, prevede însă un ”ghid de supravieţuire” în cazul unor asemenea încurcături politice – numite „plotter” (”încâlceală”) de către comenatatori.</p>
      <p>După ce le-a dat liderilor principalelor două partide – al Likud Benjamin Netanyahu şi al Albastru-alb Benny Gantz -, preşedintele i-a încredinţat joi lui Yuli-Yoel Edelstein, preşedintele Knessetului (Parlament) grija de a găsi o personalitate în măsură să conducă un viitor guvern.</p>
      <p>Edelstein primeşte acest mandat nu în nume personal, ci în numele Parlamentului, care are un termen de 21 de zile – până la11 decembrie – să-i prezinte lui Rivlin un document semnat de cel puţin o majoritate de 61 de aleşi care se angajează să susţină un deputat în postul de premier.</p>
      <p>”Statul israelian traversează o perioadă sumbră a istoriei sale”, a declarat preşedintele în Parlament, îndemnându-i pe aleşi să acţioneze ”responsabil”, pentru a evita organizarea unui al treilea scrutin în decurs de un an, după alegerile legislative din aprilie şi septembrie, care nu au condus la formarea unui executiv.</p>
      <p>”Soarta voastră politică nu este mai importantă decât soarta unei bătrâne la spital”, a subliniat Rivlin, îndemnând clasa politică israeliană să înceteze să se gândească la interesele personale şi să ia în considerare interesul superior al statului şi populaţiei.</p>
      <p>
        <b>Gantz sau Netnyahu</b>
      </p>
      <p>Benjamin Netanyahu, cel mai longeviv premier din istoria Israelului, este susţinut de un ”bloc” de 54 de aleşi, format împreună cu aliaţii săi din cadrul ultradreptei şi unor partide evreieşti ultraortodoxe.</p>
      <p>Gantz contează pe susţinerea unor formaţiuni de centru-stânga, dar şi pe deputaţi arabi israelieni, care nu ar face însă parte din guvern.</p>
      <p>În pofida faptului că nu au reuşit să formeze un guvern, Netanyahu şi Gantz încă mai pot primi această sarcină din partea deputaţilor, ceea ce deschide calea unor noi negocieri.</p>
      <p>”Netanyahu şi-a privilegiat interesele personale (…) şi trebuie să-şi amintească faptul că suntem în continuare o democraţie şi că majoritatea poporului a votat pentru altă politică decât a sa”, a declarat miercuri seara Benny Gantz, după ce a eşuat în eforturile sale de a forma un guvern.</p>
      <p>”Poporul nu poate fi ostaticul unei minorităţi extremiste”, a adăugat Gantz, care l-a acuzat pe Netanyahu de faptul că a ridicat un ”zid” cu scopul de a-l împiedicat să conducă ţara.</p>
      <p>Netanyahu l-a invitat din nou, joi, pe Gantz la negocieri directe.</p>
      <p>”Vino personal, la negocieri imediate, tu şi cu mine, fără condiţii prealabile. Statul este important pentru noi amândoi! Trebuie să facem un ultim efort să formăm împreună un guvern de uniune”, a declarat el.</p>
      <p>
        <b>Factorul Mandelbilt</b>
      </p>
      <p>Însă un punct-cheie îi desparte pe cei doi – dacă reuşesc să ajungă la o înţelegere asupra unui guvern de uniune naţională, fiecare vrea să fie primul care guvernează în cadrul unei rotaţii.</p>
      <p>De ce? Deoarece Netanyahu, care ar putea fi inculpat în diverse dosare, vrea să fie în post în cazul în care are de-a face cu justiţia. Iar Gantz refuză să împartă puterea cu o persoană care riscă să fie inculpată.</p>
      <p>Toţi ochii sunt, aşadar, aţintiţi asupra procurorului general Avichaï Mandelblit, care urmează să decidă dacă îl inculpă sau nu pe Benjamin Netanyahu de ”deturnare de fonduri”, ”abuz de încredere” şi ”corupţie” într-o serie de dosare, între care unul – ”scandalul Bezeq” – este deosebit de sensibil.</p>
      <p>În acest dosar, Netanyahu este suspectat că a oferit acorduri guvernamentale care i-ar fi putut aduce milioane de dolari patronului societăţii de telecomunicaţii Bezeq, în schimbul unei acoperiri favorabile din partea unuia dintre publicaţiile grupului, site-ul Walla.</p>
      <p>O inculpare ar putea scade şansele lui Netanyahu de a obţine susţinerea deputaţilor. Iar o exonerare ar putea să-i convingă pe aleşii reticenţi să i se alăture în coaliţie.</p>
      <p>Sursa: <a href="https://www.news.ro/externe/presedintele-israelian-reuven-rivlin-insarcineaza-parlamentul-sa-formeze-un-guvern-o-premiera-in-israel-1922400621002019111619176729">News.ro</a></p>
    </article>
  </body>
</html>