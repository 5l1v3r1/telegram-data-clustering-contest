<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914672"/>
    <meta property="og:site_name" content="Dnevnik"/>
    <meta property="article:published_time" content="2019-11-21T14:42:00+00:00"/>
    <meta property="og:title" content="Hrvaški vojaški piloti prevažali tihotapca orožja"/>
    <meta property="og:description" content="Hrvaško vojsko pretresa nov škandal, potem ko so mediji v sredo razkrili, da so trije piloti vojaških helikopterjev iz letalskega oporišča v Zadru prevažali osumljenega tihotapca orožja. Hrvaški obrambni minister Damir Krstičević je danes povedal, da so pilote suspendirali, kaznovani pa bodo tudi vsi odgovorni po poveljniški liniji."/>
  </head>
  <body>
    <article>
      <h1>Hrvaški vojaški piloti prevažali tihotapca orožja</h1>
      <address><time datetime="2019-11-21T14:42:00+00:00">21 Nov 2019, 14:42</time> by <a rel="author">STA</a></address>
      <p>
        <b>Hrvaško vojsko pretresa nov škandal, potem ko so mediji v sredo razkrili, da so trije piloti vojaških helikopterjev iz letalskega oporišča v Zadru prevažali osumljenega tihotapca orožja. Hrvaški obrambni minister Damir Krstičević je danes povedal, da so pilote suspendirali, kaznovani pa bodo tudi vsi odgovorni po poveljniški liniji.</b>
      </p>
      <p>Piloti naj bi 36-letnega tihotapca orožja pred dvema mescema preoblekli v pilotsko uniformo in pripeljali v oporišče Zemunik pri Zadru. Nato naj bi ga peljali z vojaškimi helikopterji v okviru svojih rednih nalog. Kot je v sredo poročala komercialna hrvaška televizija Nova TV, ni znano, ali so se med enournim poletom ustavljali.</p>
      <p>Policijska uprava v Zadru je zaradi tega sprožila preiskavo prostorov, ki jih uporabljajo piloti in 36-letnik, ki je sicer stari znanec policije. Zadrski policisti so potrdili, da so našli večjo količino različnega vojaškega streliva. Sporočili so še, da je 36-letnik osumljen ilegalne trgovine z orožjem. Branil se bo sicer s prostosti.</p>
      <p>Poveljnik hrvaškega vojaškega letalstva Mato Mikić je potrdil, da so piloti kršili vojaško disciplino, a je zanikal, da bi v helikopterju prevažali kakršno koli orožje. Trdi, da gre za osamljen primer.</p>
      <p>Hrvaški obrambni minister se je danes v imenu hrvaške vojske javno opravičil zaradi dogodka ter napovedal sankcije za vse vpletene, vključno s pilotom, nadrejenim častnikom. Potrdil je, da je za ravnanje pilotov izvedel pred dvema tednoma, da pa o njem niso obvestili javnosti, da ne bi ovirali preiskave. Poročilo preiskovalcev pričakuje do 2. decembra.</p>
      <p>Na rezultate preiskave čakajo tudi v uradu hrvaške predsednice in vrhovne poveljnice hrvaške vojske Kolinde Grabar-Kitarović, ki se na škandal za zdaj ni odzvala.</p>
      <p>Hrvaški mediji opozarjajo, da primer kaže na velike varnostne pomanjkljivosti znotraj vojaške baze, kjer so nameščeni tudi ameriški vojaški inštruktorji.</p>
      <p>V oporišču v Zemuniku bodo po napovedih zveze Nato 11. decembra slovesno odprli posebno multinacionalno letalsko središče (MSAP). Gre za uresničitev lanskega dogovora Bolgarije, Hrvaške, Madžarske in Slovenije o ustanovitvi vojaškega oporišča za urjenje letalskih posadk za posebne vojaške operacije. Mentorji programa bodo iz Italije, Poljske in ZDA.</p>
    </article>
  </body>
</html>