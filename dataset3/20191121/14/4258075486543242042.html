<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/entertainment/what-does-jaya-ahsan-say-on-her-planning-of-getting-married-next-year-dgtl-1.1073565"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-21T14:52:21+00:00"/>
    <meta property="og:title" content="আগামী বছর জয়া আহসানের বিয়ে! কী বলছেন তিনি?"/>
    <meta property="og:description" content="তার মাঝেই গণমাধ্যমের প্রচারে উঠে এসেছে জয়া আহসানের বিয়ের খবর। জল্পনা চলছে, বাংলাদেশে তাঁর প্রেমিক আছেন এবং তাঁকেই পরের বছর বিয়ে করছেন জয়া।"/>
  </head>
  <body>
    <article>
      <h1>আগামী বছর জয়া আহসানের বিয়ে! কী বলছেন তিনি?</h1>
      <address><time datetime="2019-11-21T14:52:21+00:00">21 Nov 2019, 14:52</time> by <a rel="author">নিজস্ব সংবাদদাতা</a></address>
      <p>সৃজিত মুখোপাধ্যায়ের বিয়ের খবর নিয়ে ইতিমধ্যেই জল্পনা তুঙ্গে। তার মাঝেই গণমাধ্যমের প্রচারে উঠে এসেছে জয়া আহসানের বিয়ের খবর। জল্পনা চলছে, বাংলাদেশে তাঁর প্রেমিক আছেন এবং তাঁকেই পরের বছর বিয়ে করছেন জয়া। বিষয়টাকে একেবারেই গুরুত্ব না দিয়ে <a href="https://www.anandabazar.com/topic/jaya-ahsan">জয়া</a> অবশ্য বলেছেন, এই ব্যাপারটা এতটাই গুরুত্বহীন যে তিনি কোনও মন্তব্য করতেই চান না।</p>
      <p>কৌশিক গঙ্গোপাধ্যায়ের ‘অর্ধাঙ্গিনী’ ছবির শুট নিয়ে তিনি কলকাতায় এখন ভীষণ ব্যস্ত। এই ছবিতে জয়া ছাড়াও অভিনয় করছেন চূর্ণী গঙ্গোপাধ্যায়, কৌশিক সেন প্রমুখ।</p>
      <p>সম্প্রতি সাফটা চুক্তির মাধ্যমে বাংলাদেশের প্রেক্ষাগৃহে মুক্তি পেয়েছে জয়া আহসান অভিনীত ‘কণ্ঠ’ ছবিটি। শিবপ্রসাদ মুখোপাধ্যায় ও নন্দিতা রায় পরিচালিত এই ছবিতে জয়ার অভিনয় ইতিমধ্যেই প্রশংসিত। ছবিটি চলছে বাংলাদেশে।</p>
      <p>
        <b>আরও পড়ুন: <a href="https://www.anandabazar.com/photogallery/entertainment/sunidhi-chauhan-s-journey-to-becoming-an-immaculate-singing-sensation-is-no-less-intriguing-dgtl-1.1073517">এক বছরেই ভেঙে যায় কৈশোরের প্রথম বিয়ে, পুরনো বন্ধুত্বেই নতুন প্রেমের সন্ধান পান সুনিধি</a></b>
      </p>
      <p>ডিসেম্বরের শেষেই মুক্তি পাবে প্রসেনজিৎ চট্টোপাধ্যায়ের সঙ্গে তাঁর ছবি ‘রবিবার’। শুরু হয়েছে প্রমোশনের কাজ। এর মধ্যে আচমকা তাঁর বিয়ে আর প্রেম নিয়ে বার বার প্রশ্নে তিনি বেশ বিরক্ত। মিডিয়ায় জানিয়েওছেন, সত্যি প্রেম বা বিয়ে করলে খামোখা লুকিয়ে কোনও কিছুই তিনি করবেন না! আনন্দের খবর ভক্তদের সঙ্গে ভাগ করে নেবেন।</p>
      <p>
        <b>আরও পড়ুন: <a href="https://www.anandabazar.com/entertainment/exclusive-interview-of-koel-mullick-and-parambrata-chatterjee-1.1073215">‘আমরা এখানে চরম শত্রুর সঙ্গেও জুটি বেঁধে ফেলি’</a></b>
      </p>
    </article>
  </body>
</html>