<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641196/%D8%B3%D9%86%DA%AF-%DA%A9%D9%84%DB%8C%D9%87-%D8%B1%D8%A7-%D8%A8%D8%A7-%D8%A7%DB%8C%D9%86-%D8%B1%D9%88%D8%B4-%D9%87%D8%A7-%D9%86%D8%A7%D8%A8%D9%88%D8%AF-%DA%A9%D9%86%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T14:41:00+00:00"/>
    <meta property="og:title" content="سنگ کلیه را با این روش ها نابود کنید"/>
    <meta property="og:description" content="تجمع بیش از حد املاح در کلیه‌ها می‌تواند منجر به تشکیل سنگ‌هایی به‌ شکل کریستال شود که اگر دفع نشوند، می‌توانند عوارضی چون عفونت یا آسیب‌ های..."/>
  </head>
  <body>
    <article>
      <h1>
        <a href="https://www.bultannews.com/fa/news/641196/%D8%B3%D9%86%DA%AF-%DA%A9%D9%84%DB%8C%D9%87-%D8%B1%D8%A7-%D8%A8%D8%A7-%D8%A7%DB%8C%D9%86-%D8%B1%D9%88%D8%B4-%D9%87%D8%A7-%D9%86%D8%A7%D8%A8%D9%88%D8%AF-%DA%A9%D9%86%DB%8C%D8%AF">سنگ کلیه را با این روش ها نابود کنید</a>
      </h1>
      <h2>تجمع بیش از حد املاح در کلیه‌ها می‌تواند منجر به تشکیل سنگ‌هایی به‌ شکل کریستال شود که اگر دفع نشوند، می‌توانند عوارضی چون عفونت یا آسیب‌ های...</h2>
      <address><time datetime="2019-11-21T14:41:00+00:00">21 Nov 2019, 14:41</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، دوازده درصد از جمعیت دنیا، در مرحله‌ای از زندگی خود دچار سنگ کلیه می‌شوند و علاوه بر تحمل درد سنگ کلیه، دچار تکرر ادرار، خون در ادرار، تهوع و استفراغ می‌شوند. در ادامه این مطلب با چند راهکار خانگی ساده برای دفع سنگ کلیه آشنا شوید.</p>
      <p>آب</p>
      <p>اگر از جمله افرادی هستید که در روز آب به اندازه کافی نمی‌نوشید. اصلی‌ترین علت ایجاد سنگ کلیه را فعال کرده‌اید. نوشیدن آب کمک می‌کند تشکیل کریستال‌ها به تاخیر بیفتد و کلسیم و فسفر از کلیه‌ها دفع شوند. سعی کنید در طول روز آب زیاد بنوشید.</p>
      <p>گوجه فرنگی</p>
      <p>گوجه فرنگی سرشار از ترکیبات بیواکتیو مانند سیترات است که به دفع سنگ کلیه کمک می‌کنند. گوجه فرنگی می‌تواند به میزان زیادی از تشکیل سنگ کلیه پیشگیری کند. یک تا دو بار در هفته دو عدد گوجه فرنگی را پوره کرده، یک قاشق مرباخوری آبلیمو به آن اضافه کنید و ترکیب به دست آمده را میل نمایید.</p>
      <p>آبلیمو</p>
      <p>لیموترش سرشار از ویتامین C است، سیترات از تشکیل کریستال‌ها در کلیه پیشگیری کرده و با افزایش حجم ادرار از میزان اشباع آن کم می‌کند. به دو تا سه فنجان آب، یک قاشق غذاخوری آبلیمو و یک قاشق غذاخوری روغن زیتون اضافه کرده و در طول روز چند بار بنوشید.</p>
      <p>آب تربچه</p>
      <p>مطالعات نشان می‌دهند مصرف آب تربچه، دفع کلسیم اگزالات را در ادرار افزایش می‌دهد و به دفع کریستال‌هایی که ممکن است در کلیه‌ها تجمع کنند کمک می‌نماید.</p>
      <p>به اندازه‌ ۱۰۰ میلی لیتر آب تربچه تهیه کرده و هر روز صبح ناشتا بنوشید. این کار را یک تا دو هفته انجام دهید.</p>
      <p>جوش شیرین</p>
      <p>جوش شیرین نیز برای دفع سنگ کلیه مفید است، زیرا می‌تواند کریستال‌های کلیه‌ها را دفع کند. یک قاشق غذاخوری جوش شیرین را به یک لیوان آب گرم اضافه کرده و فورا بنوشید. این کار را دو تا سه بار در روز انجام دهید.</p>
      <p>عصاره گیاه دم اسبی</p>
      <p>عصاره گیاه دم اسبی خاصیت ادرارآوری دارد و حجم ادرار را افزایش می‌دهد. دو تا سه قاشق غذاخوری گیاه دم اسبی را به مدت ۱۵ دقیقه در یک لیوان آب بجوشانید، صاف کرده و بنوشید. دو تا سه بار در روز این کار را انجام دهید.</p>
      <p>خارخسک</p>
      <p>مطالعات نشان می‌دهند گیاه خارخسک می‌تواند کریستال‌های کلسیم اگزالات را از کلیه‌ها دفع کند. یک قاشق مرباخوری عصاره خارخسک را دم کرده، صاف کنید و بنوشید. دو تا سه بار در روز این دمنوش را بنوشید تا سنگ کلیه‌های‌تان دفع شوند.</p>
      <p>برگ ریحان</p>
      <p>برگ ریحان یکی از متداول‌ترین گیاهان در طب سنتی است. برگ ریحان خاصیت ادرارآور دارد و می‌تواند حجم ادرار را زیاد کند. در نتیجه سنگ‌ها راحت‌تر دفع خواهند شد. یک مشت برگ ریحان را در یک فنجان آب جوش دم کرده و یک قاشق مرباخوری عسل به آن اضافه کنید. دو تا سه بار در روز دمنوش ریحان بنوشید.</p>
      <p>رازیانه</p>
      <p>دانه‌های رازیانه می‌توانند به خرد کردن کریستال‌هایی که در کلیه‌های‌تان شکل گرفته‌اند کمک کرده و آن‌ها را از طریق ادرار از کلیه‌ها خارج کند. یک قاشق مرباخوری پودر رازیانه را به یک فنجان آب جوش اضافه کنید، خوب ترکیب کرده و بعد از خنک شدن بنوشید. به مدت دو هفته هر روز این نوشیدنی را مصرف کنید.</p>
      <p>سرکه سیب</p>
      <p>سرکه سیب نیز حاوی اسید سیتریک است که می‌تواند به متلاشی کردن تجمع کلسیم کمک کند. دو قاشق غذاخوری سرکه سیب خالص را با ۲۵۰ میلی لیتر آب ترکیب کرده و چند بار طی روز بنوشید. بهتر است این ترکیب را قبل از غذا مصرف کنید.</p>
      <p>عصاره جوانه گندم</p>
      <p>جوانه گندم حاوی ترکیباتی است که تولید ادرار را افزایش می‌دهند، در نتیجه سنگ‌ها راحت‌تر عبور کرده و احتمال تشکیل مجدد سنگ‌ها نیز کاهش می‌یابد. جوانه گندم دارای آنتی اکسیدان‌های زیادی نیز می‌باشد که به پاکسازی مجاری ادرار از مواد معدنی و نمک نیز کمک می‌کند. عصاره جوانه گندم خالص را هر روز بنوشید.</p>
      <p>آب کرفس</p>
      <p>کرفس دارای آنتی اکسیدان‌ها و ترکیباتی است که تولید ادرار را افزایش می‌دهند. افزودن دانه‌های کرفس به غذا به طور منظم می‌تواند احتمال تشکیل سنگ کلیه را کاهش بدهد. یک یا دو عدد ساقه کرفس را با آب ترکیب کرده و آب کرفس بگیرید. هر روز آب کرفس بنوشید تا علائم‌تان برطرف شوند.</p>
      <p>عصاره لوبیا قرمز</p>
      <p>لوبیا قرمز دارای منیزیم فراوانی است. منیزیم به دفع سنگ کلیه کمک می‌کند. یکی از راه‌های مصرف لوبیا قرمز برای دفع سنگ کلیه این است که غلاف یا پوست لوبیا قرمز را جدا کرده و غلاف‌ها را تقریبا ۵ تا ۶ ساعت بجوشانید. سپس مایع حاصل را صاف کرده و طی روز مصرف کنید.</p>
      <p>آب انار</p>
      <p>خاصیت قابض و آنتی اکسیدانی انار می‌تواند احتمال تشکیل سنگ کلیه را کاهش داده و عبور آن‌ها را ساده‌تر کند. آب انار حاوی ترکیباتی است که اسیدیته‌ی ادرار را کم می‌کنند، در نتیجه شرایط برای تشکیل سنگ، سخت خواهد شد. خودتان در خانه آب انار تهیه کرده و طی روز بنوشید.</p>
      <p>وزن کم کنید</p>
      <p>وزن سالم همراه با یک رژیم غذایی سالم و متعادل که شامل مواد مغذی و فیبر کافیست می‌تواند تا حدود بسیار زیادی احتمال تشکیل سنگ کلیه را کاهش بدهد و یا به دفع آن‌ها کمک کند. نوشیدنی‌های گازدار و کافئین‌دار و یا الکلی همگی می‌توانند احتمال ابتلا به سنگ کلیه را افزایش بدهند. ضمنا غذا‌های پر از قند و نمک و چربی نیز منجر به تشکیل سنگ کلیه می‌شوند.</p>
    </article>
  </body>
</html>