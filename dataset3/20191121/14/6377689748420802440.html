<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/high/1574346165-ofitsiina-zaiava-fk-dynamo-stosovno-rishennia-kdk-uaf-shchodo-podii-pid-chas-matchu-z-shakhtarem.html"/>
    <meta property="og:site_name" content="Footboom.com"/>
    <meta property="article:published_time" content="2019-11-21T14:23:00+00:00"/>
    <meta property="og:title" content="Офіційна заява ФК &quot;Динамо&quot; стосовно рішення КДК УАФ щодо подій під час матчу з &quot;Шахтарем&quot;"/>
    <meta property="og:description" content="Київське &quot;Динамо&quot; оприлюднило офіційну заяву щодо рішення КДК УАФ покарати клуб за події під час матчу &quot;Шахтар&quot; - &quot;Динамо&quot;."/>
  </head>
  <body>
    <article>
      <h1>Офіційна заява ФК "Динамо" стосовно рішення КДК УАФ щодо подій під час матчу з "Шахтарем"</h1>
      <address><time datetime="2019-11-21T14:23:00+00:00">21 Nov 2019, 14:23</time> by <a rel="author" href="https://www.footboom.com/news/author/%D0%9E%D0%BB%D0%B5%D0%B3+%D0%A1%D0%B5%D0%BC%D0%B5%D0%BD%D1%87%D0%B5%D0%BD%D0%BA%D0%BE" target="_blank">Олег Семенченко</a></address>
      <p>Київське "Динамо" оприлюднило <i>офіційну заяву </i>щодо рішення КДК УАФ покарати клуб за події під час матчу "Шахтар" - "Динамо".</p>
      <p>- Рішенням КДК УАФ від 21.11.2019 ФК "Динамо" (Київ) покарано грошовим штрафом у розмірі 500 000 грн. та проведенням наступного домашнього матчу без присутності глядачів.</p>
      <p>Зазначене рішення є яскравим прикладом вибіркового футбольного правосуддя, оскільки воно було прийнято всупереч принципам повноти, об’єктивності та всебічності розгляду справ і в порушення усталеної дисциплінарної практики органів УАФ та УЄФА.</p>
      <p>До цих пір не закінчено розслідування кримінального провадження за фактами подій на ОСК "Металіст", що унеможливлює визначення винуватості або невинуватості осіб – ймовірних порушників.</p>
      <p>На наші неодноразові усні та письмові запити на адресу команди-господаря матчу та офіційного телемовника ТРК "Футбол" щодо надання відео- та аудіоматеріалів матчу, жодних відповідей не надійшло. Більше того, при розгляді справи КДК УАФ проігнорував дану аргументацію нашого клубу та відмовив у клопотанні про витребування доказів, чим грубо порушив принцип повноти розгляду.</p>
      <p>Окрім того, рішення про покарання у вигляді проведення домашнього матчу без глядачів за ймовірні порушення, які могли мати місце під час виїзної гри – є безпрецедентним, оскільки практика вітчизняних та європейських дисциплінарних органів свідчить про застосування подібних санкцій винятково щодо наступних виїзних матчів.</p>
      <p>Безсумнівно, таке неправомірне рішення буде оскаржене нашим клубом у визначені регламентні строки. Це буде зроблено з єдиною метою – встановлення істини у цій непростій справі, оскільки неможливо прийняти об’єктивне рішення про винуватість або невинуватість клубу та інших осіб без повного та всебічного розслідування обставин інциденту.</p>
      <p>Вкотре наголошуємо на нашій непохитній позиції нульової толерантності до будь-яких проявів насильства, расизму та інших проявів нетерпимості на вітчизняних стадіонах, засвідчуємо готовність співпраці з правоохоронними органами та медійною спільнотою, - йдеться у заяві.</p>
      <related>
        <h4>Читайте также:</h4>
        <a href="https://www.footboom.com/ukrainian/high/1574338024-ofitsiino-taison-dyskvalifikovanyi-dynamo-otrymalo-pivmilionnyi-shtraf-ta-match-bez-hliadachiv.html"/>
      </related>
    </article>
  </body>
</html>