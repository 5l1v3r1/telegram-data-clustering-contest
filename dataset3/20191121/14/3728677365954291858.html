<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215923/ESD-doet-uiterste-poging-om-boete-voor-bodemvervuiling-te-voorkomen"/>
    <meta property="og:site_name" content="RTV Noord"/>
    <meta property="article:published_time" content="2019-11-21T14:50:00+00:00"/>
    <meta property="og:title" content="ESD doet uiterste poging om boete voor bodemvervuiling te voorkomen"/>
    <meta property="og:description" content="Chemiebedrijf ESD-SIC in Farmsum probeert bij de Raad van State te voorkomen dat het dwangsommen moet betalen voor de opslag van petroleumcokes. Volgens de provincie veroorzaken deze cokes bodemvervuiling."/>
  </head>
  <body>
    <article>
      <h1>ESD doet uiterste poging om boete voor bodemvervuiling te voorkomen</h1>
      <address><time datetime="2019-11-21T14:50:00+00:00">21 Nov 2019, 14:50</time> by <a rel="author">Martin Drent</a></address>
      <p>Petroleumcokes zijn donkergekleurde kooltjes die gewonnen worden uit aardolie. Het is een van de belangrijkste grondstoffen voor ESD. Volgens de provincie is het aannemelijk dat de cokes schadelijk zijn voor de bodem als ze nat worden.</p>
      <h3>Waterdichte vloer</h3>
      <p>De provincie wil ESD dwingen maatregelen te nemen om te voorkomen dat de stof in de bodem komt, bijvoorbeeld door het aanleggen van een waterdichte vloer. De provincie dreigt met boetes van 25.000 euro per maand, tot een maximum van 100.000 euro.<br/>Volgens ESD zijn de cokes niet gevaarlijk voor het milieu. Dat zou blijken uit Amerikaans onderzoek. Het bedrijf spande daarom een <a href="https://www.rtvnoord.nl/nieuws/214155/ESD-vecht-boete-om-mogelijke-bodemvervuiling-aan">rechtszaak</a> tegen de provincie aan om te voorkomen dat het maatregelen zou moeten nemen. </p>
      <h3>Niet gecertificeerd</h3>
      <p>ESD <a href="https://www.rtvnoord.nl/nieuws/215541/ESD-verliest-rechtszaak-tegen-provincie-om-bodemvervuiling">verloor</a> die zaak, want het onderzoek was niet uitgevoerd door een gecertificeerde instantie. Het Farmsumer bedrijf gaat in hoger beroep.</p>
      <p>In de tussentijd eist ESD bij de Raad van State dat de provincie geen dwangsommen oplegt zolang de beroepszaak loopt. De Raad van State beslist uiterlijk op 4 december of de provincie de boetes mag opleggen.</p>
      <h3>Vezels</h3>
      <p>De zaak staat los van het conflict met de provincie over de uitstoot van mogelijk kankerverwekkende sic-vezels. <a href="https://www.rtvnoord.nl/nieuws/215923/ESD%20krijgt%20geen%20vergunning%20voor%20uitstoot%20vezels">Woensdag</a> werd bekend dat ESD hiervoor geen vergunning krijgt.</p>
      <p>De provincie is van plan ook in dit geval boetes op te leggen, die kunnen oplopen tot maximaal 750.000 euro.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/215903/ESD-wil-verder-praten-met-provincie-over-uitstoot-vergunning"/>
        <a href="https://www.rtvnoord.nl/nieuws/215541/ESD-verliest-rechtszaak-tegen-provincie-om-bodemvervuiling"/>
        <a href="https://www.rtvnoord.nl/nieuws/214155/ESD-vecht-boete-om-mogelijke-bodemvervuiling-aan"/>
      </related>
    </article>
  </body>
</html>