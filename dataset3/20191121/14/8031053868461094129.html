<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%b1%ce%bb%ce%bb%ce%b9%ce%ac%ce%bd%ce%bf%cf%82-%cf%80%ce%b5%cf%81%ce%b9%ce%bc%ce%ad%ce%bd%ce%bf%cf%85%ce%bc%ce%b5-%ce%b1%cf%81%ce%ba%ce%b5%cf%84%cf%8c-%ce%bd%ce%b5%cf%81%cf%8c-%cf%84%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T14:50:47+00:00"/>
    <meta property="og:title" content="Καλλιάνος: Περιμένουμε αρκετό νερό τις επόμενες ώρες στην Αττική!"/>
    <meta property="og:description" content="Ο καιρός θα αγριέψει τις επόμενες ώρες και στην Αττική σύμφωνα με τον μετεωρολόγο και βουλευτή της ΝΔ Γιάννη Καλλιάνο. Όπως έγραψε στο facebook «Περιμένουμε αρκετό νερό τις επόμενες ώρες στην Αττική και μάλιστα πολύ πιθανό είναι να εκδηλωθούν και τοπικές καταιγίδες. Μια μικρή προσοχή χρειάζεται»."/>
  </head>
  <body>
    <article>
      <h1>Καλλιάνος: Περιμένουμε αρκετό νερό τις επόμενες ώρες στην Αττική!</h1>
      <address>
        <time datetime="2019-11-21T14:50:47+00:00">21 Nov 2019, 14:50</time>
      </address>
      <p>Ο καιρός θα αγριέψει τις επόμενες ώρες και στην Αττική σύμφωνα με τον μετεωρολόγο και βουλευτή της ΝΔ Γιάννη Καλλιάνο. Όπως έγραψε στο facebook «Περιμένουμε αρκετό νερό τις επόμενες ώρες στην Αττική και μάλιστα πολύ πιθανό είναι να εκδηλωθούν και τοπικές καταιγίδες. Μια μικρή προσοχή χρειάζεται».</p>
      <p>Σε ισχύ είναι από νωρίς το μεσημέρι και το επικαιροποιημένο έκτακτο δελτίο επιδείνωσης του καιρού που εξέδωσε η ΕΜΥ. Σε αυτό προστέθηκε και η Παρασκευή. Έτσι, σύμφωνα με την ΕΜΥ, σε συνέχεια του προηγούμενου Έκτακτου Δελτίου Επιδείνωσης Καιρού οι κατά διαστήματα ισχυρές βροχές και καταιγίδες που συνοδεύονται πρόσκαιρα από χαλαζοπτώσεις και ισχυρούς ανέμους, θα συνεχιστούν και θα επηρεάσουν:</p>
      <p>1. Σήμερα Πέμπτη (21/11/2019)</p>
      <p>α. Τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, το βόρειο Αιγαίο και μέχρι το βράδυ τα νησιά του ανατολικού Αιγαίου.<br/>β. Από τις απογευματινές ώρες την Πελοπόννησο, τη δυτική Κρήτη και μέχρι το βράδυ τις δυτικές Κυκλάδες, την ανατολική Στερεά (συμπεριλαμβανομένης της Αττικής) και τα νότια τμήματα της Εύβοιας. Τη νύχτα τα φαινόμενα σταδιακά θα εξασθενήσουν.</p>
      <p>2. Αύριο Παρασκευή (22/11/2019)</p>
      <p>Μέχρι τις πρώτες πρωινές ώρες την ανατολική Κρήτη και τις ανατολικές Κυκλάδες, μέχρι το μεσημέρι τα νησιά του ανατολικού Αιγαίου και τα Δωδεκάνησα και μέχρι αργά το απόγευμα τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, τα νησιά του βόρειου Αιγαίου και πιθανώς πρόσκαιρα τις Σποράδες.</p>
    </article>
  </body>
</html>