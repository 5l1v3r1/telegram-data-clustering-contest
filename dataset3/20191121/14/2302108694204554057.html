<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/am-avea-nevoie-de-100-de-ani-pentru-a-obtine-egalitatea-de-gen-in-europa-avertizeaza-comisarul-pe-justitie-vera-jourova.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T14:08:39+00:00"/>
    <meta property="og:title" content="Am avea nevoie de 100 de ani pentru a obţine egalitatea de gen în Europa, avertizează comisarul pe Justiție, Vera Jourova"/>
    <meta property="og:description" content="Pentru a obţine egalitatea între femei şi bărbaţi în Europa, în ritmul actual, am avea nevoie de peste 100 de ani, sunt de părere comisarul european"/>
  </head>
  <body>
    <article>
      <h1> Am avea nevoie de 100 de ani pentru a obţine egalitatea de gen în Europa, avertizează comisarul pe Justiție, Vera Jourova </h1>
      <address><time datetime="2019-11-21T14:08:39+00:00">21 Nov 2019, 14:08</time> by <a rel="author">Redacția</a></address>
      <p>Pentru a obţine egalitatea între femei şi bărbaţi în Europa, în ritmul actual, am avea nevoie de peste 100 de ani, sunt de părere comisarul european responsabil pentru justiţie, consumatori şi egalitatea de gen, Vera Jourova, şi directoarea Institutului European pentru Egalitatea de Şanse între Femei şi Bărbaţi, Virginija Langbakk.</p>
      <p>Cele două responsabile din cadrul UE pledează pentru intensificarea eforturilor în acest domeniu, într-un articol de opinie transmis joi în exclusivitate AGERPRES, cu ocazia marcării la 25 noiembrie a Zilei Internaţionale pentru Eliminarea Violenţei asupra Femeilor, şi pe care îl redăm în continuare.</p>
      <p>”Comparativ cu alte regiuni ale lumii, în Europa femeile se bucură de foarte multe avantaje, dar cu toate acestea asistăm în continuare la multe acte de nedreptate, discriminare şi violenţă.</p>
      <p>Indicele egalităţii de gen, publicat recent, confirmă acest lucru: în ceea ce priveşte egalitatea de gen, UE a înregistrat un punctaj general de 67.4 din 100 – o creştere cu doar un punct faţă de rezultatul obţinut în urmă cu doi ani. În România, indicele este de 54.5, ceea ce reprezintă o creştere cu 1.2 puncte faţă de 2015.</p>
      <p>Un număr mult prea mare de femei nu au suficiente alternative pentru a găsi un echilibru între activitatea profesională şi calitatea de părinte. În 2018, aproximativ 4 din 10 femei afirmau că îşi adaptează activitatea profesională la responsabilităţile familiale, comparativ cu 2 din 10 bărbaţi. De aceea am aprobat în UE acte legislative care să promoveze flexibilitatea şi să permită echilibrarea vieţii profesionale cu cea privată.</p>
      <p>Deşi femeile sunt tot mai bine calificate şi, statistic, au rezultate mai bune decât bărbaţii în ceea ce priveşte nivelul de instruire, ele reprezintă doar 17% din cadrele de conducere de nivel superior. Posturile de director general sunt ocupate doar în proporţie de 6,9% de femei.</p>
      <p>Este de neconceput ca în ziua de astăzi, retribuţia orară medie pe care o primesc femeile să fie cu mult sub cea a bărbaţilor. În prezent, diferenţa de remunerare dintre femei şi bărbaţi este de 16 % în Europa şi de 3.5% în România.</p>
      <p>Comisia Europeană a iniţiat un plan de acţiune care cuprinde măsuri concrete menite să elimine diferenţa de remunerare dintre femei şi bărbaţi.</p>
      <p>Avem nevoie de un angajament politic consistent la nivelul UE pentru a combate cauzele de natură culturală ce stau la baza unora dintre aceste dezechilibre; acest lucru nu este simplu în contextul diversităţii UE.</p>
      <p>Trebuie să investim în dezbateri şi în educaţie, astfel încât atât bărbaţii, cât şi femeile să îşi asume cu uşurinţă rolurile lor în societatea modernă, să se sprijine reciproc şi să înţeleagă că există diferite opţiuni. Trebuie, de asemenea, să sprijinim aceste dezbateri în Europa la diferite niveluri, astfel încât autorităţile naţionale şi locale să înţeleagă că este necesar să creeze o infrastructură care să le permită familiilor să ia decizii adaptate nevoile lor.</p>
      <p>Acest lucru este deosebit de important, deoarece în unele locuri se observă tendinţe îngrijorătoare şi atitudini regresive în ceea ce priveşte egalitatea, mai ales din partea populiştilor. Subiectele legate de drepturile femeilor sunt utilizate în mod inutil pentru a alimenta dezbaterile polarizante şi a face din egalitate o chestiune ideologică. Această adversitate faţă de eforturile noastre îngreunează demersul nostru.</p>
      <p>Prin urmare, este foarte important că preşedintele-ales, Ursula von der Leyen, s-a angajat, în priorităţile sale iniţiale, să asigure egalitatea de gen.</p>
      <p>Ursula von der Leyen va lucra cu o echipă de comisari echilibrată din punctul de vedere al genului şi cu departamente în cadrul cărora femeile ocupă 40 % din posturile de conducere, cel mai ridicat nivel înregistrat în UE. Acest nivel nu s-a atins într-o singură zi – obiectivul a fost stabilit în 2014 şi au fost necesare eforturi sistematice pentru a-l îndeplini.</p>
      <p>Inegalitatea are un preţ. Femeile sunt, în medie, mai bine educate decât bărbaţii, dar cu toate acestea, competenţele lor nu sunt valorificate pe deplin. Până în 2050, îmbunătăţirea egalităţii de gen ar duce la crearea a 10.5 milioane de locuri de muncă şi la o creştere a PIB-ului UE de până la 9,6 %, ceea ce reprezintă aproximativ 3 150 de miliarde EUR. Crearea unei societăţi mai echitabile şi mai deschise, în care bărbaţii şi femeile sunt egali, va fi nu doar în folosul femeilor, ci al întregii populaţii a UE”.</p>
    </article>
  </body>
</html>