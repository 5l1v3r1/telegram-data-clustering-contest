<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/novyna/polityka/ks-vyznav-nekonstytuczijnym-odyn-zakonoproektiv-zelenskoho"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T14:18:43+00:00"/>
    <meta property="og:title" content="КС визнав неконституційним один із законопроектів Зеленського"/>
    <meta property="og:description" content="КС визнав законопроект президента про уповноважених Верховної ради таким, що не відповідає Конституції."/>
  </head>
  <body>
    <article>
      <h1>КС визнав неконституційним один із законопроектів Зеленського</h1>
      <address>
        <time datetime="2019-11-21T14:18:43+00:00">21 Nov 2019, 14:18</time>
      </address>
      <p>
        <b>КСУ визнав невідповідним вимогам ч.1 ст.157 Конституції України внесений президентом <a href="https://www.slovoidilo.ua/persony/zelenskyi-volodymyr-oleksandrovych">Володимиром Зеленським</a> законопроект №1016 про внесення змін до статті 85 і 101 Конституції щодо уповноважених Верховної ради.</b>
      </p>
      <p>Про це повідомляється на офіційному сайті КС.</p>
      <p>При цьому у відповідному висновку за конституційним зверненням Верховної ради суд визнав законопроект таким, що відповідає вимогам ч.2 ст.157 і цілком - ст.158 Конституції України.</p>
      <p>У висновку суду вказується, що запропоновані законопроектом зміни до статей 85 і 101 Конституції передбачають запровадження нового виду парламентського контролю, який може вийти за межі контролю над дотриманням конституційних прав і свобод людини і потенційно може становити ризик надмірного втручання парламенту через уповноважених за дотриманням Конституції і законів без дотримання балансу приватних і публічних інтересів, зокрема в підприємницьку діяльність, в діяльність інститутів громадянського суспільства, органів державної влади та органів місцевого самоврядування, а значить, може призвести до порушення і обмеження прав і свобод людини і громадянина.</p>
      <p>«<i>Конституційний суд України застерігає від запровадження такого контролю над дотриманням Конституції України, що суперечить Конституції України і може призвести до юридичної невизначеності, оскільки це несумісно з принципом верховенства права - однієї з основних гарантій дотримання прав і свобод людини і громадянина. Для людини і громадянина така невизначеність є загрозою свавілля з боку органів публічної влади та їхніх посадових осіб</i>», – йдеться у висновку КС.</p>
      <p>Крім того, запровадження нового виду парламентського контролю через інститут уповноважених Ради може призвести до звуження сфери діяльності і повноважень уповноваженого Верховної ради з прав людини (омбудсмена), а також до обмеження права громадян звертатися за захистом своїх прав до омбудсмена.</p>
      <p>У висновку зазначається, що внесення до Конституції запропонованих змін призведе до встановлення невизначених меж повноважень Ради всупереч конституційному принципу поділу державної влади та до порушення системи стримувань і противаг між законодавчою, виконавчою та судовою гілками влади, що є загрозою для забезпечення прав і свобод людини і громадянина .</p>
      <p>ЄС констатує, що запропоновані в законопроекті зміни не спрямовані на ліквідацію незалежності чи на порушення територіальної цілісності України, однак вони не узгоджуються з конституційними принципами верховенства права та поділу державної влади, принципами демократичної, правової держави і в разі запровадження загрожуватимуть правам і свободам людини.</p>
      <p>Висновок КС є обов'язковим, остаточним і таким, що не може бути оскарженим.</p>
      <p>Як повідомлялося, Зеленський вніс до Ради законопроект №1016 29 серпня як невідкладний. Ст.101 Конституції про парламентський контроль пропонується доповнити абзацом про те, що для здійснення парламентського контролю над дотриманням Конституції і законів в окремих сферах Рада може призначати своїх уповноважених, правовий статус яких визначається окремими законами. Відповідно перелік повноважень парламенту, викладений в ст.85 Основного закону, буде доповнено пунктом про те, що Верховна рада призначає і звільняє таких уповноважених, а також заслуховує їхні щорічні звіти.</p>
      <p>Згідно з процедурою розгляду конституційних змін Верховна рада повинна була передати відповідний законопроект до Конституційного суду для отримання висновку про відповідність ініціативи ст.157 і ст.158 Основному закону.</p>
      <p>3 вересня Верховна рада передала законопроект до КС для отримання висновку щодо відповідності Основному закону.</p>
      <p>Нагадаємо, <a href="https://www.slovoidilo.ua/2019/09/03/novyna/polityka/rada-pidtrymala-vvedennya-dodatkovyx-ombudsmeniv">Рада підтримала запровадження додаткових омбудсменів</a>. Президент пропонує збільшити кількість уповноважених парламенту, оскільки один не може впоратися.</p>
      <p>Нагадаємо, <a href="https://www.slovoidilo.ua/2019/11/01/novyna/polityka/ksu-vyznav-konstytuczijnym-zakonoproekt-pro-skasuvannya-advokatskoyi-monopoliyi">КСУ визнав конституційним законопроект про скасування адвокатської монополії</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/03/novyna/polityka/rada-pidtrymala-vvedennya-dodatkovyx-ombudsmeniv"/>
        <a href="https://www.slovoidilo.ua/2019/11/01/novyna/polityka/ksu-vyznav-konstytuczijnym-zakonoproekt-pro-skasuvannya-advokatskoyi-monopoliyi"/>
      </related>
    </article>
  </body>
</html>