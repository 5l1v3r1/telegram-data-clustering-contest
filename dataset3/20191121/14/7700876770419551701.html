<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/21/lintelligenza-artificiale-sia-a-vantaggio-di-tutti/153353/"/>
    <meta property="og:site_name" content="VITA"/>
    <meta property="article:published_time" content="2019-11-21T14:16:00+00:00"/>
    <meta property="og:title" content="«L'intelligenza artificiale sia a vantaggio di tutti»"/>
    <meta property="og:description" content="Il Comitato economico e sociale europeo (Cese) ha adottato una posizione ferma sull'intelligenza artificiale e, in occasione di un convegno tenutosi a Helsinki il 21 novembre 2019, ha insistito sul fatto che la rivoluzione digitale deve avere un volto umano, essere inclusiva e apportare benefici a tutti i cittadini europei"/>
  </head>
  <body>
    <article>
      <h1>«L'intelligenza artificiale sia a vantaggio di tutti»</h1>
      <address><time datetime="2019-11-21T14:16:00+00:00">21 Nov 2019, 14:16</time> by <a rel="author">Redazione</a></address>
      <p>
        <b>Il Comitato economico e sociale europeo (Cese) ha adottato una posizione ferma sull'intelligenza artificiale e, in occasione di un convegno tenutosi a Helsinki il 21 novembre 2019, ha insistito sul fatto che la rivoluzione digitale deve avere un volto umano, essere inclusiva e apportare benefici a tutti i cittadini europei</b>
      </p>
      <p>L'intelligenza artificiale e la trasformazione digitale devono essere<b> inclusive</b> e generare benefici per <b>tutti i cittadini europei,</b> comprese categorie vulnerabili. In occasione del <b>convegno ad alto livello sul tema dell'intelligenza artificiale,</b> la robotica e i servizi digitali per il benessere dei cittadini, organizzato dal <a href="https://www.eesc.europa.eu/en">Comitato Economico e Sociale Europeo</a> a <b>Helsinki</b> il <b>21 novembre </b>2019, in collaborazione con la presidenza finlandese dell'Ue e i ministeri finlandesi degli Affari sociali e della sanità e dei Trasporti e delle comunicazioni, i membri del Cese hanno ribadito che il fattore umano deve rimanere al centro dei nuovi sviluppi tecnologici.</p>
      <p><b>Ariane Rodert</b>, presidente della sezione Mercato unico, produzione e consumo (Int) del Cese, ha sottolineato che l'intelligenza artificiale costituisce una delle principali priorità politiche dell'attuale presidenza del Cese, e ha dichiarato che questa tecnologia «deve svilupparsi in modo sicuro e imparziale e, soprattutto, deve essere in linea con i <b>valori dell'Ue</b>. Dobbiamo garantire che l'intelligenza artificiale e le sue applicazioni promuovano il benessere e l'emancipazione delle persone, nel rispetto dei diritti fondamentali».</p>
      <p>Sulla stessa lunghezza d'onda anche <b>Pierre Jean Coulon</b>, presidente della sezione Trasporti, energia, infrastrutture, società dell'informazione (Ten) del Cese, il quale ha dichiarato che: «La digitalizzazione investe qualsiasi ambito, dalla salute ai trasporti fino all'energia, e incide sulla vita di tutti noi. Perciò è necessario che gli sviluppi in questo campo siano regolamentati, in modo da garantire che tutti possano contribuire all'economia e alla società digitali e possano trarne beneficio. La società civile deve essere coinvolta e svolgere un ruolo importante, lottando per la trasparenza e proteggendo i cittadini».</p>
      <p>L'evento ha analizzato le <b>opportunità e le sfide poste dalla digitalizzazione e dall'intelligenza artificiale</b>. Tra i punti principali di discussione hanno spiccato l'impatto sulla salute delle persone, la robotica e gli strumenti digitali d'avanguardia, nonché i passi futuri nell'elaborazione delle politiche dell'Ue. Al convegno sono intervenuti tra gli altri <b>Mikko Koskinen</b>, rappresentante del ministero dei Trasporti e delle comunicazioni, <b>Johanna Koponen</b>, della Rappresentanza permanente della Finlandia presso l'Ue, e l'europarlamentare <b>Miapetra Kumpula-Natr</b>i.</p>
      <p><b>Assistenza sanitaria e benessere</b><br/>I servizi sanitari e di assistenza digitali possono accrescere il<b> benessere di milioni di cittadini</b> in tutta Europa e migliorare nettamente la qualità dei servizi forniti ai pazienti. Nel contesto dei cambiamenti indotti dalla trasformazione digitale, è attorno alle persone che l'assistenza deve ruotare. La digitalizzazione deve aiutare gli <b>operatori sanitari</b> – i quali dovrebbero acquisire qualifiche e competenze digitali nuove e adeguate – ad assistere meglio i pazienti.</p>
      <p>Gli strumenti digitali devono fungere da leva per sviluppare nuove forme di organizzazione nei sistemi sanitari e di assistenza. Essi però non devono essere intesi in modo errato e usati come pacchetto per risparmiare sui bilanci sanitari, né devono condurre a riduzioni del personale o a tagli dei servizi", ha osservato <b>Diego Dutto</b>, membro del Cese.</p>
      <p><b>Mobilità digitale</b><br/>La mobilità interconnessa e automatizzata, in particolare i veicoli senza conducente, offre benefici alla società in termini di sicurezza e servizi migliori. Tuttavia, essa solleva anche alcune preoccupazioni. Per questo motivo, quando si utilizza l'intelligenza artificiale, dovrebbe essere sempre rispettato il principio "human-in-command", in cui la macchina rimane macchina e l'uomo ne mantiene il controllo in ogni momento.</p>
      <p>L'istruzione e la formazione sono fondamentali per prepararsi alla vita digitale e per conoscere le caratteristiche, i limiti e i rischi delle nuove tecnologie. «La preparazione inizia dalla scuola con lo sviluppo del pensiero critico. L'istruzione superiore specialistica è importante, come lo sono anche un'ampia istruzione generale e il giusto atteggiamento nei confronti dell'apprendimento lungo tutto l'arco della vita», ha sottolineato il consigliere del Cese <b>Ulrich Samm.</b></p>
      <p><b>Sviluppi futuri</b><br/>Creare fiducia è una priorità quando si tratta di affrontare l'applicazione delle tecnologie di intelligenza artificiale nella società nei prossimi anni. L'approccio deve rimanere incentrato sull'<b>uomo</b> e deve essere sviluppato un solido sistema di certificazione basato su procedure di collaudo, che consenta alle imprese di attestare che i loro prodotti di intelligenza artificiale sono <b>affidabili e sicuri</b>. Il coinvolgimento dei lavoratori è essenziale, soprattutto quando vengono introdotti sistemi di intelligenza artificiale che possono comportare cambiamenti nell'organizzazione, nella sorveglianza e nel controllo del lavoro.</p>
      <p>«L'evoluzione dell'intelligenza artificiale deve essere guidata, configurata e anticipata dal dialogo sociale e civile. In questo processo devono essere coinvolti <b>tutti i soggetti interessati</b>: i responsabili politici, le parti sociali, i consumatori e le Ong, oltre agli esperti e agli accademici. È essenziale individuare e monitorare tempestivamente le evoluzioni dirompenti», ha concluso la consigliera del Cese <b>Franca Salis-Madinier</b>.</p>
    </article>
  </body>
</html>