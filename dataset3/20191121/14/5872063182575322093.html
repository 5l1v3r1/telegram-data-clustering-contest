<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560931/stin-kriti-o-voridis-me-fodo-ton-gia-to-dako/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T14:49:00+00:00"/>
    <meta property="og:title" content="Στην Κρήτη ο Βορίδης με φόντο τον «πόλεμο» για το δάκο"/>
    <meta property="og:description" content="Ευθείες βολές του Υπουργείου Αγροτικής Ανάπτυξης εναντίων της Περιφέρειας Κρήτης"/>
  </head>
  <body>
    <article>
      <h1>Στην Κρήτη ο Βορίδης με φόντο τον «πόλεμο» για το δάκο</h1>
      <address><time datetime="2019-11-21T14:49:00+00:00">21 Nov 2019, 14:49</time> by <a rel="author">Παπαδογιαννάκη Βίκυ</a></address>
      <p>
        <b>Ευθείες βολές του Υπουργείου Αγροτικής Ανάπτυξης εναντίων της Περιφέρειας Κρήτης</b>
      </p>
      <p>Με φόντο τον <a href="https://www.neakriti.gr/article/kriti/1560751/kodra-anamesa-sto-upourgeio-kai-tin-perifereia-gia-to-dako/">πόλεμο που έχει ξεσπάσει </a>μεταξύ Περιφέρειας Κρήτης και Υπουργείου Αγροτικής Ανάπτυξης για τη μη αποτελεσματική εφαρμογή του προγράμματος δακοκτονίας, την ώρα που οι αναφορές του αντιπεριφερειάρχη Ηρακλείου κ. Νίκου Συριγωνάκη διαψεύδονται κατηγορηματικά, ο κ. Μάκης Βορίδης κατέρχεται στην Κρήτη σύμφωνα με ασφαλείς πληροφορίες στις 4-5 Δεκεμβρίου. Ο Υπουργός Αγροτικής Ανάπτυξης θα επισκεφτεί το Ηράκλειο όπου αναμένεται να συναντηθεί με εκπροσώπους της αυτοδιοίκησης και των αγροτών.</p>
      <p>Τα βλέμματα σε πρώτη φάση στρέφονται στην προγραμματισμένη για την Πέμπτη 21/11 σύσκεψη στην Αθήνα, με τον κόσμο της Κρήτης να περιμένει απαντήσεις και δεσμεύσεις για στήριξη τόσο των ελαιοπαραγωγών που έχασαν την παραγωγής τους εξ αιτίας της εκτεταμένης προσβολής από το δάκο, όσο και για την οικονομική ενίσχυση των παραγωγών θερμοκηπιακών καλλιεργειών της Κουντούρας, του Πλατάνου και του Ελαφονησίου στα Χανιά που καταστράφηκαν ολοκληρωτικά από τα καιρικά φαινόμενα.</p>
      <p>
        <b>Χαμηλοί τόνοι από τον Πειρφερειάρχη Κρήτης</b>
      </p>
      <p>Στο μεταξύ και παρά τις ευθείες βολές που εξαπολύουν πηγές του Υπουργείου Αγροτικής Ανάπτυξης και Τροφίμων εναντίων της Περιφέρειας Κρήτης για τους χειρισμούς των υπηρεσιών της που είχαν ολέθριες συνέπειες στην παραγωγή ελαιολάδου, ο ίδιος ο κ. Σταύρος Αρναουτάκης επιχειρεί να κρατήσει χαμηλούς τόνους και παραπέμπει στα αποτελέσματα ερευνών εξειδικευμένων ινστιτούτων, όπως του ΕΘΙΑΓΕ, αλλά και στον Υπουργό κ. Μάκη Βορίδη.</p>
      <p>Την Τετάρτη από τα Χανιά όπου έδωσε το παρών στις εκδηλώσεις για τον εορτασμό των Εισοδίων της Θεοτόκου και της ημέρας των Ενόπλων δυνάμεων, ο Περιφερειάρχης δήλωσε χαρακτηριστικά: «Γνωρίζουμε ότι υπάρχουν θέματα απ όλες τις πλευρές, αλλά το ζητούμενο είναι να βρούμε τη λύση. Άρα χαμηλοί τόνοι σ' αυτή τη φάση και να περιμένουμε να έρθει ο Υπουργός στις 28 Νοεμβρίου το απόγευμα στο Ηράκλειο».</p>
      <p>Για το πλήγμα που έχουν δεχτεί οι παραγωγοί θερμοκηπιακών καλλιεργειών ο κ. Αρναουτάκης τόνισε την ανάγκη καταβολής αποζημιώσεων τόσο από τον ΕΛΓΑ όσο και από τα συναρμόδια Υπουργεία διαβεβαιώνοντας ταυτόχρονα ότι οι ζημιές στο οδικό δίκτυο θα αποκατασταθούν με κονδύλια της Περιφέρειας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/rethimno/1560794/apelpisia-brosta-stin-oloklirotiki-katastrofi-o-dakos-kai-i-kakokairia-katestrepsan-ti-sodeia-sto-rethumno/"/>
        <a href="https://www.neakriti.gr/article/kriti/1560766/dakos-katevainei-kriti-gia-anakoinoseis-o-gg-agrotikis-anaptuxis/"/>
        <a href="https://www.neakriti.gr/article/kriti/1560751/kodra-anamesa-sto-upourgeio-kai-tin-perifereia-gia-to-dako/"/>
        <a href="https://www.neakriti.gr/article/kriti/1559384/o-dakos-efage-tis-elies-upsiles-oxutites-sto-ladi/"/>
      </related>
    </article>
  </body>
</html>