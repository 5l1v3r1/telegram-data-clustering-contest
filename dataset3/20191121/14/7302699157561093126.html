<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000112003"/>
    <meta property="og:site_name" content="MGR Online"/>
    <meta property="article:published_time" content="2019-11-21T14:17:00+00:00"/>
    <meta property="og:title" content="ปิดล้อมยิงปะทะผู้ก่อการร้ายดับ 1 หลังพบหลบซ่อนตัวในบ้านแนวร่วมที่ปัตตานี"/>
    <meta property="og:description" content="ปัตตานี – สนธิกำลัง 3 ฝ่ายเข้าปิดล้อมบ้านแนวร่วมใน อ.หนองจิก จ.ปัตตานี ไล่ล่าผู้ต้องหาคดีความมั่นคง หลังพบเข้าหลบซ่อนตัวจึงเกิดเหตุยิงปะทะกันขึ้น ล่าสุดมีรายงานคนร้ายดับ 1 ราย จนท.ปลอดภัย"/>
  </head>
  <body>
    <article>
      <h1>ปิดล้อมยิงปะทะผู้ก่อการร้ายดับ 1 หลังพบหลบซ่อนตัวในบ้านแนวร่วมที่ปัตตานี</h1>
      <address><time datetime="2019-11-21T14:17:00+00:00">21 Nov 2019, 14:17</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011587701.JPEG"/>
      </figure>
      <p> <br/><b>ปัตตานี - สนธิกำลัง 3 ฝ่ายเข้าปิดล้อมบ้านแนวร่วมใน อ.หนองจิก จ.ปัตตานี ไล่ล่าผู้ต้องหาคดีความมั่นคง หลังพบเข้าหลบซ่อนตัวจึงเกิดเหตุยิงปะทะกันขึ้น ล่าสุด มีรายงานคนร้ายดับ 1 ราย จนท.ปลอดภัย</b><br/><br/>วันนี้ (21 พ.ย.) เมื่อเวลา 19.30 น. ร.ต.อ.ณรัฐสิจฒ์ เทวฤทธิ์ รอง สว.สอบสวน สภ.หนองจิก จ.ปัตตานี รับแจ้งเกิดเหตุการณ์ปะทะกันระหว่างเจ้าหน้าที่กับกลุ่มผู้ก่อความไม่สงบในพื้นที่ บริเวณบ้านออเลาะปีแน หมู่ 1 ต.ดาโต้ะ อ.หนองจิก จ.ปัตตานี<br/><br/><b>เบื้องต้นทราบว่า ก่อนเกิดเหตุได้มีเจ้าหน้าที่สนธิกำลัง 3 ฝ่าย เข้าติดตามบังคับใช้กฎหมายต่อกลุ่มผู้ก่อเหตุรุนแรงที่เข้ามาหลบซ่อนตัวในบ้านของแนวร่วมในพื้นที่ ระหว่างเจ้าหน้าที่เข้าตรวจค้น คนร้ายได้ใช้อาวุธปืนยิงใส่จนเกิดการยิงปะทะกันขึ้น เบื้องต้น เจ้าหน้าที่ปลอดภัย โดยขณะนี้เจ้าหน้าที่อยู่ระหว่างปิดกั้นพื้นที่เกิดเหตุ เพื่อนำกำลังเข้าตรวจสอบแล้ว และมีรายงานว่าคนร้ายเสียชีวิตแล้ว 1 ราย</b><br/><br/><b>ล่าสุด เมื่อเวลา 21.30 น. พ.อ.ปราโมทย์ พรหมอินทร์ โฆษก กอ.รมน.ภาค 4 เปิดเผยว่า การปฏิบัติในครั้งนี้เป็นผลมาจากการแจ้งข่าวจากแหล่งข่าวภาคประชาชนว่า พบบุคคลต้องสงสัยเข้ามาพักหลบซ่อนในพื้นที่ดังกล่าว จึงได้จัดกำลังร่วม 3 ฝ่ายเข้าทำการตรวจสอบ พร้อมประสานผู้นำ 4 เสาหลักให้เข้าร่วมเจรจา โดยใช้มาตรการจากเบาไปหาหนัก แต่คนร้ายได้ใช้อาวุธยิงใส่จนเกิดการปะทะกันขึ้น โดยเบื้องต้นคาดว่ากลุ่มคนร้ายน่าจะเสียชีวิต 1 ราย ซึ่งอยู่ระหว่างรอยืนยัน ส่วนเจ้าหน้าที่ปลอดภัย</b><br/><br/>ภายหลังทราบเหตุ พล.ท.พรศักดิ์ พูลสวัสดิ์ แม่ทัพภาคที่ 4 ได้กำชับให้เจ้าหน้าที่ได้ปฏิบัติด้วยความระมัดระวัง ไม่ให้เกิดผลกระทบต่อบุคคลที่ไม่เกี่ยวข้อง พร้อมกับสั่งการทุกหน่วยจัดกำลังจรยุทธ์กระจายทุกพื้นที่ เฝ้าระวังพื้นที่เสี่ยง และชุมชนล่อแหลม ขณะนี้เจ้าหน้าที่ได้เข้าควบคุมสถานการณ์ และบริหารจัดการสถานที่เกิดเหตุ เตรียมรถพยาบาล และเครื่องมือให้แสงสว่าง พร้อมกันบุคคลที่ไม่เกี่ยวข้องออกจากที่เกิดเหตุ ขณะนี้อยู่ระหว่างการเจรจาเกลี้ยกล่อมให้มอบตัว ปัจจุบันยังไม่จบภารกิจ รายละเอียดเพิ่มเติมจะมีรายงานให้ทราบต่อไป<br/> </p>
      <figure>
        <img src="https://mpics.mgronline.com/pics/Images/562000011587702.JPEG"/>
      </figure>
      <p> <br/><b>ล่าสุด จากการปิดล้อมติดตามไล่ล่าคนร้ายคดีความมั่นคง หลังสืบทราบว่าคนร้ายได้หลบซ่อนตัวภายในบ้านของชาวบ้านในพื้นที่ดังกล่าว จากการตรวจพิสูจน์จึงเกิดเหตุปะทะกัน เป็นเหตุให้ฝ่ายคนร้ายถูกวิสามัญเสียชีวิต 1 ราย ทราบชื่อคือ นายแวสุกรี โต๊ะรายอ อายุ 23 ปี อยู่บ้านเลขที่ 124 บ้านคอลอตันหยง หมู่ 1 ต.คอลอตันหยง อ.หนองจิก จ.ปัตตานี</b><br/><b> </b></p>
      <figure>
        <img src="https://mpics.mgronline.com/pics/Images/562000011587703.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/south/photo-gallery/9620000112003"/>
      </related>
    </article>
  </body>
</html>