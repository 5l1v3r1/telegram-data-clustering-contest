<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641188/%D8%B7%D9%84%D8%A7-%D9%85%D8%AC%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%86%DB%8C%D8%A7%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T14:26:00+00:00"/>
    <meta property="og:title" content="طلا مجال افزایش قیمت نیافت"/>
    <meta property="og:description" content="قیمت طلا در معاملات روز پنجشنبه بازار جهانی ثابت بود و از نگرانی‌ها نسبت به افزایش تنش ها میان آمریکاوچین و عدم توافق تجاری میان این دو کشور حمایت شد."/>
  </head>
  <body>
    <article>
      <h1>
        <a href="https://www.bultannews.com/fa/news/641188/%D8%B7%D9%84%D8%A7-%D9%85%D8%AC%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%86%DB%8C%D8%A7%D9%81%D8%AA">طلا مجال افزایش قیمت نیافت</a>
      </h1>
      <h2>قیمت طلا در معاملات روز پنجشنبه بازار جهانی ثابت بود و از نگرانی‌ها نسبت به افزایش تنش ها میان آمریکاوچین و عدم توافق تجاری میان این دو کشور حمایت شد.</h2>
      <address><time datetime="2019-11-21T14:26:00+00:00">21 Nov 2019, 14:26</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، هر اونس طلا برای تحویل فوری در <b>معاملات</b> روز جاری<b> بازار سنگاپور</b> تغییر چندانی نداشت و در ۱۴۷۱ دلار و دو سنت معامله شد.</p>
      <p>در بازار معاملات آتی آمریکا، هر اونس طلا با ۰.۲ درصد کاهش، به ۱۴۷۱ دلار و ۲۰ سنت رسید.</p>
      <p>به گفته جان شارما، اقتصاددان بانک ملی استرالیا، عامل اصلی تاثیرگذار روی قیمت طلا در حال حاضر ابهام نسبت به توافق تجاری میان آمریکا و چین است. این احتمال وجود دارد که توافق مذکور امسال کامل نشود بنابراین چنین موضوعی یک عامل حمایت کننده از قیمت طلا بوده است.</p>
      <p>کارشناسان بازرگانی و منابع نزدیک به کاخ سفید اظهار کرده‌اند که تکمیل فاز اول توافق تجاری با چین ممکن است به سال آینده موکول شود.</p>
      <p>جنگ تجاری آمریکا و چین کمک کرده است قیمت طلا که در شرایط بی‌ثباتی اقتصادی و سیاسی به پناهگاه مطمئن سرمایه تبدیل می‌شود از ابتدای امسال تاکنون حدود ۱۴ درصد رشد کند.</p>
      <p>با این حال پس از این که لیو هی، معاون نخست وزیر چین گفت: درباره رسیدن به فاز اول توافق تجاری، خوش بینی محتاطانه‌ای دارد، طلا رشد قیمتی که اوایل معاملات روز جاری داشت را از دست داد.</p>
      <p>عاملی که تنش‌ها را بالا برده است، اقدام نمایندگان مجلس آمریکا در تصویب دو لایحه برای حمیات از معترضان در هنگ کنگ و هشدار به چین درباره حقوق بشر بوده است و انتظار می‌رود دونالد ترامپ، رییس جمهور آمریکا این لوایح را برای تبدیل شدن به قانون امضا کند. چین مداخله واشنگتن در امور هنگ کنگ را محکوم و مقامات سفارت آمریکا را برای درخواست توقف این مداخله احضار کرده است.</p>
      <p>به گفته شارما، لوایح هنگ کنگ چالشی را برای توافق تجاری به وجود می‌آورد با این حال ممکن است پیشرفتهایی صورت گیرد زیرا هر دو کشور از همکاری نفع می‌برند اما کیفیت و مدت این توافق معلوم نیست.</p>
      <p>افت بازارهای سهام جهانی و ارزش دلار در معاملات روز پنج شنبه از قیمت طلا پشتیبانی کرد.</p>
      <p>بر اساس گزارش رویترز، گزارش آخرین نشست سیاستگذاری بانک مرکزی آمریکا روز چهارشنبه منتشر شد اما اشاره چندانی به این که چه چیز باعث خواهد شد سیاستگذاران فکر خود را درباره دورنمای نرخ‌های بهره تغییر دهند، نداشت.</p>
      <p>بانک مرکزی آمریکا امسال سه دور نرخ‌های بهره را به منظور حمایت از رشد اقتصادی کاهش داده است اما پس از نشست اکتبر، سیاستگذاران آمریکایی اعلام کردند تا زمانی که نشانه جدی از وخامت اوضاع اقتصادی مشاهده نکنند، نرخ‌های بهره را پایین‌تر نخواهند برد.</p>
      <p>طلا به شدت به نرخ‌های بهره حساس است و نرخ‌های بهره پایین‌تر، هزینه نگهداری این فلز که بازدهی ندارد را کمتر کرده و جذابیت سرمایه گذاری در آن را بیشتر می‌کند.</p>
      <p>در بازار سایر فلزات ارزشمند، هر اونس نقره برای تحویل فوری با ۰.۲ درصد کاهش، به ۱۷ دلار و ۱۰ سنت رسید. هر اونس پلاتین برای تحویل فوری با ۰.۲ درصد کاهش، ۹۱۵ دلار و ۹ سنت بود. هر اونس پالادیم برای تحویل فوری ۰.۱ درصد افزایش یافت و به ۱۷۶۸ دلار و ۱۰ سنت رسید.</p>
    </article>
  </body>
</html>