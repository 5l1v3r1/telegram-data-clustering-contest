<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/i-dirigenti-portano-in-tribunale-de-luca-ma-il-tar-assegna-un-punto-a-favore-del-sindaco.html"/>
    <meta property="og:site_name" content="Tempostretto"/>
    <meta property="article:published_time" content="2019-11-21T14:30:33+00:00"/>
    <meta property="og:title" content="I dirigenti portano in tribunale il sindaco De Luca, ma “perdono”"/>
    <meta property="og:description" content="A finire all’attenzione del Tar di Catania la delibera di giunta con cui sono stati dichiarati tre esuberi tra le figure dirigenziali"/>
  </head>
  <body>
    <article>
      <h1>I dirigenti portano in tribunale il sindaco De Luca, ma “perdono”</h1>
      <address><time datetime="2019-11-21T14:30:33+00:00">21 Nov 2019, 14:30</time> by <a rel="author" href="https://www.tempostretto.it/author/danila-la-torre" target="_blank">Danila La Torre</a></address>
      <p>
        <i>A finire all’attenzione del Tar di Catania la delibera di giunta con cui sono stati dichiarati tre esuberi tra le figure dirigenziali</i>
      </p>
      <p>MESSINA – I dirigenti di Palazzo Zanca portano il sindaco Cateno De Luna in tribunale, ma incassano una parziale sconfitta.</p>
      <h3>La delibera “incriminata”</h3>
      <p>A finire all’attenzione del tar di Catania la <b>delibera di giunta n.485 del 22 Luglio 2019</b>, relativa alla «<i>Rideterminazione organica e dichiarazione eccedenza posizioni dirigenzia</i>li».</p>
      <p>Quel provvedimento, con cui l’esecutivo comunale ha preso atto della <b><a href="https://www.tempostretto.it/news/rivoluzione-al-comune-di-messina-de-luca-riduce-a-9-il-numero-di-dipartimenti-e-dirigenti.html">nuova struttura organizzativa</a></b><a href="https://www.tempostretto.it/news/rivoluzione-al-comune-di-messina-de-luca-riduce-a-9-il-numero-di-dipartimenti-e-dirigenti.html"> </a>del Comune di Messina e ha dichiarato l’eccedenza di <b><a href="https://www.tempostretto.it/news/comune-di-messina-tre-dirigenti-in-esubero-ecco-il-loro-destino.html">tre unità di personale di qualifica dirigenzial</a>e</b>, è stato impugnato dai super burocrati dell’ente, che hanno chiesto l’annullamento dell’atto , <b>previa sospensione dell’efficacia</b>, «<i>nonché di ogni atto presupposto, conseguente o comunque connesso a quello impugnato».</i></p>
      <h3>I ricorrenti</h3>
      <p>Per la precisione, il ricorso è stato presentato da Fedirets (Federazione Dirigenti e Direttivi Enti Territoriali e Sanità); Diracom, l’Associazione dei Dirigenti comunali; e dai dirigenti Francesco Ajello, Antonella Cutroneo; Salvatore De Francesco; Romolo Dell’Acqua; Giovanni Di Leo; Carmelo Giardina; Domenico Manna; Riccardo Pagano contro il Comune di Messina e nei confronti del Ministero dell’Interno.</p>
      <h3>Respinta la richiesta di sopsensiva</h3>
      <p>Nell’udienza che si è svolta ieri, i giudici amministrativi hanno tuttavia deciso di respingere la richiesta di sospensiva del provvedimento emanato dalla giunta De Luca lo scorso luglio.</p>
      <p>«<i>Il Collegio</i> – si legge testualmente nell’Ordinanza del Tar di Catania- <i>ritiene che, prescindendo dall’esame del merito del ricorso, la domanda cautelare debba essere rigettata, non sussistendo il prescritto requisito del pregiudizio grave e irreparabile, attesa l’eventuale risarcibilità a seguito della decisione di merito</i>».</p>
      <h3>Il commento di De Luca</h3>
      <p>Pertanto, la delibera di giunta n. 485 del 22 Luglio 2019 resta in vigore ed il sindaco Cateno De Luca non si è lasciato sfuggire l’occasione di commentare sulla sua pagina Facebook: «O<i>ra a casa! Ed i dirigenti comunali superstiti se non si adegueranno ai sani principi del buon andamento della pubblica amministrazione saranno mandati a casa. Siamo il primo comune in Italia ad aver licenziato dei dirigenti comunali inossidabili padroni del pastificio e responsabili del pizzo legalizzato a carico della comunità. Un plauso al nostro segretario Generale ROSSANA CARRUBBA che ha curato tutta la procedura giuridico amministrativa del licenziamento dei dirigenti comunali. Comanda il Sindaco nel palazzo municipale e non i dirigenti comunali!».</i></p>
      <h3>Spese compensate</h3>
      <p>Il Tribunale amministrativo di Catania dovrà comunque esprimersi nel merito del ricorso.</p>
      <p>AI ricorrenti non resta dunque che accettare il verdetto ed aspettare l’esito finale dell’azione legale intrapresa contro il Comune . Nel frattempo possono “consolarsi” con la decisione dei giudici amministrativi di «<i>compensare fra le parti le spese della fase cautelare</i>».</p>
      <p>
        <b>DLT</b>
      </p>
      <h4>Articoli correlati</h4>
    </article>
  </body>
</html>