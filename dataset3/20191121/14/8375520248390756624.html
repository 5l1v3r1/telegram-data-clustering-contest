<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ukrajina-prijednalas-do-mizhnarodnoji-deklaraciji-pro-bezpeku-shkil-641502.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T14:11:00+00:00"/>
    <meta property="og:title" content="Україна приєдналась до міжнародної Декларації про безпеку шкіл"/>
    <meta property="og:description" content="Україна стала сотою країною, що підтримала положення документа Safe Schools Declaration"/>
  </head>
  <body>
    <article>
      <h1>Україна приєдналась до міжнародної Декларації про безпеку шкіл</h1>
      <address>
        <time datetime="2019-11-21T14:11:00+00:00">21 Nov 2019, 14:11</time>
      </address>
      <h4>Україна стала сотою країною, що підтримала положення документа Safe Schools Declaration</h4>
      <p>Україна приєдналась до Декларації про безпеку шкіл та стала сотою країною, що підписала документ. Про це повідомили у <a href="https://mon.gov.ua/ua/news/ukrayina-priyednalasya-do-deklaraciyi-pro-bezpeku-shkil-mi-stali-100-oyu-krayinoyu">пресслужбі Міністерства освіти і науки України</a>.</p>
      <p>«Україна приєдналася до Декларації про безпеку шкіл (Safe Schools Declaration) і стала сотою країною, що підтримала положення цього документа», - йдеться у повідомленні.</p>
      <p>Вказано, що відповідний лист із підтвердженням участі України підписала міністр освіти і науки Ганна Новосад. Його відправили офіційними каналами у Міністерство закордонних справ Норвегії, де була розроблена декларація.</p>
      <p>«Для України честь бути 100-ою державою, що приєдналася до Декларації про безпеку шкіл. Зараз наша країна знаходиться у надзвичайно складній ситуації збройного конфлікту. Це травмує нас усіх, однак попри все одне із основних наших завдань – забезпечити безпеку наших дітей», – відзначила Ганна Новосад.</p>
      <p>Нагадаємо, 29 жовтня на виїзному засіданні Кабінету міністрів у місті Маріуполь було ухвалено підписання Декларації про безпеку шкіл. Вона містить низку зобов’язань, спрямованих на попередження та реагування на напади та використання закладів освіти у військових цілях у період збройного конфлікту.</p>
      <p>19 листопада президент уповноважив міністра освіти та науки Ганну Новосад на підписання Декларації.</p>
      <related>
        <a href="https://glavcom.ua/country/science/ministerka-osviti-u-nas-bilshe-vchiteliv-nizh-potribno--640596.html"/>
        <a href="https://glavcom.ua/country/science/ministerka-osviti-poyasnila-navishcho-vchitelyam-krim-atestaciji-prohoditi-shche-y-sertifikaciyu-640585.html"/>
        <a href="https://glavcom.ua/columns/yuliyabrovynska.html"/>
      </related>
    </article>
  </body>
</html>