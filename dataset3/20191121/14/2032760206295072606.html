<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90186"/>
    <meta property="og:site_name" content="Denník politika"/>
    <meta property="article:published_time" content="2019-11-21T14:35:05+00:00"/>
    <meta property="og:title" content="Finančná správa: Systém eKasa je bezpečný a rušiť sa nebude"/>
    <meta property="og:description" content="21.11.2019 (Webnoviny.sk) – Systém eKasa spĺňa všetky bezpečnostné kritériá, v žiadnom prípade sa rušiť nebude a nebude sa ani nijako výrazne technicky upravovať. Tvrdí to finančná správa, podľa ktorej rovnaké posolstvo odznelo aj na stredajšom odbornom stretnutí k projektu eKasa, ktorého sa zúčastnili tri desiatky odborníkov z poradného orgánu finančnej správy, výrobcov chránených dátových úložísk, pokladničných riešení a ďalších subjektov zo štátneho a tretieho sektora."/>
  </head>
  <body>
    <article>
      <h1>Finančná správa: Systém eKasa je bezpečný a rušiť sa nebude</h1>
      <address><time datetime="2019-11-21T14:35:05+00:00">21 Nov 2019, 14:35</time> by <a rel="author">Webnoviny</a></address>
      <p>21.11.2019 (Webnoviny.sk) – Systém eKasa spĺňa všetky bezpečnostné kritériá, v žiadnom prípade sa rušiť nebude a nebude sa ani nijako výrazne technicky upravovať. Tvrdí to finančná správa, podľa ktorej rovnaké posolstvo odznelo aj na stredajšom odbornom stretnutí k projektu eKasa, ktorého sa zúčastnili tri desiatky odborníkov z poradného orgánu finančnej správy, výrobcov chránených dátových úložísk, pokladničných riešení a ďalších subjektov zo štátneho a tretieho sektora.</p>
      <h3>Systém napadnutý nebol</h3>
      <p>Finančná správa tvrdí, že stretnutie zorganizovala s cieľom vyhnúť sa politizácii témy, ktorú považuje za vysoko odbornú. Reagovala tak aj na medializovaný prípad hacknutia eKasy.</p>
      <p><i>„Finančná správa opätovne ubezpečila, že systém finančnej správy nijako napadnutý nebol. V medializovanom prípade išlo o príklad individuálnej pokladnice, ktorá po zásahu hackerov neobsahovala všetky prvky, na ktoré bola udelená certifikácia. Takúto pokladnicu už nie je možné považovať za pokladnicu eKasa,“</i> informuje hovorkyňa finančnej správy Ivana Skokanová.</p>
      <h3>Za projektom si stoja</h3>
      <p>Prioritou posledných tohtoročných týždňov pritom podľa finančnej správy bude najmä pripojenie sa všetkých nepripojených podnikateľov do eKasy.</p>
      <p><i>„Zástupcovia finančnej správy na stretnutí zúčastnených informovali, že za projektom si finančná správa stojí a termín 1. januára 2020 pre pripojenie sa k eKase platí. Zároveň prezidentka finančnej správy Lenka Wittenbergerová vyzvala dodávateľov certifikovaných pokladničných riešení k spolupráci – aby sami iniciatívne vyzývali svojich klientov na čo najskoršie pripojenie sa k systému,“</i> dodala Skokanová.</p>
      <p>Viac k témam: <a href="https://www.webnoviny.sk/tag/projekt-ekasa/"><u>projekt eKasa</u></a><br/>Zdroj: Webnoviny.sk – <a href="https://www.webnoviny.sk/financna-sprava-system-ekasa-je-bezpecny-a-rusit-sa-nebude/"><u>Finančná správa: Systém eKasa je bezpečný a rušiť sa nebude</u></a> © SITA Všetky práva vyhradené.</p>
    </article>
  </body>
</html>