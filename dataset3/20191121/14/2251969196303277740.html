<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/21/furti-nelle-case-sgominata-la-banda-dellaudi/1327606/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-21T14:28:11+00:00"/>
    <meta property="og:title" content="Furti nelle case, sgominata la banda dell’Audi"/>
    <meta property="og:description" content="I COLPI messi a segno anche a Civitanova e Mogliano. Inseguimento tra i carabinieri del Norm di Osimo e i banditi da Fabriano sulla Ss 76 fino ad Assisi, terminato con l'arresto di 4 giovani albanesi ed il sequestro di due auto, refurtiva, denaro e droga"/>
  </head>
  <body>
    <article>
      <h1>Furti nelle case, sgominata la banda dell’Audi</h1>
      <h2>I COLPI messi a segno anche a Civitanova e Mogliano. Inseguimento tra i carabinieri del Norm di Osimo e i banditi da Fabriano sulla Ss 76 fino ad Assisi, terminato con l'arresto di 4 giovani albanesi ed il sequestro di due auto, refurtiva, denaro e droga</h2>
      <address><time datetime="2019-11-21T14:28:11+00:00">21 Nov 2019, 14:28</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F21%2Ffurti-nelle-case-sgominata-la-banda-dellaudi%2F1327606%2F">Condividi530</a><a href="https://twitter.com/intent/tweet?text=Furti+nelle+case%2C++sgominata+la+banda+dell%E2%80%99Audi&amp;url=https%3A%2F%2Fwww.cronachemaceratesi.it%2F2019%2F11%2F21%2Ffurti-nelle-case-sgominata-la-banda-dellaudi%2F1327606%2F">Tweet</a>Email530 Condivisioni</p>
      <p> </p>
      <p> </p>
      <p><b>Quattro persone arrestate, </b><b>due auto e una pistola sequestrate oltre a gioielli, denaro e droga</b><b>. </b><b>Sono questi</b><b> i numeri dell’</b><b>importante </b><b>operazione portata a termine </b><b>stamattina</b><b> all’alba dai carabinieri della Compagnia di Osimo che hanno smantellato </b><b>l</b><b>a banda di presunti</b><b> furti messi a segno nelle ultime settimane nelle Marche, tra le province di Ancona e Macerata, a bordo di un’Audi di colore scuro. </b>Nella tarda serata di ieri in provincia di Perugia, i militari del Nucleo operativo e radiomobile di Osimo, comandati dal maresciallo Giuseppe Esposto e coordinati dal maggiore Luigi Ciccarelli, insieme ai colleghi delle stazioni di Osimo e Filottrano, hanno tratto in arresto, in flagranza di reato, quattro cittadini albanesi, tra i 27 e 35 anni, disoccupati, tutti irregolari sul territorio nazionale, ritenuti responsabili, a vario titolo, dei reati di furto aggravato in abitazione in concorso, resistenza e lesione a pubblico ufficiale, porto abusivo di armi da sparo, possesso ingiustificato di arnesi da scasso, ricettazione di targhe rubate, della pistola oggetto di furto e di monili in oro e preziosi, uso di documenti falsi/di dubbia provenienza, nonché di detenzione di sostanze stupefacenti ai fini di spaccio.</p>
      <figure>
        <img src="https://cdn.cronachemaceratesi.it/wp-content/uploads/2019/11/banda-audi-325x189.jpg"/>
        <figcaption>La refurtiva recuperata dai carabinieri di Osimo</figcaption>
      </figure>
      <p>A seguito di alcuni furti verificatisi a Fabriano nel pomeriggio di ieri, i militari osimani che erano già sulle tracce del gruppetto di stranieri, si sono messi all’inseguimento di un’Alfa Giulietta segnalata da residenti e vista aggirarsi con fare sospetto in quella località. Nella circostanza il mezzo era munito di targhe rubate nella stessa giornata a Castelbellino, e si dirigeva verso un’abitazione della città di Assisi. Dal veicolo, dopo aver prelevato dei borsoni, scendevano cinque individui intenti a rincasare, quando i carabinieri intimavano loro di fermarsi ed esibire i documenti. Tre di essi venivano bloccati, dopo una concitata colluttazione, mentre altri due riuscivano a guadagnare la fuga. Dopo le perquisizioni personali, domiciliare e veicolare, i militari hanno rinvenuto a bordo del mezzo una smerigliatrice con vari dischi, un “piede di porco”, serie di cacciavite, berretti e altri arnesi atti allo scasso. Nella cintura dei pantaloni il 27enne teneva una pistola marca Beretta calibro 7,65 – asportata lo scorso 6 luglio, ad Ancona, durante un furto in abitazione. Nello stesso spazio sono stati ritrovati, numerosi monili in oro, orologi Rolex, preziosi e gioielli, apparati radio scanner portatile, passaporti, carte d’identità e patenti di guida falsi, rilasciate da autorità albanesi.</p>
      <p>Poco dopo un quarto uomo è stato raggiunto al B&amp;B di Trevi, dove, durante la perquisizione, è stato trovato in possesso di 165 grammi di marijuana, due bilancini di precisione e materiale per il confezionamento di dosi; 4.780 euro in denaro contante; un jammer per intercettare comunicazioni; cospicui monili in oro del peso complessivo di circa un chilo, tanti preziosi e gioielli. Nel corso della stessa operazione, a Spoleto, in una carrozzeria, i militari osimani hanno sottoposto a sequestro l’Audi A4 modello S4, intestata ad un prestanome di Roma, utilizzata per commettere molteplici furti in provincia di Ancona e Macerata e nel Fermano. L’Audi nel frattempo era stata anche riverniciata di colore chiaro, come in un film. Dal foto-segnalamento del 39enne, è emerso a suo carico un’ordinanza di custodia cautelare in carcere emessa il 23 marzo 2018 dal giudice per le indagini preliminari del tribunale di Rieti, per evasione. I quattro albanesi sono stati quindi dichiarati in stato di arresto ed associati i primi tre alla Casa Circondariale di Perugia-Capanne, ed il quarto a quella di Spoleto. Nei prossimi giorni, saranno avviate le attività di riconoscimento della refurtiva e quindi l’individuazione delle vittime, per restituire loro quanto sottratto illecitamente. C’è il sospetto che possa essere <b>il probabile provento di furti messi a segno tra i mesi di ottobre e novembre tra Ancona, Camerano e Pianello Vallesina, Mogliano, Civitanova e Porto San’Elpidio.</b> Le modalità operative della banda erano sempre le stesse: dopo il furto l’auto di grossa cilindrata con targhe rubate montate al posto di quella vera imboccava la direzione della Ss76 verso Fabriano. Proprio dopo ieri è iniziato l’inseguimento.</p>
    </article>
  </body>
</html>