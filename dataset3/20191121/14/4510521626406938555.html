<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/entertainment/film/robert-niro-gary-oldman-vor-juca-intr-un-film-despre-istoria-romaniei-scris-regizat-bobby-paunescu-1_5dd69e545163ec4271421534/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T14:32:54+00:00"/>
    <meta property="og:title" content="Robert De Niro şi Gary Oldman vor juca într-un film despre istoria României, scris şi regizat de Bobby Păunescu"/>
    <meta property="og:description" content="Robert De Niro (76 de ani) şi Gary Oldman (61 de ani) vor juca într-un film despre istoria României din ultimii 30 de ani. Proiectul, scris şi regizat de Bobby Păunescu, îl va avea în prim-plan pe kickboxerul Daniel Ghiţă."/>
  </head>
  <body>
    <article>
      <h1>Robert De Niro şi Gary Oldman vor juca într-un film despre istoria României, scris şi regizat de Bobby Păunescu</h1>
      <address><time datetime="2019-11-21T14:32:54+00:00">21 Nov 2019, 14:32</time> by <a rel="author">Alexandra Constanda</a></address>
      <h4>Robert De Niro (76 de ani) şi Gary Oldman (61 de ani) vor juca într-un film despre istoria României din ultimii 30 de ani. Proiectul, scris şi regizat de Bobby Păunescu, îl va avea în prim-plan pe kickboxerul Daniel Ghiţă.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/entertainment/film/netflix-lansat-trailer-ul-final-the-irishman-noua-capodopera-scorsese-1_5dd668ef5163ec42714088b3/index.html"/>
      </related>
      <p>Negocierile pentru „Playground 30“, un film scris şi regizat de Bobby Păunescu, au fost în mare parte finalizate, a precizat o sursă apropiată lui Păunescu pentru „Adevărul“.  </p>
      <p>Filmul este despre istoria României din ultimele trei decenii, povestită prin intermediul vieţii sportive a unui campion mondial la K1, Daniel Ghiţă, prieten apropiat al lui Bobby Păunescu. </p>
      <p>Distribuţia este completată de două nume de talie mondială: actorul american Robert De Niro şi britanicul Gary Oldman. De Niro ar urma să jace rolul antrenorului, iar managerul lui Ghiţă va fi Oldman. </p>
      <p>„Playground 30“ are un buget de 18,9 milioane de dolari şi este o co-producţie Paramount (SUA), China Film Corp, Păunescu Films (UK) şi Studioul Buftea (România). </p>
      <p>Regizorul Bobby Păunescu a precizat pentru <a href="https://www.b1.ro/stiri/eveniment/gary-oldman-robert-de-niro-rolurile-principale-alaturi-daniel-ghita-film-scris-regizat-bobby-paunescu-306443.html">B1 TV</a> că faza de preproducţie este stabilită pentru primul trimestru din 2020, iar filmările vor avea loc în trei ţări, însă preponderent în România, la studiourile din Buftea. </p>
      <figure>
        <img src="https://cdn.knd.ro/media/521/2863/35044/18646757/1/bobby-si-ghita.jpg"/>
      </figure>
      <p>
        <i>Bobby Păunescu, alături de luptătorul Daniel Ghiţă </i>
      </p>
      <p>Daniel Ghiţă (38 de ani) este un kickboxer român, la categoria super grea, care evoluează în competiţiile Glory International. Poreclit „The Savage Samura“, el şi-a făcut debutul în Campionatul Mondial de Muay Thai în 1999 în Bangkok, Thailanda. Daniel a câştigat toate meciurile sale prin knock-out înainte de semifinale, unde a pierdut în faţa lui Alexey Ignashov. </p>
      <p>Ghiţă şi-a continuat cariera cu performanţe remarcabile: Campion European de Muay Thai în Germania, în 2000, medalia de bronz la Campionatul Mondial de Muay Thai în Thailanda, în 2001, şi locul doi la Campionatul European la aceeaşi disciplină în Portugalia, în 2002. </p>
      <p>În 2003, a înregistrat cel mai rapid KO din istoria stilului Muay Thai la Campionatul Mondial din Thailanda, după doar 30 de secunde de joc împotriva unui luptător australian. În 2004, Ghiţă a intrat în circuitul Local Kombat în România. </p>
      <p>Pe 11 august 2009, Ghiţă a spart recordul lui Peter Aerts de cea mai rapidă victorie într-un turneu de K-1 de înfrângere a tuturor celor trei adversari, într-un total de 5 minute şi 15 secunde. Peter Aerts stabilise acel record la 6 minute şi 43 de secunde, record care a stat neatins timp de 10 ani înainte de performanţa lui Ghiţă. </p>
      <p>În octombrie 2010, Daniel Ghiţă a devenit primul luptător român care a intrat în K-1 World Grand Prix Final de la Tokyo, pentru care a trebuit să-l învingă prin KO pe Errol Zimmerman, în ultimul turneu de calificare la Seul. La turneu a luptat contra lui Gökhan Saki în sferturile de finală. </p>
      <p>În 2012, Daniel Ghiţă a câştigat cel mai important titlu mondial la categoria grea, în cadrul „It's Showtime“ din Leeuwarden. </p>
      <hr/>
    </article>
  </body>
</html>