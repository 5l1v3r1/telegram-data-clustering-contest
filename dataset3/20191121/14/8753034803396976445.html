<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/pLO6v6/har-tatt-flere-tester-av-kroppen-dropper-helgens-verdenscup"/>
    <meta property="og:site_name" content="Aftenbladet"/>
    <meta property="article:published_time" content="2019-11-21T14:00:40+00:00"/>
    <meta property="og:title" content="Sverre Lunde Pedersen dropper helgens verdenscupløp"/>
    <meta property="og:description" content="Sverre Lunde Pedersen (27) blir hjemme og restituerer seg."/>
  </head>
  <body>
    <article>
      <h1>Sverre Lunde Pedersen dropper helgens verdenscupløp</h1>
      <h2>Sverre Lunde Pedersen (27) blir hjemme og restituerer seg.</h2>
      <address><time datetime="2019-11-21T14:00:40+00:00">21 Nov 2019, 14:00</time> by <a rel="author">Lars Sørnes</a></address>
      <p>27-åringen velger å stå over verdenscupløpene i Polen kommende helg. Det skriver Norges Skøyteforbund i en pressemelding.</p>
      <p>Etter verdenscupåpningen i Minsk i Hviterussland forrige helg følte Pedersen at det var noe som ikke stemte. Han dro derfor hjem til Norge for testing og medisinsk oppfølging.</p>
      <h3>– Roligere periode hjemme</h3>
      <p>«Det har ikke gitt noen klare svar, men en mistanke om at kroppen ikke har klart å restituere seg godt nok etter sykkelvelten i Inzell tidligere i høst. Etter samråd med lege og landslagsledelsen velger Sverre å ta en roligere periode hjemme for restitusjon, slik at han vil være klar for større mål senere i sesongen», står det i pressemeldingen.</p>
      <p>Sverre Lunde Pedersen regner med å være tilbake til verdenscupen i Astana 6.–8. desember.</p>
      <p>De norske skøyteløperne maktet ikke å hamle opp med de beste utlendingene i verdenscupåpningen. I det siste løpet med norske utøvere, 1500 meter for menn, kom det imidlertid noen positive opplevelser. Sverre Lunde Pedersens 6.-plass var helgens sterkeste norske prestasjon.</p>
      <h3>Lorentzen: - Det var et slag i trynet</h3>
      <p>Håvard Lorentzen hadde en mørk helg i sesongåpningen sist helg. Ingenting stemte for den olympiske mesteren.</p>
      <p>– Det var veldig kjipt å få den smellen. Jeg trener hele året for å prestere bra. Da er det forvirrende å oppleve at det går så dårlig. Det gir ikke akkurat trygghet, sier Lorentzen.</p>
      <p>Bergenseren skal delta i lagsprint og 500-meter i helgen. Det norske laget falt på lagsprinten sist helg, og den konkurransen kan bare gå bedre.</p>
      <p>På 500-meteren må Lorentzen i utgangspunktet starte i B-gruppen dersom ikke noen trekker seg fra A-gruppen og gir plass til ham. Det betyr at han må gå blant de nest beste og ikke får kjempe om selve verdenscupseieren.</p>
      <p>– Jeg kan ikke huske sist jeg var i B-gruppen. Motivasjonen min er å prestere en tid som gjør at jeg er blant de beste igjen og at jeg rykker opp i A-gruppen igjen.</p>
      <p>De tre beste i B-gruppen rykker opp i A-gruppen til neste verdenscup.</p>
      <p>Når det gjelder hvorfor det gikk så dårlig sist helg, vet Lorentzen fortsatt lite om hvorfor det gikk som det gikk.</p>
      <p>– Jeg sprakk på 1000-meteren, men på 500-meteren gjorde jeg egentlig ingen feil. Det stemte bare ikke for meg, sier Lorentzen.</p>
      <h3>Helgens tropp</h3>
      <p>Under ser den norske troppen som skal delta i helgens verdenscup i Polen.</p>
      <p>
        <b>Herrer:</b>
      </p>
      <ul>
        <li>Allan Dahl Johansson, Aktiv SK (21)</li>
        <li>Kristian G. Ulekleiv, Gjøvik SK (23)</li>
        <li>Håvard Bøkko, Hol IL (32)</li>
        <li>Henrik Fagerli Rukke, Hol IL (23)</li>
        <li>Sindre Henriksen, Fana IL (27)</li>
        <li>Håvard Holmefjord Lorentzen, Fana IL (27)</li>
        <li>Hallgeir Engebråten, Nord-Odal IL (19)</li>
        <li>Bjørn Magnussen, Spk. Falken (21)</li>
        <li>Odin By Farstad, Spk. Falken (21)</li>
      </ul>
      <p>
        <b>Kvinner:</b>
      </p>
      <ul>
        <li>Ragne Wiklund, Aktiv SK (19)</li>
        <li>Ida Njåtun, Asker SK (28)</li>
        <li>Julie Nistad Samsonsen, Fana IL (19)</li>
        <li>Hege Bøkko, Hol IL (28)</li>
        <li>Camilla Lund, Leinstrand IL (24)</li>
        <li>Sofie Karoline Haugen, Sandefjord SK (24)</li>
      </ul>
    </article>
  </body>
</html>