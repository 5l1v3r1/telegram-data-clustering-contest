<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/kabmin-zminyv-perelik-strategichnyh-pidpryyemstv.html"/>
    <meta property="og:site_name" content="1NEWS"/>
    <meta property="article:published_time" content="2019-11-21T14:27:21+00:00"/>
    <meta property="og:title" content="Кабмін змінив перелік стратегічних підприємств"/>
    <meta property="og:description" content="Кабмін змінив перелік стратегічних підприємств"/>
  </head>
  <body>
    <article>
      <h1>Кабмін змінив перелік стратегічних підприємств</h1>
      <address>
        <time datetime="2019-11-21T14:27:21+00:00">21 Nov 2019, 14:27</time>
      </address>
      <p>
        <b>Кабінету міністрів на засіданні 20 листопада ухвалив постанову, згідно з якою був змінений перелік підприємств, що мають стратегічне значення для економіки й безпеки держави, передає <a href="https://1news.com.ua/">1NEWS</a> з посиланням на пресслужбу Міністерства розвитку економіки, торгівлі та сільського господарства.</b>
      </p>
      <figure>
        <img src="https://1news.com.ua/wp-content/uploads/2019/11/6670.jpg"/>
      </figure>
      <p>“Сьогодні, 20 листопада, на своєму засіданні уряд оптимізував Перелік об’єктів державної власності, що мають стратегічне значення для економіки і безпеки держави”, – йдеться у повідомленні.</p>
      <p>Ухваленою на засіданні Кабміну постановою до діючого переліку стратегічних підприємств включено 4 об’єкти:</p>
      <p>– АТ “Укрзалізниця”, оскільки підприємство входить до реєстру великих платників податків та є природним монополістом.</p>
      <p>– ДП “Науково-дослідний та конструкторсько-технологічний інститут трубної промисловості ім Я. Осади”, оскільки воно відповідає критеріям стратегічних підприємств, частка продукції яких на загальнодержавному ринку товарів має важливе соціально економічне значення.</p>
      <p>– ПАТ “Національна суспільна телерадіокомпанія України”, оскільки кількість працюючих працівників товариства перевищує 5000 осіб, а також воно є великим платником податків.</p>
      <p>– ДСП “Центральне підприємство з поводження з радіоактивними відходами”, оскільки воно відповідає трьом критеріям стратегічних підприємств: внесено до категорії цивільної оборони; є підприємством, контроль за діяльністю яких з боку держави гарантує захист громадян від наслідків впливу неконтрольованого виготовлення, використання або реалізації небезпечної продукції; є виконавцем загальнодержавних цільових науково-технічних програм і державних замовлень.</p>
      <p>Також цією постановою уряд виключив з переліку стратегічних підприємств 39 об’єктів, з них: 4 об’єкти Мінекономіки, діяльність яких не відповідає жодному з критеріїв, 4 об’єкти, на базі яких утворено АТ “Українська залізниця”, які припинені як юридичні особи та 31 об’єкт Держкомтелерадіо, які були реорганізовані шляхом приєднання до ПАТ “Національна суспільна телерадіокомпанія України”.</p>
      <p>Також у міністерстві зазначили, що законодавством не передбачена заборона на приватизацію підприємств, які включені до Переліку об’єктів державної власності, що мають стратегічне значення для економіки і безпеки держави.</p>
    </article>
  </body>
</html>