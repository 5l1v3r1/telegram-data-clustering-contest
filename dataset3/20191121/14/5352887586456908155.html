<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/senjorus-vel-ketina-pakviesti-nemokamos-kavos-1751586/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T14:44:00+00:00"/>
    <meta property="og:title" content="Senjorus vėl ketina pakviesti nemokamos kavos"/>
    <meta property="og:description" content="Reklama"/>
  </head>
  <body>
    <article>
      <h1>Senjorus vėl ketina pakviesti nemokamos kavos</h1>
      <address><time datetime="2019-11-21T14:44:00+00:00">21 Nov 2019, 14:44</time> by <a rel="author" href="https://www.ve.lt/autoriai/virginija-kesmine/" target="_blank">Virginija KESMINĖ</a></address>
      <p>Reklama</p>
      <p>
        <b>Melnragėje veikiančios kavinės "Ateik ateik" savininkai Guoda ir Rimvydas Useliai šiemet vėl kviečia kavines ir barus prisijungti prie akcijos "<a href="https://www.facebook.com/events/570836493460003/">Advento džiaugsmas senjorams</a>".</b>
      </p>
      <p>Praėjusiais metais ši akcija sulaukė nemažo būrio senjorų susidomėjimo ne tik iš Klaipėdos miesto, bet ir Klaipėdos rajono. 13 uostamiesčio kavinių numatytomis dienomis ir valandomis nemokamai vaišino senjorus kava ar arbata - jiems tereikėjo parodyti pensininko pažymėjimą.</p>
      <p>Praėjusiais metais tokia galimybe senjorai naudojosi išties aktyviai - į kavinukes ėjo su giminaičiais ar draugais, grupelėmis. Kai kurie pasakojo, kokiose kavinėse jau apsilankė, dalijosi įspūdžiais.</p>
      <p>"Norisi, kad gruodžio mėnuo, artėjant metų pabaigai, išsiskirtų gerumu. Patiko emocijos, kai senjorai vaikščiojo lyg su žemėlapiais pasiėmę skrajutes ar laikraščius, kur buvo parašyta, kokiose kavinėse yra nemokama kava. Jie atėję pasakodavo, kur jau buvo. Tobula tai, kad jie nesikuklina, ateina ir paprašo kavos. Atvyksta su draugėmis, su draugais ir susėda", - prisiminusi praėjusių metų akciją šypsojosi G. Uselienė.</p>
      <p>Norima, kad šioje akcijoje dalyvautų kuo daugiau Klaipėdos kavinių, barų ir seneliai galėtų pajausti šventinę nuotaiką visame mieste. "Ateik ateik" savininkai kvietimus prisidėti prie akcijos išsiuntė maždaug 80 Klaipėdos kavinių.</p>
      <p>G. Uselienė priminė, kad senjorus vaišinti galima pasirinktą savaitės dieną ar tam tikromis valandomis, tad kavinei finansiniu aspektu tai tikrai nėra našta, o senjorams tai - svarbi galimybė išeiti iš namų, pabūti mieste, susitikti su draugais, pabendrauti.</p>
      <p>Reklama</p>
      <p>"Jei visos kavinės prisidėtų prie šios akcijos, būtų kuo įvairesnis laikas, senjorai galėtų kad ir visą dieną praleisti mieste. Būtų labai smagu, jeigu šiemet prisijungtų daugiau kavinių nei pernai", - vylėsi G. Uselienė.</p>
      <p>Norinčiųjų prisidėti prie akcijos laukiama bus iki pirmadienio - registruotis galima el. paštu <a href="mailto:ateikateik.molas@gmail.com">ateikateik.molas@gmail.com</a>. Antradienį ketinama paskelbti vietų, kur senjorai galės pasivaišinti puodeliu kavos ar arbatos, sąrašą.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/gruodi-klaipedos-senjorai-kava-megausis-nemokamai-1677415/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>