<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zeme-v4-chteji-spolupracovat-pri-nakupu-vybaveni-pro-policii/1823461?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T14:15:00+00:00"/>
    <meta property="og:title" content="Země V4 chtějí spolupracovat při nákupu vybavení pro policii"/>
    <meta property="og:description" content="Praha - Země visegrádské skupiny (V4), tedy Česko, Slovensko, Polsko a Maďarsko, chtějí spolupracovat při nákupu vybavení pro bezpečnostní složky. Budou hledat i možnosti, jak do těchto akvizic zapojit dodávky od firem z V4, řekl dnes český ministr vnitra Jan Hamáček (ČSSD) po jednání s kolegy ze zemí skupiny a z Rakouska. V4 podle něj také bude usilovat o lepší výměnu bezpečnostních informací v Evropské unii a bude usilovat o to, aby zůstala i po brexitu zachována současná úroveň bezpečnostní spolupráce s Británií."/>
  </head>
  <body>
    <article>
      <h1>Země V4 chtějí spolupracovat při nákupu vybavení pro policii</h1>
      <address><time datetime="2019-11-21T14:15:00+00:00">21 Nov 2019, 14:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Země visegrádské skupiny (V4), tedy Česko, Slovensko, Polsko a Maďarsko, chtějí spolupracovat při nákupu vybavení pro bezpečnostní složky. Budou hledat i možnosti, jak do těchto akvizic zapojit dodávky od firem z V4, řekl dnes český ministr vnitra Jan Hamáček (ČSSD) po jednání s kolegy ze zemí skupiny a z Rakouska. V4 podle něj také bude usilovat o lepší výměnu bezpečnostních informací v Evropské unii a bude usilovat o to, aby zůstala i po brexitu zachována současná úroveň bezpečnostní spolupráce s Británií.</p>
      <p>Podle slovenské ministryně vnitra Denisy Sakové je třeba zahájit jednání o stanovení minimálních technických standardů pro bezpečnostní sbory v zemích V4. To by umožnilo později přikročit ke společným nákupům vybavení. Podle maďarského ministra Sándora Pintéra by koordinace při výběru vybavení policistů pomohla i jejich společnému působení například v evropské pohraniční službě Frontex.</p>
      <p>Ministři dnes jednali i o dopadech brexitu na bezpečnostní spolupráci v EU. "Naším cílem je udržet bezpečnostní spolupráci s Británií na nejvyšší úrovni. Bezpečnost je věc, se kterou nelze hazardovat, nelze ohrozit výměnu informací a spolupráci při potírání trestné činnosti," řekl Hamáček. Saková vyjádřila přesvědčení, že Británie i po svém odchodu z EU bude nadále poskytovat údaje do schengenského informačního systému, který slouží k policejní spolupráci v unii.</p>
      <p>Země V4 na dnešním jednání také zopakovaly odmítavý postoj k povinným kvótám na rozdělování migrantů mezi státy EU. Podle nich je třeba migrační problém řešit v unii společně, zároveň je ale nutné hledat cesty, které nebudou členské státy nijak rozdělovat. V4 považuje za prioritu zabezpečení vnějších hranic EU a pomoc v zemích, odkud migranti přicházejí, aby se řešily příčiny nelegální migrace.</p>
    </article>
  </body>
</html>