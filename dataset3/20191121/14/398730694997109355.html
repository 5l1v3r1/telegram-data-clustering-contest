<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/torbjorn-petersson-svenska-foretag-duckar-for-fragan-om-relationerna-med-kina/"/>
    <meta property="og:site_name" content="DN.SE"/>
    <meta property="article:published_time" content="2019-11-21T14:49:38+00:00"/>
    <meta property="og:title" content="Torbjörn Petersson: Svenska företag duckar för frågan om relationerna med Kina"/>
    <meta property="og:description" content="Svenska företag i Kina"/>
  </head>
  <body>
    <article>
      <h1><a href="https://www.dn.se/av/torbjorn-petersson/">Torbjörn Petersson:</a> Svenska företag duckar för frågan om relationerna med Kina</h1>
      <address><time datetime="2019-11-21T14:49:38+00:00">21 Nov 2019, 14:49</time> by <a rel="author" href="https://www.dn.se/av/torbjorn-petersson/" target="_blank">Torbjörn Petersson</a></address>
      <p>
        <b>Hur förbereder sig svenska företag i Kina om relationerna mellan Sverige och Kina försämras efter svenska PEN:s pris till förläggaren Gui Minhai i förra veckan?<br/>Det är en fråga Ericsson, Sandvik, SKF och Atlas Copco inte ens vill ta i med tång offentligt. Alla duckar.</b>
      </p>
      <p>Kina hotade med ”konsekvenser” redan innan kulturminister Amanda Lind deltog i prisceremonin i förra veckan. </p>
      <p>De svenska reaktionerna blev på vissa håll starka. Linköping meddelade att stadens kinesiska vänort inte är välkommen på besök. Sverigedemokraterna i Göteborg kräver att staden avvecklar sitt vänortsförhållande med Shanghai.</p>
      <p>När det kommer till näringslivet är det locket på.</p>
      <p>Det fanns en tid när den svenska opinionen ofta ifrågasatte om svenska företag skulle göra affärer med diktaturer som Kina. Det är inte vad det handlar om 2019. Nu är det risken för repressalier från en makt med växande inflytande som analyseras.    </p>
      <p><b>Om de svenska storföretagen</b> har en omvärldsbevakning värd namnet pågår för närvarande ett idogt arbete för att göra sig beredd för alla eventualiteter. </p>
      <p>Men utåt visas en obekymrad min upp. </p>
      <p>– Tack för dina frågor. Vi avböjer att medverka i en intervju denna gång. Vi ser i dagsläget inte någon direkt påverkan på Ericsson relaterat till de svensk-kinesiska relationerna. I den händelse att det skulle finnas påverkan för Ericsson agerar vi på det, skriver telekombolaget i en kommentar. </p>
      <p>Klart är att tidpunkten är känslig för Ericsson. Nästa år avgör Kina vilka operatörer som ska få bygga ut landets 5G-nät och Ericsson har stora förhoppningar.</p>
      <p>Den 17 oktober sa Ericssons vd Börje Ekholm till DN:</p>
      <p> – Vi har under lång tid och mycket medvetet arbetat och investerat för att bli stora i Kina. Vi vill helt klart bli större på 5G än vi är på 4G.    </p>
      <p><b>Efter tiden med krav</b> på bojkott från den svenska opinionen kom en annan era – i fallet med Kina kan man kalla den för den naiva tiden. Det var då västvärlden trodde att det var en tidsfråga innan Kina skulle förvandlas till en demokrati, tack vare influenserna utifrån.</p>
      <p>Finansmannen Jacob Wallenberg uttryckte den synen i Ekots Lördagsintervju i februari 2006:</p>
      <p>”Om vi bidrar till att skapa bästa möjliga ekonomiska utveckling skapar vi också en väldigt bra bottenplatta för att utveckla de demokratiska frågorna”, förklarade han, ”helt övertygad” om” att Wallenbergs-sfärens arbete i Kina bidrog till att öka trycket på på demokratiområdet.</p>
      <p>I dag har det argumentet försvunnit.</p>
      <p><b>Kina har vuxit sig större</b> och starkare än någon gång. Det kinesiska kommunistpartiet har inte alls blivit demokratiskt, utan tvärtom gått i motsatt riktning. </p>
      <p>Bara storleken på den kinesiska marknaden gör att utländska företag nu för tiden darrar om deras nationalitet av någon anledning plötsligt misshagar det mäktiga partiet i Peking. </p>
      <p>Läget är inte så bekymmersamt som det var för norska företag 2010 då norska Nobelkommittén belönat författaren Liu Xiaobo med fredspriset – och det tog sex år innan förbindelserna var normala igen. </p>
      <p>Men dagens situation för Sverige påminner tillräckligt mycket om den tidigare norska för att svenska företag ska se likheterna. Då anses det säkrast att tiga.</p>
      <p>
        <a href="https://www.dn.se/nyheter/torbjorn-petersson-vad-sverige-nu-behover-ar-uppbackning-av-eu/">
          <b>Läs mer: Vad Sverige nu behöver är uppbackning av EU</b>
        </a>
        <b> </b>
      </p>
      <p>
        <a href="https://www.dn.se/kultur-noje/amanda-lind-svensk-yttrandefrihet-galler/">
          <b>Läs mer: Amanda Lind svenska yttrandefrihet gäller</b>
        </a>
        <b> </b>
      </p>
    </article>
  </body>
</html>