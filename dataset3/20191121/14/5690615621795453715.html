<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837046-sotsstrakh-vidnovlyuye-likarnyani-ta-dekretni-viplati-z-sogodnishnogo-dnya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T14:46:00+00:00"/>
    <meta property="og:title" content="Соцстрах відновлює лікарняні та декретні виплати з сьогоднішнього дня"/>
    <meta property="og:description" content="КИЇВ. 21 листопада. УНН. Директор виконавчої дирекції Фонду соціального страхування України Євген Баженков сьогодні, 21 листопада, підписав відповідні …"/>
  </head>
  <body>
    <article>
      <h1>Соцстрах відновлює лікарняні та декретні виплати з сьогоднішнього дня</h1>
      <address><time datetime="2019-11-21T14:46:00+00:00">21 Nov 2019, 14:46</time> by <a rel="author">Наталія Рябцева</a></address>
      <p><b>КИЇВ. 21 листопада. УНН.</b> Директор виконавчої дирекції Фонду соціального страхування України Євген Баженков сьогодні, 21 листопада, підписав відповідні документи для повного відновлення всіх виплат матеріального забезпечення під особисту відповідальність. Про це повідомляє <b>УНН</b> з посиланням на пресцентр ФССУ.</p>
      <p>"Є буква закону, і є дух закону. За буквою закону Фонд не має права з 20 листопада перераховувати кошти на матзабезпечення, хоча гроші на рахунках в нас є. Учора весь день Фонд не фінансував ані лікарняні, ані декретні. Але мова про соціальні страхові виплати. Зранку я зібрав у Фонді нараду, мені підтвердили, що законодавчо правових шляхів для відновлення виплат без подання Міністерством соціальної політики на Кабінет Міністрів України змін до бюджету немає. Тому я вимушений порушити фінансову дисципліну і слідувати саме духу закону – сьогодні я беру на себе відповідальність і відновлюю всі виплати. На 26-те листопада голова правління Фонду Володимир Саєнко терміново скликав позачергове засідання правління, сподіваюсь, на ньому приймуть рішення про правове врегулювання цієї ситуації", – цитують Баженкова.</p>
      <p>Кореспондент <b>УНН</b> уточнив у прес-службі, чи означає заява Баженкова, що виплати відновлюються з сьогоднішнього дня, на що отримав відповідь: "Саме так".</p>
      <p>Однак, наразі не відомо, чи будуть виплачені лікарняні та декретні саме сьогодні. Також юридично з’ясовують питання щодо відшкодування за той час, що виплат не було.</p>
      <p>"Виплати не здійснювались впродовж одного дня – учора. Наразі це вся інформація. Далі ми юридично з’ясовуємо", - повідомили у Фонді соцстраху.</p>
      <p>Нагадаємо, 20 листопада 2019 року Фонд соціального страхування України <a href="https://www.unn.com.ua/uk/news/1836884-fond-sotsstrakhu-prizupiniv-viplatu-likarnyanikh-ta-dekretnikh?fbclid=IwAR1CNw5DX6KhYtIDRfQe8OWJPllfNs7zOJJf7moyDtGMH5UzSdg1g7UkyqU">призупинив перерахування коштів</a> для виплати матеріального забезпечення застрахованим особам, зокрема, лікарняних і допомоги по вагітності та пологах. Фінансування тимчасово не здійснюється у зв’язку із закінченням кошторисних призначень за зазначеним напрямом, що затверджені бюджетом Фонду.</p>
      <p>Проте у Міністерстві соціальної політики <a href="https://www.unn.com.ua/uk/news/1836917-u-minsotspolitiki-prokomentuvali-prizupinennya-viplat-likarnyanikh-ta-dekretnikh?fbclid=IwAR27Qf4hIMJut9j6Y13ATo7Ls9OlYTD2YtWoWLm6RE_Qt7nUlCrvcp82_7w">прокоментували призупинення</a> виплат лікарняних та декретних, заявивши, що поширена у ЗМІ інформація не відповідає дійсності. У міністерстві додали, що залишки на рахунку Фонду соціального страхування становлять 429,4 млн грн, що є достатнім для здійснення необхідних поточних виплат.</p>
      <p>У Фонді соцстраху заявили, що <a href="https://www.unn.com.ua/uk/news/1837003-u-fondi-sotsstrakhu-ponovlennya-viplat-likarnyanikh-ta-dekretnikh-obgovoryat-na-zasidanni-26-listopada?fbclid=IwAR393Tw7OYf-CM-qKPtYiANlYqStWv3QBCqbhErBcn4zEM2Rp_O9vOIBtaY">вирішуватимуть питання</a> про поновлення виплат лікарняних та декретних на позачерговому засіданні 26 листопада, проте <a href="https://www.unn.com.ua/uk/exclusive/1837009-sotsstrakh-shukaye-shlyakhi-dlya-vidnovlennya-sotsviplat-do-zasidannya-26-listopada?fbclid=IwAR3IdEd_wHZ3jZarGdm-SZD1IHiQ275EjH5xCXVZ8luP7PlNijFpYay5Ejg">намагатимуться</a> вирішити питання раніше.</p>
      <p>У свою чергу, у Мінсоцполітики запевнили, що <a href="https://www.unn.com.ua/uk/news/1837030-u-minsotspolitiki-zapevnyayut-scho-sotsstrakh-maye-groshi-na-likarnyani-i-dekretni?fbclid=IwAR13GKnQjkl7uFJf3WoO_Vs9rPWvE1DYSgL5d8GbI6eN6rJXTfHLxa6ylg0">соцстрах має гроші</a> на лікарняні і декретні.</p>
    </article>
  </body>
</html>