<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/starsi-s-peticijo-za-prenovo-italijanske-sole-v-ko"/>
    <meta property="og:site_name" content="Primorske novice"/>
    <meta property="article:published_time" content="2019-11-21T14:11:33+00:00"/>
    <meta property="og:title" content="Starši s peticijo za prenovo italijanske šole v Kopru"/>
    <meta property="og:description" content="Nekateri od staršev otrok osnovne šole in gimnazije z italijanskim učnim jezikom iz Kopra so sprožili peticijo, s katero od premierja Marjana Šarca in ministra za izobraževanje Jerneja Pikala pričakujejo jasne zaveze glede prepotrebne prenove zgodovinske stavbe Collegio dei Nobili, v kateri delujeta šoli. V nekaj dneh so zbrali približno 200 podpisov."/>
  </head>
  <body>
    <article>
      <h1>Starši s peticijo za prenovo italijanske šole v Kopru</h1>
      <address><time datetime="2019-11-21T14:11:33+00:00">21 Nov 2019, 14:11</time> by <a rel="author">STA</a></address>
      <p>
        <b>Nekateri od staršev otrok osnovne šole in gimnazije z italijanskim učnim jezikom iz Kopra so sprožili peticijo, s katero od premierja Marjana Šarca in ministra za izobraževanje Jerneja Pikala pričakujejo jasne zaveze glede prepotrebne prenove zgodovinske stavbe Collegio dei Nobili, v kateri delujeta šoli. V nekaj dneh so zbrali približno 200 podpisov.</b>
      </p>
      <figure>
        <img src="https://static.primorske.si/foto/highres/gnweb/720696_20191121_120624.jpg"/>
        <figcaption>Foto: Nataša Hlaj</figcaption>
      </figure>
      <p><b>KOPER</b> &gt; Kot je na današnji novinarski konferenci poudaril eden od pobudnikov peticije <b>Luka Juri</b>, je objekt Collegio dei Nobili, v katerem domujeta OŠ Pier Paolo Vergerio il Vecchio in Gimnazija Gian Rinaldo Carli, zaradi starinskih struktur pomanjkljiv s higiensko-sanitarnega vidika, toplotne in elektroinštalacije niso več varne, telovadnica je premajhna, celovite prenove pa bi bila potrebna tudi sama fasada.</p>
      <p>O potrebi po prenovi stavbe se sicer govori že dve desetletji, zato pobudnikov peticije niso zadovoljile splošne obljube iz preteklosti. Od šolskega ministrstva zdaj pričakujejo jasne, terminske zaveze glede samega projekta in tudi glede višine namenskih sredstev zanj.</p>
      <h3>5. decembra sestanek s predstavniki ministrstva in občine</h3>
      <p>Na novinarski konferenci so bili prisotni tudi predstavniki italijanske manjšine, ki so podali dodatna pojasnila glede stanja projekta. Predsednik obalne samoupravne skupnosti <b>Alberto Scheriani</b> se je strinjal z vsebino pobude, vendar ga je zmotilo, da je za peticijo izvedel šele iz medijev. Kot je pojasnil, so do zdaj že uspeli zagotoviti nadomestne prostore v mestnem središču, kamor so umestili prvih pet razredov osnovne šole, kar je nekoliko olajšalo vzgojno-izobraževalni proces v Collegiu dei Nobili.</p>
      <p>Petega decembra bo v Kopru sledil sestanek s predstavniki ministrstva in občine, na katerem bodo predvidoma izbrali idejni projekt prenove, nakar bodo začeli delati na izvedbenem načrtu.</p>
      <h3>Celovita prenova stavbe bi lahko stala dobre štiri milijone evrov</h3>
      <p>Kot je dodal Scheriani, je ministrstvo za prenovo palače že predvidelo 1,6 milijona evrov proračunskega denarja, in sicer 270.000 evrov v prihodnjem letu ter po 700.000 evrov v letih 2021 in 2022.</p>
      <p>To sicer ne bo zadostovalo, saj naj bi celovita prenova zgodovinskega objekta po grobih ocenah lahko stala dobre štiri milijone evrov. Pri tem Scheriani verjame, da bo ministrstvo po sprejemu izvedbenega načrta in s tem tudi določitve realne cene projekta namenilo ustrezno višino sredstev.</p>
    </article>
  </body>
</html>