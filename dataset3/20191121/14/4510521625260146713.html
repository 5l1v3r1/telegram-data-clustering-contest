<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/economie/stiri-economice/romania-trebuie-returneze-comisiei-europene-banii-cheltuiti-bursa-inaugurata-petre-daea-1_5dd69df05163ec4271421268/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T14:31:33+00:00"/>
    <meta property="og:title" content="România trebuie să returneze Comisiei Europene banii cheltuiţi cu Bursa de peşte inaugurată de Petre Daea"/>
    <meta property="og:description" content="Comisia Europeană a notificat Ministerul Agriculturii cu privire la necesitatea restituirii fondurilor cheltuite de fostul ministru al Agriculturii, Petre Daea, pentru proiectul Bursei de peşte de la Tulcea, a anunţat joi ministrul de resort."/>
  </head>
  <body>
    <article>
      <h1>România trebuie să returneze Comisiei Europene banii cheltuiţi cu Bursa de peşte inaugurată de Petre Daea</h1>
      <address><time datetime="2019-11-21T14:31:33+00:00">21 Nov 2019, 14:31</time> by <a rel="author">Afrodita Cicovschi</a></address>
      <h4>Comisia Europeană a notificat Ministerul Agriculturii cu privire la necesitatea restituirii fondurilor cheltuite de fostul ministru al Agriculturii, Petre Daea, pentru proiectul Bursei de peşte de la Tulcea, a anunţat joi ministrul de resort.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/tulcea/ciudatul-caz-bursei-tulcea-sustin-responsabilii-functiona-lumea-spune-inchisa-operatiunile-fac-manual-deocamdata-1_5cbee45d445219c57eddb366/index.html"/>
        <a href="https://adevarul.ro/economie/stiri-economice/bursa-tulcea-fost-inchisa-inaugurarea-fast-inceputul-saptamanii-1_5cb2de34445219c57e81fdd1/index.html"/>
        <a href="https://adevarul.ro/locale/tulcea/viorica-dancila-vine-deschiderea-bursei-tulcea-premierul-inaugureaza-post-politie-apoi-viziteaza-santierul-jijila-1_5ca7d5ad445219c57e276709/index.html"/>
      </related>
      <p>Ministrul Agriculturii, Adrian Oros, a declarat joi, că suma de 14,9 milioane de lei trebuie restituită de Agenţia Naţională de Pescuit şi Acvacultură (ANPA).</p>
      <p>"Au făcut la un moment dat, în 22 martie, au inaugurat bursa de peşte. Practic, ce se dorea cu această bursă de peşte? Practic, să se liciteze şi să comercializeze toată producţia piscicolă din Rezervaţia Biosferei Deltei Dunării. Trebuiau să aibă un sediu, un punct de colectare la Chilia, mijloace de transport şi un sistem informatic. La auditul care a fost făcut de Curtea de Conturi, nu de către noi, s-a constat următoarele: singurele tranzacţii care s-au făcut au fost două tranzacţii în ziua inaugurării. Totul a fost doar pentru acea zi a inaugurării.</p>
      <p>Apoi, deficienţe grave: punctul de colectare nefuncţional, fără apă, fără nimic, navele de transport nu erau înregistrate şi nu era obţinută nicio autorizaţie esenţială. Alaltăieri (marţi - n.r.) a venit din partea Comisiei, pentru că a fost pe bani europeni, că trebui să înapoiem 14,96 milioane de lei", a spus Oros.</p>
      <p>Ministrul Agriculturii a cerut Corpului de control pe care îl coordonează să efectueze verificări cu privire la <a href="https://adevarul.ro/locale/tulcea/ciudatul-caz-bursei-tulcea-sustin-responsabilii-functiona-lumea-spune-inchisa-operatiunile-fac-manual-deocamdata-1_5cbee45d445219c57eddb366/index.html">proiectul din Tulcea</a>.</p>
      <p>"Când auditul se va termina, pentru că am trimis şi noi Corpul de control, (...) să vedem ce s-a întâmplat, cine este vinovat pentru pierderea acestor sume şi pentru aceste investiţii făcute, în opinia noastră, prost, să vedem cum putem salva ideea. Ideea este generoasă, de a avea o bursă de peşte şi de a stimula producţia de peşte care este în România, pentru că noi deocamdată cumpărăm de afară cam 85% din consumul de peşte", a adăugat Adrian Oros, citat de Agerpres.</p>
      <p>El a susţinut că în acest proiect era prevăzută şi achiziţia unui elicopter pentru ANPA, însă procedura de licitaţia a fost sistată.</p>
      <hr/>
    </article>
  </body>
</html>