<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714585-zhmies-sthn-hleia-apo-thn-kataigida-plhmmyrisan-spitia.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T14:04:00+00:00"/>
    <meta property="og:title" content="Ζημιές στην Ηλεία από την καταιγίδα - Πλημμύρισαν σπίτια"/>
    <meta property="og:description" content="Ζημιές σε σπίτια, επιχειρήσεις και υποδομές έχει προκαλέσει το κύμα κακοκαιρίας που έπληξε την ευρύτερη περιοχή του Πύργου, όπως αναφέρει ο αντιδήμαρχος Πολιτικής Προστασίας, Γιάννης"/>
  </head>
  <body>
    <article>
      <h1>Ζημιές στην Ηλεία από την καταιγίδα - Πλημμύρισαν σπίτια</h1>
      <address>
        <time datetime="2019-11-21T14:04:00+00:00">21 Nov 2019, 14:04</time>
      </address>
      <p>Ζημιές σε σπίτια, επιχειρήσεις και υποδομές έχει προκαλέσει το κύμα κακοκαιρίας που έπληξε την ευρύτερη περιοχή του Πύργου, όπως αναφέρει ο αντιδήμαρχος Πολιτικής Προστασίας, Γιάννης Αργυρόπουλος, στο Αθηναϊκό - Μακεδονικό Πρακτορείο Ειδήσεων.</p>
      <p>Σύμφωνα με τον αντιδήμαρχο, «από τα πρώτα στοιχεία που υπάρχουν, εξαιτίας των βροχοπτώσεων έχουν πλημμυρίσει περίπου 30 σπίτια και 20 επιχειρήσεις, ενώ έχουν προκληθεί ζημιές στην αγροτική οδοποιία και σε γεφύρια».</p>
      <p>Όπως αναφέρει στο ΑΠΕ - ΜΠΕ ο Γιάννης Αργυρόπουλος έχει ήδη ξεκινήσει η καταγραφή των ζημιών από τρία συνεργεία. Ειδικότερα, συνεργείο μηχανικών προχωρά στην καταγραφή ζημιών στις υποδομές, ένα άλλο συνεργείο της Πρόνοιας καταγράφει ζημιές σε οικοσκευές σπιτιών, ενώ συνεργείο της Περιφέρειας Δυτικής Ελλάδας καταγράφει τις ζημιές που έχουν προκληθεί σε επιχειρήσεις.</p>
      <p>Επίσης, όπως επισημαίνει στο ΑΠΕ - ΜΠΕ ο αντιδήμαρχος, «μηχανήματα καθαρίζουν δρόμους, ενώ έχουμε στείλει αίτημα στην Πολιτική Προστασία, ώστε να κηρυχθεί ο δήμος Πύργου σε κατάσταση έκτακτης ανάγκης». </p>
      <p>Στον Πύργο, οι δρόμοι ακόμη και στο κέντρο της πόλης πλημμύρισαν από την ισχυρή καταιγίδα στη διάρκεια της νύχτας, με την Πυροσβεστική να δέχεται δεκάδες κλήσεις από κατοίκους, ενώ χρειάστηκε να απεγκλωβιστούν και οδηγοί από τα αυτοκίνητά τους.</p>
      <p>Ρέμα υπερχείλισε στη Βαρβάσαινα ενώ υπήρξε τουλάχιστον ένα πλημμυρισμένο σπίτι στα Χαλικιάτικα,ενώ στο Λαμπέτι εγκλωβίστηκαν οχήματα. </p>
    </article>
  </body>
</html>