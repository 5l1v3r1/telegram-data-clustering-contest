<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/bankas_un_finanses/apvieno-registru-datus-par-personu-kreditiem-un-ienakumiem-un-izveido-virtualu-kreditbiroju.d?id=51656731"/>
    <meta property="og:site_name" content="DELFI"/>
    <meta property="article:published_time" content="2019-11-21T14:24:53+00:00"/>
    <meta property="og:title" content="Apvieno reģistru datus par personu kredītiem un ienākumiem un izveido virtuālu kredītbiroju "/>
    <meta property="og:description" content="Sākot ar decembri Latvijas kredītu devējiem būs pieejams virtuālais kredītbirojs – tiešsaistes risinājums, kurš vienā kredītvēstures izziņā apvieno ziņas par visām personas kredītsaistībām un ienākumiem. Ziņu avoti ir abi Latvijā licencētie kredītinformācijas biroji – &quot;Kredītinformācijas Birojs&quot; (KIB) un &quot;Crefo birojs&quot;, kā arī Valsts ieņēmumu dienests (VID)."/>
  </head>
  <body>
    <article>
      <h1>Apvieno reģistru datus par personu kredītiem un ienākumiem un izveido virtuālu kredītbiroju </h1>
      <address><time datetime="2019-11-21T14:24:53+00:00">21 Nov 2019, 14:24</time> by <a rel="author">DELFI Bizness</a></address>
      <p>
        <b>Sākot ar decembri Latvijas kredītu devējiem būs pieejams virtuālais kredītbirojs – tiešsaistes risinājums, kurš vienā kredītvēstures izziņā apvieno ziņas par visām personas kredītsaistībām un ienākumiem. Ziņu avoti ir abi Latvijā licencētie kredītinformācijas biroji – "Kredītinformācijas Birojs" (KIB) un "Crefo birojs", kā arī <a href="https://www.delfi.lv/temas/valsts-ienemumu-dienests">Valsts ieņēmumu dienests</a> (<a href="https://www.delfi.lv/temas/vid">VID</a>).</b>
      </p>
      <p>Tiešsaistes risinājums apkopo informāciju par personu no trim datu bāzēm, reālā laika režīmā veic kredītsaistību ziņu analīzi, izslēdzot dublikātus, gadījumos, ja parāda informācija ir noziņota abiem kredītbirojiem, kā arī uzreiz aprēķina personas kredītmaksājumu un ienākumu attiecību, saskaņā ar Patērētāju tiesību aizsardzības centra (<a href="https://www.delfi.lv/temas/ptac">PTAC</a>) vadlīnijām patērētāju kreditēšanas jomā.</p>
      <p><anchor name="_GoBack"/> Tas nozīmē, ka Latvijas kredītu devējiem tagad ir vienkopus un uzreiz pieejami personas dati, kas nepieciešami atbilstoši maksātspējas izvērtēšanas prasībām. "Tagad informācija par personas ienākumiem un kredītsaistībām, kas glabājas abos kredītinformācijas birojos, tiek apkopota vienā atskaitē un tas notiek uzreiz – reālā laika režīmā. Aprēķinos iestrādāti PTAC noteiktie rādītāji patērētāju kreditēšanas nozarei, kas ierobežo personai izsniedzamo kredītu maksimālo summu, atkarībā no ienākumiem. Šis risinājums ir radīts, lai samazinātu laiku kredīta izsniegšanas lēmuma pieņemšanai, vienlaicīgi izpildot PTAC prasības attiecībā uz patērētāja maksātspējas izvērtēšanu," uzsver KIB valdes priekšsēdētājs Jānis Timermanis.</p>
      <p>Sistēmā redzami privātpersonas atvērtie kredītlīgumi, t.i. spēkā esošās saistības, tāpat arī vēsturiskie līgumi, kas izbeigti, gan norēķinoties savlaikus, gan arī ar kavējumu, kā arī privātpersonas saistības pret komunālo pakalpojumu, parādu piedziņas un citiem uzņēmumiem, kuri ir noslēguši sadarbības līgumus ar KIB.</p>
      <p>Šobrīd jaunais risinājums ir pieejams tikai licencētiem patērētāju kreditēšanas pakalpojumu sniedzējiem un kredītiestādēm. Pēc tam, kad tiks atcelti likumdošanā noteiktie ierobežojumi, informāciju par savām saistībām un ienākumiem varēs saņemt arī pati privātpersona. Pagaidām privātpersonas ar savu, kā kredītņēmēja informāciju var iepazīties KIB portālā "Manakredītvēsture.lv", vēršoties pie "Crefo biroja" un VID.</p>
      <related>
        <h4>Lasi vēl</h4>
        <a href="https://www.delfi.lv/bizness/bankas_un_finanses/noskaidrotas-valsts-amatpersonas-lielakie-paradnieki-ne-vienmer-saskatama-finansu-logika.d?id=51422115"/>
        <a href="https://www.delfi.lv/bizness/bankas_un_finanses/kreditinformacijas-birojam-pieslegti-gelvora-dati-apkopots-viens-miljons-privatpersonu-kreditvesturu.d?id=50264579"/>
        <a href="https://www.delfi.lv/bizness/biznesa_vide/iedzivotaji-aiznemas-arvien-vairak-pieaudzis-paterina-kreditu-skaits.d?id=51027849"/>
      </related>
    </article>
  </body>
</html>