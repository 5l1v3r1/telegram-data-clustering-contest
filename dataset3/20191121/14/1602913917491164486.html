<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/top-dobanzi-depozite-noiembrie-2019-18599890"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T14:50:00+00:00"/>
    <meta property="og:title" content="Unde să vă ţineţi banii? Diferenţe majore la dobânzile la depozitele în lei pentru români: ING oferă doar 0,2% pentru depozitele pe 6 luni, în timp ce Garanti BBVA oferă 3,4%"/>
    <meta property="og:description" content="Românii care vor să economisească se confruntă cu o situaţie în care sunt constrânşi într-o oarecare măsură să depoziteze resursele în lei, în contextul în care produsele de economisire în euro sunt remunerate cu dobânzi apropiate de 0%."/>
  </head>
  <body>
    <article>
      <h1>Unde să vă ţineţi banii? Diferenţe majore la dobânzile la depozitele în lei pentru români: ING oferă doar 0,2% pentru depozitele pe 6 luni, în timp ce Garanti BBVA oferă 3,4%</h1>
      <address><time datetime="2019-11-21T14:50:00+00:00">21 Nov 2019, 14:50</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <slideshow>
        <figure>
          <img src="https://storage0.dms.mpinteractiv.ro/media/1/1481/22466/18599890/3/2813743-publimedia-shutter-copy.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/22466/18599890/2/5-dobanzi.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/22466/18599890/1/5-caseta.jpg?width=620"/>
        </figure>
      </slideshow>
      <p>Românii care vor să economisească se confruntă cu o situaţie în care sunt constrânşi într-o oarecare măsură să depoziteze resursele în lei, în contextul în care produsele de economisire în euro sunt remunerate cu dobânzi apropiate de 0%.</p>
      <p>Dobânzile la depozitele la termen în lei pentru populaţie pe o perioadă de  6 luni sau 12 luni oferite clienţilor care se prezintă la ghişeele băncilor mari din top 10 din România variază între 0,2% şi 3,7%, potrivit datelor agregate de ZF în baza informaţiilor de pe site-urile instituţiilor de credit în luna noiembrie.</p>
      <p>Românii care încearcă să economisească în lei - în contextul în care dobânzile oferite la depozitele în valută pentru populaţie sunt apropiate de zero - găsesc în ofertele de la ghişeu ale băncilor dobânzi cuprinse între 0,2% şi 3,4% pentru depozitele constituite pe o perioadă de 6 luni.</p>
      <p>În acelaşi timp, pentru depozitele constituite pe o perioadă de 12 luni, dobânzile oferite de cele mai mari bănci din România după active pentru clienţii persoane fizice variază între 0,85% şi 3,7%.</p>
      <p>Dobânzile agregate de ZF sunt bazate pe ofertele băncilor la ghişeu pentru depozite de crica 20.000 de lei, la termen, pentru persoane fizice - fără a lua în calcul oferte promo­ţionale, sezoniere sau pe care băncile le oferă doar în cazul în care clienţii îndeplinesc anu­mite condiţii precum accesarea pro­dusului prin canale de online şi mobile banking.</p>
      <p>În octombrie 2019, ecartul dintre dobânda medie oferită de băncile din România la depozitele la termen în lei şi dobânda media la creditele personale în lei rămâne încă ridicat în piaţa bancară din România, deşi datele BNR arată că acesta a scăzut în august la cel mai redus nivel din ianuarie 2018, de 6,46%.</p>
      <p>Aceste proporţii se vor păstra în linii mari şi în perspectivă, cred analiştii din piaţă, în contextul în care sistemul bancar românesc nu reuşeşte să crediteze la fel de mult pe cât atrage depozite, ceea ce generează un exces de lichidităţi. Potrivit datelor BNR, la jumătatea anului 2019 raportul dintre creditele acordate şi depozitele atrase de la clienţi era de 74,69%, ceea ce înseamnă că la fiecare 100 de lei atraşi de bănci ca depozite reuşesc să crediteze mai departe doar circa 75 de lei.</p>
      <p>La sfârşitul primelor nouă luni din acest an totalul depozitelor populaţiei şi companiilor a depăşit 346 miliarde de lei, în creştere cu 10% faţă de acceaşi perioadă a anului trecut. Din acest total, circa 226 mld. lei reprezintă depozitele în lei, în creştere cu 8,5%, dintre care aproape 125 mld. lei sunt depozitele populaţiei, în creştere cu 8,8%.</p>
      <figure>
        <img src="https://storage0.dms.mpinteractiv.ro/media/1/1481/22466/18599890/2/5-dobanzi.jpg"/>
      </figure>
      <h3>Topul celor mai bune dobânzi la depozite în noiembrie 2019</h3>
      <p>Banca Transilvania, cea mai mare bancă din România după active, oferă în luna noiembrie o dobândă de 1,75% la depozitele pe şase luni pentru populaţie, comparativ cu o dobândă de 3% pentru depozitele constituite pe o perioadă de 12 luni.</p>
      <p>BCR, a doua cea mai mare bancă de pe piaţa locală, remunerează clienţilor unele dintre cele mai mici dobânzi dintre băncile mari din top zece, atât pentru depozitele la 6 luni, unde dobânda standard este de 0,75%, cât şi la cele pe o perioadă de 12 luni, care sunt remunerate cu 1,05%.</p>
      <p>A treia bancă de pe piaţa locală, BRD-SocGen, parte a unuia dintre cele mai mare grupuri bancare din Franţa, remunerează depozitele în lei cu o dobândă de 0,75% pentru depozitele pe şase luni, şi cu 1% pentru cele pe 12 luni.</p>
      <p>Italienii de la UniCredit Bank oferă o dobândă de doar 0,7% pentru depozitele în lei constituite pe o perioadă de şase luni, şi de 0,85% pentru cele pe o perioadă de 12 luni. În cazul remuneraţiei pentru depozitele pe o perioadă de un an, dobânda de 0,85% este cea mai mică dintre cele oferite de primele zece bănci din piaţă pe acest produs.</p>
      <p>Raiffeisen Bank practică o dobândă de 1,5% pentru depozitele în lei pe şase luni, şi de 2% pentru cele pe o perioadă de 12 luni.</p>
      <p>În acelaşi timp, ING Bank, subsidiara locală a grupului olandez cu acelaşi nume, oferă cea mai mică dobândă din top zece la depozitele constituite pe o perioadă de şase luni, de doar 0,2%, comparativ cu o dobândă de 1,7% oferită la depozitele pe 12 luni.</p>
      <p>CEC Bank, singura bancă a statului român din top zece, oferă una dintre cele mai ridicate dobânzi pentru depozitele cu scadenţa la şase luni, de 2,5%, tendinţă care se păstrează şi în cazul produsului de economisire cu scadenţa la 12 luni, care sunt remunerate cu 3,5%.</p>
      <p>Alpha Bank, a opta bancă din sistemul bancar românesc, remunerează depozitele cu scadenţa la şase luni cu o dobândă de 1,85%, iar pe cele cu scadenţa la 12 luni cu o dobândă de 2,8%.</p>
      <p>OTP Bank, subsidiara locală a celui mai mare grup ungar, oferă la depozitele constituite pe o perioadă de şase luni o dobândă de 1,5%, iar pentru cele cu scadenţa la 12 luni oferă 2%.</p>
      <p>Cele mai mari dobânzi din top zece bănci după active sunt oferite de Garanti BBVA, care remunerează cu 3,4% clienţii care vin la ghişeu să consituie un depozit cu scadenţa la şase luni, şi cu 3,7% pe clienţii care constituie un depozit cu scadenţa la 12 luni.</p>
      <p>Dobânzile cu care băncile din România remunerează depozitele în lei pentru populaţie pot creşte faţă de acest nivel standard ilustrat de ZF, în contextul în care constituirea depozitelor prin canale digitale poate majora dobânda oferită în cazul unora dintre bănci chiar şi cu 1%</p>
      <figure>
        <img src="https://storage0.dms.mpinteractiv.ro/media/1/1481/22466/18599890/1/5-caseta.jpg"/>
      </figure>
    </article>
  </body>
</html>