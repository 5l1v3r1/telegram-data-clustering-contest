<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/stala-vidoma-vartist-igrashok-y-ilyuminaciji-dlya-novorichnoji-yalinki-na-sofiyskiy-ploshchi-v-kijevi-641516.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T14:58:55+00:00"/>
    <meta property="og:title" content="Стала відома вартість іграшок й ілюмінації для новорічної ялинки на Софійській площі в Києві"/>
    <meta property="og:description" content="Монтаж ялинки висотою 30 м і вагою понад 100 тонн розпочнеться 5 грудня і закінчиться за планом 12 грудня"/>
  </head>
  <body>
    <article>
      <h1>Стала відома вартість іграшок й ілюмінації для новорічної ялинки на Софійській площі в Києві</h1>
      <address>
        <time datetime="2019-11-21T14:58:55+00:00">21 Nov 2019, 14:58</time>
      </address>
      <h4>Монтаж ялинки висотою 30 м і вагою понад 100 тонн розпочнеться 5 грудня і закінчиться за планом 12 грудня</h4>
      <p>Вартість іграшок й ілюмінації для центральної новорічної ялинки на Софійській площі в Києві становитиме 2,7 млн гривень. Про це повідомив засновник проекту Folk Ukraine Ігор Добруцький.</p>
      <p>«Ціна іграшок й ілюмінації - 2,7 млн гривень, це тільки одна ялинка, все вже пораховано, і це я точно можу підтвердити», - сказав він.</p>
      <p>Ялинку прикрасять близько 1 тис. іграшок, і близько 20 км гірлянди буде використано для прикраси всієї локації на Софійській площі.</p>
      <p>Монтаж ялинки висотою 30 м і вагою понад 100 тонн розпочнеться 5 грудня і закінчиться за планом 12 грудня.</p>
      <p>«У цьому році початок різдвяних і новорічних свят планується з 14 грудня», - зазначив заступник голови Київської міської державної адміністрації Валентин Мондрієвський.</p>
      <p>Урочисте відкриття ялинки на Софійській площі відбудеться 19 грудня о 19:00.</p>
      <p>Також 19 грудня буде відкрито всі 12 ялинок в 10 районах столиці.</p>
      <p>Темою новорічних і різдвяних свят в цьому році буде «Лускунчик» (Софійська площа) і Полтавське гончарство - опишнянська кераміка (Контрактова площа).</p>
      <p>На обох локаціях, порівняно з попереднім роком, збільшиться кількість заходів і теплих зон, буде розміщено інформаційні стенди англійською та німецькими мовами.</p>
      <p>Як повідомлялось, КМДА схвалила організацію компанією «Глобал-Декор» (Global decor) новорічних і різдвяних свят в Києві з 14 грудня до 19 січня 2020 року.</p>
      <p>Global decor з 2014 року займається виробництвом дизайнерських різдвяних прикрас, садового декору, гідроконтейнерів для рослин, фігур зі склопластику.</p>
      <p>Громадський соціально-культурний проект Folk Ukraine займається організацією свят у Києві.</p>
      <p>Як повідомлялось, офіційне святкування Нового року на Софійській та Контрактовій площах у Києві <a href="https://glavcom.ua/kyiv/news/novorichni-svyatkuvannya-u-stolici-startuyut-14-grudnya-shcho-chekaje-na-kiyan-programa-641490.html">триватиме із 14 грудня до 19 січня</a>. Святкове засвічення ялинок для киян та гостей міста традиційно відбудеться 19 грудня о 19:00, у день святого Миколая.</p>
      <blockquote>
        <b>Читайте також: <a href="https://glavcom.ua/kyiv/news/novorichni-svyatkuvannya-u-stolici-startuyut-14-grudnya-shcho-chekaje-na-kiyan-programa-641490.html">Новорічні святкування у столиці стартують 14 грудня: що чекає на киян (програма)</a></b>
      </blockquote>
      <related>
        <a href="https://glavcom.ua/kyiv/news/novorichni-svyatkuvannya-u-stolici-startuyut-14-grudnya-shcho-chekaje-na-kiyan-programa-641490.html"/>
        <a href="https://glavcom.ua/kyiv/news/kiyani-prosyat-ne-vstanovlyuvati-cilnu-yalinku-na-sofiyskiy-ploshchi-636678.html"/>
        <a href="https://glavcom.ua/kyiv/news/stalo-vidomo-yakoyu-bude-golovna-novorichna-yalinka-ukrajini--636682.html"/>
      </related>
    </article>
  </body>
</html>