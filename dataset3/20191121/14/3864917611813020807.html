<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2822950-derzduma-rf-dozvolila-viznavati-gromadan-inoagentami.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T14:26:00+00:00"/>
    <meta property="og:title" content="Держдума РФ дозволила визнавати громадян &quot;іноагентами&quot;"/>
    <meta property="og:description" content="Державна дума Росії прийняла у третьому читанні поправки до закону про іноагентів, які дозволяють визнавати &quot;іноземними агентами&quot; фізичних осіб."/>
  </head>
  <body>
    <article>
      <h1>Держдума РФ дозволила визнавати громадян "іноагентами"</h1>
      <h2>Державна дума Росії прийняла у третьому читанні поправки до закону про іноагентів, які дозволяють визнавати "іноземними агентами" фізичних осіб.</h2>
      <address>
        <time datetime="2019-11-21T14:26:00+00:00">21 Nov 2019, 14:26</time>
      </address>
      <p>Про це повідомляється на <a href="http://duma.gov.ru/news/47045/">сайті Держдуми РФ</a> з посиланням на <a href="https://sozd.duma.gov.ru/bill/345523-7">прийняті поправки.</a></p>
      <p>Документ підтримали 311 російських депутатів, четверо утрималися.</p>
      <p>«Іноагентамі можуть бути визнані фізичні особи, які поширюють матеріали ЗМІ - іноземних агентів або беруть участь у їх створенні, а також отримують гроші або майно з-за кордону або від російських юросіб, які фінансуються з іноземних джерел», - йдеться в повідомленні.</p>
      <p>Уточнюється, що ЗМІ, які визнані іноземними агентами, для роботи в <a href="https://www.ukrinform.ua/tag-rosia">Росії </a>зобов'язані заснувати російську юрособу у статусі іноагента. Всі інформаційні матеріали повинні містити позначку, що їх поширює іноЗМІ-іноагент.</p>
      <p>Автор ініціативи, голова комітету Держдуми з інформаційної політики Леонід Левін, уточнював, що "якщо фізична особа пише або поширює матеріали про культуру, спорт або музику, то такого роду співпраця навряд чи може нести у собі ризики включення до списків іноземних агентів". А ось якщо людина пише матеріали, пов'язані з суспільно-політичною ситуацією, то ризики подібного включення є досить великими. У кожному конкретному випадку це буде визначати Мін'юст спільно з МЗС.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2810147-u-rosii-nabuv-cinnosti-zakon-pro-izolaciu-runetu.html">У Росії набув чинності закон про "ізоляцію" Рунету</a>
      </blockquote>
      <p>Як повідомлялося, закон про "іноземних агентів" був прийнятий у Росії в 2012 році. Будь-яка некомерційна організація або громадський рух можуть бути внесені до списку "агентів", якщо вони отримують фінансову підтримку з-за кордону і ведуть політичну діяльність. Критерії, за якими визначається така діяльність, у законі не є чітко визначеними. Організації, які потрапили до реєстра, повинні періодично звітувати про свою фінансову діяльність, а також вказувати в інтернеті і у всіх публікаціях в ЗМІ, що вони є "іноземним агентом". Порушення можуть привести до мільйонних штрафів.</p>
      <p>У листопаді 2017 року в Росії було прийнято закон, який дозволяє визнавати "іноземними агентами" засоби масової інформації, які отримують фінансування з-за кордону. Мін'юст відніс до "іноагентів" десять ЗМІ: "Голос Америки", "Idel.Реалии", "Кавказ.Реалии", "Крым.Реалии", телеканал "Настоящее время", Татаро-башкирську службу Радио Свобода (Azatliq Radiosi), Радио Свободная Европа / Радио Свобода (PCE / PC), "Сибирь.Реалии", "Фактограф" і "Север.Реалии".</p>
      <p>Представники російської влади неодноразово стверджували, що "закон про ЗМІ - іноземних агентів" є "дзеркальною реакцією" на вимоги американського законодавства про реєстрацію телеканалу Russia Today як "іноземного агента". У відповідь керівництво РСЕ / РС заявило, що "привітало б таку ситуацію, при якій медіакорпорація діяла б в Росії на тих же умовах, на яких Russia Today працює у США". RT веде цілодобове телемовлення у кабельних мережах по всій території країни, у той час як в Росії доступ до кабельних мереж і ефірного теле- і радіомовлення для іноземних ЗМІ є значно обмеженим.</p>
    </article>
  </body>
</html>