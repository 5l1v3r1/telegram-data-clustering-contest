<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/21/jovo-szerdan-gyakorlatilag-eldol-az-uj-osszetetelu-europai-bizottsag-sorsa"/>
    <meta property="og:site_name" content="infostart"/>
    <meta property="article:published_time" content="2019-11-21T14:12:39+00:00"/>
    <meta property="og:title" content="Jövő szerdán gyakorlatilag eldől az új összetételű Európai Bizottság sorsa"/>
    <meta property="og:description" content="November 27-ére írta ki a szavazást az új összetételű Európai Bizottság jóváhagyásáról az Európai Parlament (EP) házbizottságaként működő, úgynevezett Elnökök Értekezlete, miután csütörtökön értékelte, majd hivatalosan is lezárta a meghallgatásokat."/>
  </head>
  <body>
    <article>
      <h1>Jövő szerdán gyakorlatilag eldől az új összetételű Európai Bizottság sorsa</h1>
      <address><time datetime="2019-11-21T14:12:39+00:00">21 Nov 2019, 14:12</time> by <a rel="author">Infostart / MTI</a></address>
      <h3>November 27-ére írta ki a szavazást az új összetételű Európai Bizottság jóváhagyásáról az Európai Parlament (EP) házbizottságaként működő, úgynevezett Elnökök Értekezlete, miután csütörtökön értékelte, majd hivatalosan is lezárta a meghallgatásokat.</h3>
      <p>A testület az illetékes parlamenti szakbizottságok ajánlásainak megfelelően szabad utat engedett a meghallgatott huszonhat biztosjelöltnek, s így jövő héten sor kerülhet a strasbourgi plenáris ülésen a megerősítő voksolásra a végleges összetételt tükröző listáról.</p>
      <blockquote>Végül az EU-tagországok csúcsvezetőit tömörítő Európai Tanács nevezi ki minősített többséggel a bizottságot, de elemzők szerint ez pusztán formalitásnak számít.</blockquote>
      <p>David Sassoli, az EP elnöke arról számolt be, hogy a képviselőtestület az elmúlt két hónap során eleget tett demokratikus feladatainak, és alaposan megvizsgálta a jelöltek teljesítményét. Rámutatott, a meghallgatások időnként nehezek voltak, ugyanakkor egyedülálló lehetőséget nyújtottak a képviselőknek, hogy meggyőződhessenek arról, hogy a biztosjelöltek készen állnak a rájuk bízott munka elvégzésére.</p>
      <p>"A következő öt évben számos feladatunk lesz a migrációra és a menekültkérdésre adandó hosszú távú válaszoktól kezdve a klímaváltozás elleni harcban megszerzett vezető szerepünk megőrzéséig. Olyan Európai Bizottságra van tehát szükség, amely képes lépni az állampolgárok számára fontos ügyekben" - jelentette ki.</p>
      <p>"A polgárokkal közvetlen kapcsolatban álló parlament vizsgálni fogja az Európai Bizottság munkáját, biztosítva a korábbi vállalásai teljesítését" - hangsúlyozta David Sassoli.</p>
      <p>Az Ursula von der Leyen vezette új Európai Bizottság november elsején lépett volna hivatalba, azonban ezt el kellett halasztani. A cél most december elseje, ami annak ellenére is tarthatónak tűnik, hogy a kiválásra készülő Egyesült Királyság kormánya nem nevezte meg a jelöltjét, noha ez jogi kötelessége lenne. A csúszás miatt Jean-Claude Juncker mostani elnök és a biztosi testület jelenlegi tagjai maradtak a posztjukon ügyvivőként.</p>
      <p>
        <i>Nyitókép: MTI/Koszticsák Szilárd</i>
      </p>
    </article>
  </body>
</html>