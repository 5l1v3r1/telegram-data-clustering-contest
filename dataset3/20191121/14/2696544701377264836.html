<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191121_karacsony_gergely_budapest_parkolasi_maffia_kupper_andras"/>
    <meta property="og:site_name" content="HVG.hu"/>
    <meta property="article:published_time" content="2019-11-21T14:31:00+00:00"/>
    <meta property="og:title" content="Karácsony teljesen átszabná a fővárosi parkolást"/>
    <meta property="og:description" content="Erről szóló tervezete is van már a főpolgármesternek, amelyet a november 27-i ülésen terveznek megtárgyalni."/>
  </head>
  <body>
    <article>
      <h1>Karácsony teljesen átszabná a fővárosi parkolást</h1>
      <address><time datetime="2019-11-21T14:31:00+00:00">21 Nov 2019, 14:31</time> by <a rel="author">hvg.hu</a></address>
      <p>
        <b>Erről szóló tervezete is van már a főpolgármesternek, amelyet a november 27-i ülésen terveznek megtárgyalni.</b>
      </p>
      <p>Többek közt a „parkolási maffiával való leszámolást” célzó <a href="http://einfoszab.budapest.hu/list/fovarosi-kozgyules-nyilvanos-ulesei;id=101297;type=5;parentid=11061;parenttype=2">javaslatot</a> terjesztett be a Fővárosi Közgyűlésnek Karácsony Gergely budapesti főpolgármester, amely a november 27-i, következő ülésen napirendre is kerül – írta az <a href="https://index.hu/belfold/2019/11/21/karacsony_gergely_parkolas_javaslat/"><i>Index</i></a>.</p>
      <blockquote>A javaslat lényege, hogy a főpolgármester fél éven belül felmondatná a parkolás-ellenőrzésre vonatkozó alvállalkozói szerződéseket.</blockquote>
      <p>Amennyiben ez megvalósul, 2020. július 1-jétől a kerületi önkormányzatoknak, illetve az általuk erre létrehozott, ám saját vállalkozásoknak kell majd elvégezni a parkolóautomaták üzemeltetését, a díjfizetés ellenőrzését, és a többit.</p>
      <p>A tervezet alapján a kerületek lényegében saját kezükbe vehetik a parkolást, míg a mostani alvállalkozók elesnének a sokszor botrányos körülmények között és feltételekkel megkötött üzlettől.</p>
      <blockquote>Úgy tudni, Karácsony már tárgyalt a kerületekkel a javaslata tárgyában, de további egyeztetések is várhatók.</blockquote>
      <p>Karácsony egy másik javaslata, hogy a kötelezően kiszállítandó automaták számát harmadára csökkentené. Ezt azzal magyarázta, hogy megváltoztak a fizetési szokások, sokkal többen alkalmazzák a mobilfizetési lehetőségeket. A főpolgármester a bankkártyás fizetést lehetővé tévő automaták beszerzését is támogatja. </p>
      <p>Korábban a <i>444.hu</i> készített <a href="https://hvg.hu/itthon/20190212_ferencvaros_parkolas_444_kozossegi_finanszirozas_film">átfogó dokumentumfilmet</a> a budapesti parkolási mutyiról, melyben Kupper András neve is elhangzik. A portál azt írta róla: Kupper cége engedély nélkül szedett parkolási díjat az Állatkerti úton, de az övé volt a hírhedt Centrum parkolási birodalom is, cégeinek vezetői, 23 személy, jelenleg is a vádlottak padján ül csalás vádjával. Kupper miatt <a href="https://hvg.hu/itthon/20191105_Zuglo_egy_olyan_cegtol_vesz_parkolo_automatakat_aminek_a_tulajdonosat_csalasert_eliteltek">Zuglóban is botrány volt</a>.</p>
      <related>
        <a href="https://hvg.hu/itthon/20191107_A_DK_nem_tamogatja_az_uj_zugloi_parkolasi_szerzodest"/>
        <a href="https://hvg.hu/itthon/20191107_Megsem_szavaz_a_zugloi_testulet_a_parkolasrol_egyelore"/>
      </related>
    </article>
  </body>
</html>