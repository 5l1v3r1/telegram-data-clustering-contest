<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/21/news/campidoglio_marcello_de_vito_torna_in_aula_e_si_siede_nello_scranno_da_presidente_dove_eravamo_rimasti_-241574303/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T14:15:00+00:00"/>
    <meta property="og:title" content="Campidoglio, Marcello De Vito torna in aula e si siede nello scranno da presidente. &quot;Dove eravamo rimasti?&quot;"/>
    <meta property="og:description" content="Accolto da applausi, e poi da qualche dissenso, l'esponente grillino in attesa del processo per corruzione. Le sue prime parole &quot;Heri dicebamus&quot;"/>
  </head>
  <body>
    <article>
      <h1>Campidoglio, Marcello De Vito torna in aula e si siede nello scranno da presidente. "Dove eravamo rimasti?"</h1>
      <h2>Accolto da applausi, e poi da qualche dissenso, l'esponente grillino in attesa del processo per corruzione. Le sue prime parole "Heri dicebamus" citazione in latino come la frase che disse Enzo Tortora. Le opposizioni: "Rifletta sull'opportunità della sua permanenza alla guida dell'Aula". Assente la sindaca Raggi che però, prima dell'ingresso, ha parlato con De Vito per qualche minuto a tu per tu</h2>
      <address>
        <time datetime="2019-11-21T14:15:00+00:00">21 Nov 2019, 14:15</time>
      </address>
      <p> Marcello De Vito è stato accolto dagli applausi di parte del pubblico e dei consiglieri al suo ritorno sullo scranno della presidenza dell'Assemblea Capitolina dopo la revoca degli arresti in carcere e poi dei domiciliari. Su De Vito, presidente del Consiglio comunale M5s (mai dimesso, nonostante l'arresto) pende l'accusa di corruzione in uno dei filoni dell'inchiesta sul progetto del nuovo stadio della Roma Calcio a Tor di Valle.<br/><br/>Prima ha salutato di persona i consiglieri di opposizione e maggioranza. "Heri dicebamus", le sue prime parole di De Vito, in latino, ovvero "dove eravamo rimasti", la stessa frase che disse Enzo Tortora. Poi il presidente ha aggiunto: "E' un piacere e un onore tornare a presiedere questa Aula e ritrovare i colleghi". In Consiglio comunale non è presente Virginia Raggi che però, prima dell'ingresso, ha parlato con De Vito per qualche minuto a tu per tu.<br/><br/>De Vito, già candidato M5s a sindaco di Roma, era stato arrestato lo scorso 20 marzo insieme ad altre tre persone accusato di aver agevolato attraverso tangenti la realizzazione del progetto del costruttore Luca Parnasi sul nuovo impianto sportivo. Allora la sindaca aveva commentato a caldo: "Sono infuriata ma vado avanti: lui e Roberta Lombardi non mi amavano"</p>
      <h3>Le opposizioni: "Rifletta sull'opportunità di stare qui"</h3>
      <p>De Vito ha avviato i lavori di oggi dell'Assemblea Capitolina ripartendo dall'ordine del giorno prestabilito, ma le opposizioni nei loro interventi gli hanno chiesto di riflettere sulla "opportunità politica" della sua permanenza alla guida dell'Aula visto il processo che lo vede imputato con l'accusa di corruzione. Sia il capogruppo Pd Giulio Pelonzi sia quello di Fratelli d'Italia Andrea De Priamo sono intervenuti rinnovando "comprensione" e "rispetto" per la vicenda umana ma anche ponendo l'attenzione sul ruolo di garanzia della presidenza d'Aula. De Priamo ha invitato De Vito a riflettere sulla "opportunità politica della sua permanenza come presidente".<br/><br/>Da parte sua Pelonzi ha aggiunto: "Rifletta, anche alla luce dell'imminente dibattito sui poteri di Roma Capitale, sull'opportunità di ricoprire il suo ruolo di presidente". La consigliera Cristina Grancio del Gruppo Misto ha invece annunciato che ritirava i suoi ordini del giorno e abbandonava l'Aula in segno di protesta contro la permanenza di De Vito alla presidenza.</p>
      <h3>Gelida la replica di De Vito</h3>
      <p> "Vi ringrazio e prendo atto delle vostre considerazioni - ha detto il presidente dell'assemblea capitolina - Grazie dell'appunto e del richiamo ai doveri della mia funzione, che accolgo certamente. Al momento non c'è alcuna istanza di revoca con 24 firme, laddove ci dovesse essere sarà cura della presidenza di calendarizzarla nei termini di regolamento".</p>
      <h3>Applausi dai colleghi M5s ma Stefàno si dissocia</h3>
      <p>"Non ho nulla di personale nei suoi confronti dal punto di vista umano, sono felice di vederla qui, però...". Il consigliere Enrico Stefàno del M5s, ex vicepresidente vicario dopo l'arresto di De Vito, si dissocia dagli applausi dell'arcipelago grillino.  "Il suo è un ruolo molto delicato di rappresentanza non solo dell'Aula ma, attraverso l'Aula, di tutta Roma, è inevitabile una sua riflessione da questo punto di vista - ha detto rivolto al collega - il ruolo è delicato ed è opportuno riflettere, soprattutto nell'ottica più grande di comunità e città che si rappresenta".<br/> </p>
      <h3>Citata la legge Severino</h3>
      <p>Ai sensi della Legge Severino "a seguito dell'ordinanza di revoca degli arresti domiciliari per Marcello De Vito decade la sospensione della carica di consigliere e presidente dell'Assemblea capitolina e vengono meno le condizioni per la supplenza del consigliere Roberto Allegretti, il cui mandato ha termine". Lo ha scandito in apertura di Assemblea Capitolina la vicepresidente del Consiglio, Sara Seccia. Per questo De Vito può tornare ad essere presidente del Consiglio Comunale di Roma.<br/><br/><br/><br/> </p>
    </article>
  </body>
</html>