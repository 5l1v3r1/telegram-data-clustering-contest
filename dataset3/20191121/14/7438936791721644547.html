<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/-Pro-Prahu-by-to-byly-ctyri-deti-pro-Liberec-dve-To-je-prece-nic-Syrsti-sirotci-prijdou-604185"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T14:43:00+00:00"/>
    <meta property="og:title" content="„Pro Prahu by to byly čtyři děti, pro Liberec dvě. To je přece nic.“ Syrští sirotci přijdou?"/>
    <meta property="og:description" content="Iniciativa Češi pomáhají má seznam zhruba dvou stovek rodin, které by byly ochotny přijmout dětské uprchlíky z řeckých táborů. Vyzvala vládu, aby poskytnutí pomoci umožnila a vytvořila meziresortní skupinu, která by navrhla přesný postup. Na tiskové konferenci to řekl zakladatel iniciativy Jaroslav Miko. Řecko v září požádalo o to, aby Česko přijalo 40 dětí bez doprovodu z řeckých uprchlických táborů."/>
  </head>
  <body>
    <article>
      <h1>„Pro Prahu by to byly čtyři děti, pro Liberec dvě. To je přece nic.“ Syrští sirotci přijdou?</h1>
      <address>
        <time datetime="2019-11-21T14:43:00+00:00">21 Nov 2019, 14:43</time>
      </address>
      <p>
        <b>Iniciativa Češi pomáhají má seznam zhruba dvou stovek rodin, které by byly ochotny přijmout dětské uprchlíky z řeckých táborů. Vyzvala vládu, aby poskytnutí pomoci umožnila a vytvořila meziresortní skupinu, která by navrhla přesný postup. Na tiskové konferenci to řekl zakladatel iniciativy Jaroslav Miko. Řecko v září požádalo o to, aby Česko přijalo 40 dětí bez doprovodu z řeckých uprchlických táborů.</b>
      </p>
      <p>„Rodin je nyní zhruba 200. Některé už nevěří, že by se vše zrealizovalo (přijetí dětských uprchlíků)... Proběhlo setkání s některými rodinami. Přijely ze Zlína, z Ostravy. Jely do Prahy, aby se něco dozvěděly,“ uvedl Miko. Ten hovořil ráno i v České televizi. </p>
      <p>Počet uprchlíků do Řecka totiž výrazně roste. Jak je to možné? „Je to tím, že turecký prezident Erdogan v podstatě prohlásil, že by chtěl vracet Syřany do Sýrie. A je potřeba si uvědomit, že většina lidí se bojí perzekucí. Takže ten strach je ten důvod, že někteří ti lidé z důvodu obav návratu do Sýrie se vydávají do Evropy,“ podotkl Miko. Ten byl sám i s humanitární pomocí na řeckých ostrovech v upchlických táborech. „Byl jsem zděšen, jaké jsem tam viděl podmínky. Že děti tam spí v dírách, utíkají do lesů. Lidé tam čekají pět hodin na jídlo, aby dostali zkaženou rýži. Je tam všude smrad. Děti nereagují tak, jak by měly děti reagovat,“ poznamenal a kritizoval některé politiky, že sdělují o podmínkách v těchto táborech dezinformace.</p>
      <p>V současné době je podle jeho slov v Řecku více než 4 962 nezletilých dětí bez doprovodu, 1 598 těchto dětí žije v otřesných podmínkách v táborech. A jak je možné, že se děti dostanou do Řecka bez doprovodu? „Když v Sýrii přišly děti o rodiče, vzali je na cestu jejich sousedi. Pak je v Řecku zanechali,“ podotkl. „Ten stav je šílený a Řecko to kapacitně nezvládá,“ dodal.</p>
      <p>Řecko začátkem září vyzvalo všechny ministry vnitra EU, aby jejich země přijaly děti bez doprovodu z řeckých uprchlických táborů. Na dopis upozornil server Hlídací pes. Šéf resortu Jan Hamáček (ČSSD) pak uvedl, že se Řecko jen snaží znovu vyvolat debatu o přerozdělování uprchlíků. Dodal, že v přesouvání sedmnáctiletých bez nároku na azyl po Evropě nevidí smysl. Minulý týden Atény vybídl, aby poskytly seznam konkrétních dětí, které by ČR mohla přijmout. Podotkl, že podobnou žádost zaslal do Řecka už před rokem, odpověď ale nedostal.</p>
      <p>Miko řekl, že český ministr vnitra loni žádal pouze o seznam syrských dětí a řecká strana odmítla vybírat potřebné podle státní příslušnosti. „Opakuje se ta situace. Ministr znovu žádá o seznam syrských dětí. Řecká strana znovu zopakovala, že děti na základě národnosti separovat nelze,“ dodal Miko.</p>
      <p>Organizace pro pomoc uprchlíků, konkrétně Tomáš Knězek, považuje iniciativu Češi pomáhají za velmi prospěšnou. Řekl to alespoň v České televizi, kdy podotkl, že toto je častý argument „slušnočechů“ a „rasistů“: „Vemte si je domů.“ A iniciativa to právě podle jeho slov dokázala dát dohromady.</p>
      <slideshow>
        <figure>
          <img src="https://cms.parlamentnilisty.cz/image.ashx?f=PL_636249081106819823.JPG&amp;id=120776"/>
          <figcaption>Situace kolem imigračního centra pro cizince v Děd...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=PL-1_636249081701677952.JPG&amp;id=120777"/>
          <figcaption>Situace kolem imigračního centra pro cizince v Děd...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=PL-2_636249082932226960.JPG&amp;id=120778"/>
          <figcaption>Situace kolem imigračního centra pro cizince v Děd...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=PL-3_636249082051877614.JPG&amp;id=120779"/>
          <figcaption>Situace kolem imigračního centra pro cizince v Děd...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=PL-4_636249082257127928.JPG&amp;id=120780"/>
          <figcaption>Situace kolem imigračního centra pro cizince v Děd...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=PL-5_636249082704316237.JPG&amp;id=120781"/>
          <figcaption>Situace kolem imigračního centra pro cizince v Děd...</figcaption>
        </figure>
        <figcaption>Fotogalerie: - Imigrační centrum v Dědinách</figcaption>
      </slideshow>
      <p>Iniciativa Češi pomáhají spolu s Lékaři bez hranic, Organizací pro pomoc uprchlíkům a Amnesty International vyzvala vládu, aby projevení solidarity nebránila a vytvořila meziresortní skupinu, která by navrhla přesný postup přijetí dětských běženců bez doprovodu z Řecka.</p>
      <p>Na kabinet chtějí ve Sněmovně tlačit i opoziční politici. Podle nich je absurdní, že desetimilionová bohatá země s humanistickou tradicí za víc než rok pomoc neposkytla. „Kdybychom rozmístili 40 dětí po celé republice, pro Prahu by to byly čtyři děti, pro Liberec dvě. To je přece nic,“ řekl místopředseda STAN Jan Farský.</p>
      <p>S návrhem přijmout 50 syrských sirotků z řeckých táborů přišla loni europoslankyně Michaela Šojdrová (KDU-ČSL). Premiér Andrej Babiš (ANO) tehdy uvedl, že Česko žádné migranty přijímat nebude a uprchlíkům je třeba pomáhat v jejich zemích. Zmínil plán vybudovat sirotčinec v Sýrii. Týdeník Respekt před nedávnem informoval, že se tento Babišův záměr neuskuteční.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Skoncime-v-jeskynich-Putin-nastve-Gretu-a-dalsi-604191"/>
        <a href="https://www.parlamentnilisty.cz/arena/nazory-a-petice/Marian-Kechlibar-Obcanske-iniciativy-v-Nemecku-uspesne-blokuji-stavby-novych-vetrnych-elektraren-604195"/>
        <a href="https://www.parlamentnilisty.cz/arena/monitor/Vladnou-v-Nemecku-idioti-Zeman-to-pry-rekl-Jenze-604177"/>
        <a href="https://www.parlamentnilisty.cz/arena/monitor/Navrh-poslancu-STAN-ma-zamezit-podomnimu-prodeji-energii-604180"/>
      </related>
    </article>
  </body>
</html>