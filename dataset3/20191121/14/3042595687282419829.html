<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/gjemmer-drillen-i-buksa/71828430"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T14:20:15+00:00"/>
    <meta property="og:title" content="Gjemmer drillen i buksa"/>
    <meta property="og:description" content="Tom jaktet tyver i Kragerø. Fluktbil funnet dagen etter."/>
  </head>
  <body>
    <article>
      <h1>Gjemmer drillen i buksa</h1>
      <h2>Tom jaktet tyver i Kragerø. Fluktbil funnet dagen etter.</h2>
      <address><time datetime="2019-11-21T14:20:15+00:00">21 Nov 2019, 14:20</time> by <a rel="author">Øistein Norum Monsen</a></address>
      <p>Tyvene tok i bruk en klassisk metode da de oppsøkte byggevarehuset Montér i Kragerø torsdag i forrige uke. En person avledet oppmerksomheten, den andre gjemte en drill og annet dyrt verktøy ned i buksa.</p>
      <p>
        <b>- De stjal el-verktøy og de fikk med seg de dyreste modellene, sier innehaver Tom Tangen, som anslår at tyvene stakk fra butikken med varer til en verdi mellom 10 000 og 12 000 kroner.</b>
      </p>
      <p>En av de ansatte i butikken fikk mistanke til mannen og sjekket overvåkingsvideoen.</p>
      <p>- Da ser vi tydelig at han tar tre ting. Vi løper ut av butikken og rekker bort til bilen, men da spinner den av gårde, sier Tangen.</p>
      <h3>Ringte 112</h3>
      <p>Tom Tangen sjekket overvåkingskameraet og så at bilen kjørte ned mot Kragerø sentrum. Butikken ligger rett ved en rundkjøring og Tangen forteller at bilen da måtte kjørt samme vei tilbake for å komme seg ut av byen.</p>
      <p>Han meldte fra til 112, og ifølge Tangen, var politiet raske på ballen.</p>
      <p>- En mann var innom og stjal en drill og noe annet. Han satte seg i bilen og kjørte mot byen i en liten, sølvfarget bil, sier Petter Eddersberg, som er jourhavende etterforsker ved politiet i Skien.</p>
      <p>Tangen etterlyste den polsk-registrerte bilen på sin Facebook-side og sammen med ansatte ved butikken startet de jakten på de frekke tyvene.</p>
      <p>- Til sammen var det tre biler pluss politiet som var ute og leita etter bilen, sier Tangen til Dagbladet.</p>
      <h3>Parkert i sentrum</h3>
      <p>Etter å ha lett i tre-fire timer ga de opp. Det kunne se ut som om bilen og gjerningspersonene var kommet seg unna.</p>
      <figure>
        <img src="https://dbstatic.no/71838662.jpg?imageId=71838662&amp;x=21.297836938436&amp;y=0&amp;cropw=53.410981697171&amp;croph=100&amp;width=321&amp;height=338"/>
        <figcaption><b>JAKTET TYVER:</b> Tom Tangen ble utsatt for butikktyver. Da han oppdaget hva som skjedde på overvåkingskameraet, hoppet han i bilen for å finne tyvene. Foto: Privat. Vis mer</figcaption>
      </figure>
      <p>Facebook-posten til Tom Tangen vekket et stort engasjement på og ble delt en rekke ganger. Dagen etter ble bilen funnet. Tom Tangen gjengir det slik:</p>
      <p>- Fredag ble en venn som bor i Kragerø oppmerksom på en pick-up med biltilhenger som rygget opp i gata hans. Da han gikk ut for å sjekke, kjente han igjen bilen og ringte politiet.</p>
      <p>Ifølge Tangen, kom politiet kjapt denne gangen også. Sjåføren i pick-up’en skal ha blitt pågrepet. I bilen skal det ha blitt funnet en gul jakke, lik den som ble sett på overvåkingsvideoen.</p>
      <p>Dagen etter fikk politiet beskjed fra operasjonssentralen om at den etterlyste bilen var funnet på en adresse i Kragerø. En patruljebil rykket til stedet.</p>
      <figure>
        <img src="https://dbstatic.no/71828468.jpg?imageId=71828468&amp;x=0&amp;y=30.260869565217&amp;cropw=100&amp;croph=33.652173913043&amp;width=643&amp;height=387"/>
        <figcaption><b>FUNNET PÅ TILHENGER:</b> Den antatte fluktbilen ble funnet på en tilhenger i sentrum av Kragerø. Registreringsnummeret er det samme som på bilen som forsvant etter butikktyveriet. Foto: Privat. Vis mer</figcaption>
      </figure>
      <p>- Der fant politiet en polsk bil på en tilhenger, sier Liv Berit Nesland, som er etterforskningsleder ved politistasjonen i Kragerø.</p>
      <p>Bilder viser at den mistenkte bilen sto på en tilhenger klar til å fraktes bort.</p>
      <h3>Avhørt</h3>
      <p>- Sjåføren ble avhørt av politiet, men forklarte at han ikke hadde kjennskap til butikktyveriet dagen før. Han kjente heller ikke til personene fra overvåkingskameraet, sier Nesland.</p>
      <p>Ifølge etterforskningslederen skulle den polske mannen hente en bil som hadde fått motortrøbbel.</p>
      <p>Han fikk gå fri etter å ha forklart seg. Det ble ikke funnet tyvegods i bilen.</p>
      <p>- Vi har ting vi kan sjekke ut her, men dette er en sak som fort kan bli henlagt når vi ikke har egne folk som jobber og ser slike saker i sammenheng, sier Liv Berit Nesland. Hun opplyser at poliotiet har sikret noen spor og vurderer ytterligere etterforskingsskritt i saken. Dette er imidlertid en sak som ikke vil få høyest prioritet.</p>
      <p>Hun sier at hun forstår frustrasjonen folk føler når de anmelder slike saker som ofte ender opp med henleggelse.</p>
      <p>- Hvert enkelt tyveri utgjør ofte ikke så store verdier, men hvis de reiser fra sted til sted og stjeler, så blir det jo store summer av det og disse sakene bør sees i sammenheng. Vi kan ikke legge skjul på at det er vanskelig å prioritere vinningssaker foran andre saker med høyere prioritet. Vi skulle gjerne gjort mer med slike saker, sier Nesland til Dagbladet.</p>
      <p>Tom Tangen regnet med at saken ville bli henlagt.</p>
      <p>- Jeg skjønner hva politiet har av kapasitet. De har fått en del tips av meg på navn, men slik har det blitt, sier Tom Tangen.</p>
    </article>
  </body>
</html>