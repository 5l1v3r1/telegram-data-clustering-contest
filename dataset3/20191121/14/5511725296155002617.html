<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/auto/zinas/novembris-visbistamakais-menesis-nesagatavotiem-satiksmes-dalibniekiem.d?id=51658043"/>
    <meta property="og:site_name" content="DELFI"/>
    <meta property="article:published_time" content="2019-11-21T14:53:20+00:00"/>
    <meta property="og:title" content="Novembris – visbīstamākais mēnesis nesagatavotiem satiksmes dalībniekiem "/>
    <meta property="og:description" content="To ceļu satiksmes negadījumu statistikas tabulās, kuros cietuši vai gājuši bojā cilvēki, novembris neizskatās īpaši bīstams – ne avāriju, ne cietušo vai bojāgājušo satiksmes dalībnieku skaita ziņā tas neapsteidz pārējos mēnešus. Taču apdrošināšanas sabiedrību dati liecina par ko citu – nelieli satiksmes negadījumi visvairāk notiek tieši novembrī. Tam ir ne viens vien iemesls, taču tie visi iedalāmi divās kategorijās – pasliktināta redzamība un ceļa seguma izmaiņas."/>
  </head>
  <body>
    <article>
      <h1>Novembris – visbīstamākais mēnesis nesagatavotiem satiksmes dalībniekiem </h1>
      <address><time datetime="2019-11-21T14:53:20+00:00">21 Nov 2019, 14:53</time> by <a rel="author">DELFI Auto</a></address>
      <p>
        <b>To ceļu satiksmes negadījumu statistikas tabulās, kuros cietuši vai gājuši bojā cilvēki, novembris neizskatās īpaši bīstams – ne avāriju, ne cietušo vai bojāgājušo satiksmes dalībnieku skaita ziņā tas neapsteidz pārējos mēnešus. Taču apdrošināšanas sabiedrību dati liecina par ko citu – nelieli satiksmes negadījumi visvairāk notiek tieši novembrī. Tam ir ne viens vien iemesls, taču tie visi iedalāmi divās kategorijās – pasliktināta redzamība un ceļa seguma izmaiņas.</b>
      </p>
      <p>"Divreiz vairāk sabojātu automašīnu – tāda ir Latvijas rudens haosa uz ceļiem cena. <a href="https://www.delfi.lv/temas/satiksme-0">Satiksmes</a> negadījumu skaita biežuma pieaugums atkārtojas katru rudeni. Pie pieaugošā satiksmes negadījumu skaita vainojama ne tikai īpaši intensīvā satiksme, bet arī klimata apstākļi: gaiss atdziest, bieži līst lietus, veidojas migla un atkala, kas parādās negaidot, savukārt autovadītāji nepareizi novērtē ceļa segumu. Protams, arī dienu garuma samazināšanās dēļ arvien vairāk laika braucam krēslā," stāsta <a href="https://www.delfi.lv/temas/bta">BTA</a> auto apdrošināšanas produktu vadītājs Gunārs Faļkovskis.</p>
      <p>Pulksteņa pagriešana oktobra beigās ievērojami pasliktina avāriju statistiku – pēc jaunākajiem BTA datiem, nākamajā darba dienā pēc pulksteņa pagriešanas avāriju skaits palielinās vidēji par 25%, salīdzinot ar citām darba dienām.</p>
      <p>Apdrošināšanas sabiedrība novembrī visbiežāk reģistrē sīkus satiksmes negadījumus – sadursmes, negadījumus, ko izraisījusi drošas distances neievērošana, izslīdēšanu uz galvenā ceļa u.tml. Šādu satiksmes negadījumu vidējais zaudējumu apmērs ir vidēji 1000 eiro.</p>
      <p>Novembris no pārējiem mēnešiem atšķiras ar tumsu un ļoti mainīgiem ceļa apstākļiem. Naktīs temperatūra nereti noslīd zem nulles, un agri no rīta autovadītāji nokļūst atkalā. Dienas laikā situācija ir pretēja – gaisa temperatūra nereti paaugstinās virs nulles, bet galvenie ceļi jau ir nokaisīti ar sāli, tāpēc ledus vietā tos klāj ūdens.</p>
      <p>"Šādos apstākļos liela ietekme uz satiksmes drošību ir riepām. Es pat nerunāju par vasaras riepām – tās pret ziemas riepām vajadzētu nomainīt jau oktobrī. Taču arī ziemas riepas nav panaceja – ne visas ziemas riepas nodrošina labu saķeri, un autovadītāji nereti kļūdās, novērtēdami savu riepu stāvokli, kļūdaini interpretē ceļa apstākļus un savas auto vadīšanas prasmes," saka "Goodyear" tirdzniecības vadītājs Baltijas valstīs Mārtiņš Grīnbergs.</p>
      <p>Viņš iesaka, automašīnu sagatavojot ziemai, neaprobežoties tikai ar riepu nomaiņu. Tās pašas riepas ir arī jāuzrauga – regulāri jāpārbauda spiediens, lai tas atbilstu ražotāja norādītajiem datiem. Tikai tā ir iespējams nodrošināt, ka visa riepas virsma nolietosies vienmērīgi un riepas nodrošinās maksimālu saķeri.</p>
      <p>Vēl pirms montāžas vajadzētu novērtēt riepu stāvokli – ja protektora dziļums ir tikai nedaudz lielāks par minimālo atļauto, ir vērts iegādāties jaunu komplektu, nevis braukt ar nolietotām riepām, riskējot, ka kuru katru brīdi protektora dziļums kļūs mazāks par atļauto. Nolietotais riepu komplekts ziemas vidū tik un tā būs jāmaina.</p>
      <p>"Tikai labi sagatavota automašīna ar labām riepām un autovadītājs, kas ievēro drošu braukšanas ātrumu, var nodrošināt satiksmes drošību. Autovadītāji nevar nevienu piespiest ierīkot apgaismojumu uz visiem ceļiem vai visus gājējus apkarināt ar atstarotājiem, tāpēc ir svarīgi izdarīt maksimāli visu, kas atkarīgs no viņiem pašiem," saka Grīnbergs.</p>
      <p>Kritiski novērtēt vajadzētu arī tikai rudenī sastopamo īpaši slidena ceļa tipu – ceļa gabalu, kurā sabiris liels daudzums lapu. Mitrs ceļa segums kopā ar lapām ir īpaši slidens – pa to būtu jābrauc tikpat uzmanīgi, kā pa sniegu vai lietu.</p>
      <related>
        <h4>Lasi vēl</h4>
        <a href="https://www.delfi.lv/auto/zinas/kados-gadijumos-vispiemerotakas-ir-ziemas-riepas-ar-radzem.d?id=51637901"/>
        <a href="https://www.delfi.lv/auto/zinas/riepu-mainas-zelta-likumi-jeb-ka-zinat-ka-pienacis-laiks-ziemas-riepam.d?id=51605405"/>
        <a href="https://www.delfi.lv/auto/zinas/rudens-ir-viens-no-nelabveligakajiem-laikiem-satiksmes-drosibai.d?id=51508049"/>
      </related>
    </article>
  </body>
</html>