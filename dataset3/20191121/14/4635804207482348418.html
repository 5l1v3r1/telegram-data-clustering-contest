<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/volkswagen-ceosundan-turkiye-fabrikasi-hakkinda-yeni-aciklama/"/>
    <meta property="og:site_name" content="LOG"/>
    <meta property="article:published_time" content="2019-11-21T14:39:07+00:00"/>
    <meta property="og:title" content="Volkswagen CEO’sundan Türkiye fabrikası hakkında yeni açıklama"/>
    <meta property="og:description" content="Geçtiğimiz ay Türkiye'nin Suriye operasyonuyla bağlantılı bir erteleme ile gündeme gelen Volkswagen Türkiye fabrikasında yeni bir açıklama var."/>
  </head>
  <body>
    <article>
      <h1>Volkswagen CEO’sundan Türkiye fabrikası hakkında yeni açıklama</h1>
      <address><time datetime="2019-11-21T14:39:07+00:00">21 Nov 2019, 14:39</time> by <a rel="author">Can TUNÇER</a></address>
      <p>Geçtiğimiz ay Türkiye’nin Suriye operasyonuyla bağlantılı bir erteleme ile gündeme gelen <b>Volkswagen Türkiye fabrikasında</b> yeni bir açıklama var.</p>
      <p><b>Volkswagen</b>, hatırlarsınız kısa süre önce Türkiye’de <b>943.5 milyon TL </b>sermayeli bir şirket kurdu ve Türkiye fabrikası için büyük bir adım attı. Ancak daha sonra bu büyük önem arz eden fabrika <b>Suriye’de</b> yürütülen askeri operasyon nedeniyle<b> erteledi </b>ya da daha farklı bir şekilde <b>beklemeye alındı.</b> İşte bu konu hakkında <b>Volkswagen CEO</b>‘su <b>Herbert Diess</b>, beklenmedik dilde bir açıklama kaleme <a href="https://tr.sputniknews.com/turkiye/201911211040669836-volkswagen-ceosu-harp-meydaninin-yanina-temel-atmayacagiz/">aldı</a>. Bu açıklamada CEO, şaşırtıcı şekilde Türkiye’ye yatırımı erteleme kararını “<i>İnsanlar öldürüldüğü müddetçe, bir harp meydanının yanına temel atmayacağız</i>” sözleriyle savundu. Alman hükümeti ve Avrupa Birliği’nin, Suriye’nin kuzeyindeki askeri ihtilaf konusundaki değerlendirmesine katıldıklarını açıklayan <b>Herbert Diess, </b>hepsine ek olarak “Yaptırımlar, korumacılığa yol açacak nitelik kazanmamalı” vurgusunu yaparak, uluslararası ticaret ve yakın ekonomik bağların her zaman barış, refah ve özgürlüğün gelişmesine katkıda bulunduğuna dair inancını aktardı.</p>
      <h3>Volkswagen Türkiye fabrikası için geçen hafta da resmi bir açıklama gelmişti</h3>
      <p>Konuyla ilgili <a href="https://www.reuters.com/article/syria-security-turkey-volkswagen/vw-says-it-is-not-scouting-alternative-locations-to-turkey-plant-idUSL5N2772K9">Reuters</a>‘e konuşan<b> Andreas Tostmann</b>, fabrika için alternatif yer bakılıyor iddialarını kesin bir dille yalanlamıştı. Tostmann açıklamasında; “<i>Gelişmeleri şu anda izliyoruz. Türkiye yatırımıyla ilgili planlar şu anda bekletiliyor. Aktif olarak alternatif yerlere bakmadığımızı da net bir şekilde söyleyebilirim.</i>” ifadelerine yer verdi. Volkswagen’in yatırımı beklemeye aldığını açıklamasının ardından hatırlarsınız Bulgaristan Hükümeti 135 milyon euroluk teşviki <b>260 milyon euro</b> seviyesine çıkartmış, Romanya Başbakanı Ziarul Financiar ise grup ile yeni görüşmeler başlattıklarını duyurmuştu.</p>
      <p>Konunun son durumu gerçekten oldukça karışık bir hal almış durumda. Bakalım bu konuda önümüzdeki günler tam olarak neler gösterecek?</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/adeta-tank-gibi-elektrikli-bisiklet-trefecta-rdr-video/"/>
      </related>
    </article>
  </body>
</html>