<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/fdu-obelezava-40-godina-od-pocetka-novog-talasa-u-sfrj/"/>
    <meta property="og:site_name" content="Krstarica"/>
    <meta property="article:published_time" content="2019-11-21T14:57:00+00:00"/>
    <meta property="og:title" content="FDU obeležava 40 godina od početka Novog talasa u SFRJ"/>
    <meta property="og:description" content="BEOGRAD, 21. novembra (TANJUG) - Ove godine se obeležava 40 godina od početka Novog talasa u SFRJ, sveumetničkog pokreta pod uticajem raznih zapadnih"/>
  </head>
  <body>
    <article>
      <h1>FDU obeležava 40 godina od početka Novog talasa u SFRJ</h1>
      <address><time datetime="2019-11-21T14:57:00+00:00">21 Nov 2019, 14:57</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520823-750x430.jpg"/>
        <figcaption>Foto: Tanjug/Tanjug arhiva</figcaption>
      </figure>
      <p>BEOGRAD, 21. novembra (TANJUG) – Ove godine se obeležava 40 godina od početka Novog talasa u SFRJ, sveumetničkog pokreta pod uticajem raznih zapadnih tendencija u popularnoj muzici, filmu i umetnosti uopšte.</p>
      <p>S obzirom da je veliki broj autora odgovornih za sva dešavanja završio ili studirao FDU, u petak, 29. novembra će se realizovazi tri događaja koja će predstavljati svojevrstan omaž specifičnom vremenu i svedocima istog.</p>
      <p>Inicijalni period je trajao između 1979-1982. godine, na liniji gradova Rijeka – Ljubljana – Zagreb – Beograd – Novi Sad kada su stvoreni artefakti koji su obeležili kako epohu tako i buduće tendencije.</p>
      <p>Planirani program obuhvata tribinu na sceni „Mata Milošević“ od 13 do 15 časova na kojoj će se govoriti o značaju ove ustanove u pokretu koji je imao politički, socijalni, fenomenološki i umetnički značaj.</p>
      <p>Tribinu će moderirati profesor Aleksandar S. Janković, dok su učesnici Boris Miljković, Biljana Maksić, Milutin Petrović i Vladimir Đurić.</p>
      <p>Nakon tribine u velikoj bioskopskoj sali u 15.30 časova uslediće projekcija filma reditelja Miloša Radivojevića „Dečko koji obećava“, a publici će se obratiti scenarista filma profesor Nebojša Pajkić.</p>
      <p>Odmah nakon projekcije u foajeu između ove dve sale, od 18 časova će biti održan koncert Ad Hoc benda sadašnjih studenata FDU koji su muzičari, a koji će svirati pesme sa ključnih novotalasnih kompilacija „Paket aranžman“ i „Artistička radna akcija“.</p>
      <p>Značaj ovog događaja prepoznao je i tim platforme „Srbija stvara“ nastale na inicijativu Saveta za kreativne industrije predsednice Vlade Ane Brnabić sa ciljem pružanja podrške postojećim i razvijanjem sistemskih mera za sektor kreativnih industrija i inovacija.</p>
      <p>(Tanjug)</p>
    </article>
  </body>
</html>