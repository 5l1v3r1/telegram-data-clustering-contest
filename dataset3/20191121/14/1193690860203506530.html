<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/my-ikh-tranemo-iak-slid-arakhamiia-prokomentuvav-tysk-sluh-na-pravookhorontsiv-203212.html"/>
    <meta property="og:site_name" content="5 канал"/>
    <meta property="article:published_time" content="2019-11-21T14:53:00+00:00"/>
    <meta property="og:title" content="&quot;Ми їх тра*немо, як слід&quot;: Арахамія розповів, як збирається проводити виховну роботу з &quot;рєшалами з Києва&quot;"/>
    <meta property="og:description" content="Депутат від &quot;Слуги народу&quot; Юрій Корявченков, визнав автентичність запису, на якому він &quot;проводить співбесіду&quot; з начальником поліції Кривого Рогу"/>
  </head>
  <body>
    <article>
      <h1>"Ми їх тра*немо, як слід": Арахамія розповів, як збирається проводити виховну роботу з "рєшалами з Києва"</h1>
      <address>
        <time datetime="2019-11-21T14:53:00+00:00">21 Nov 2019, 14:53</time>
      </address>
      <p>Голова фракції "Слуга народу" Давид Арахамія прокоментував скандал з приводу аудіозписів, на яких чутно, як нардеп з його фракції Юрій Корявченков та інші мажоритарники під час бесіди тиснуть на чільника поліції Кривого Рогу та розповідають йому "як правильно працювати". Про таке повідомляє "<a href="https://24tv.ua/mi_yih_trahnemo_yak_slid_arahamiya_prokomentuvav_tisk_na_pravoohorontsiv_z_kiyeva_n1237292">24 канал</a>".</p>
      <p>Під час брифінгу 21 листопада Арахамія навів приклад зі свого життя, Він розповів, як приїхав до Миколаєва і побував на нараді очільника ОДА з силовиками.</p>
      <p>"Кажу: "Хлопці, якщо вам хтось із Києва телефонуватиме і казатиме, що "цього не роби, сюди не ходи"… Наприклад, був прецедент, коли в Миколаєві заходили з обшуками СБУ, новопризначений керівник, у податкову поліцію. І йому казали: "а тобі що, з Києва не дзвонили? Зараз тобі з Києва подзвонлять. Ти сюди не ходи". Я тоді всіх зібрав і сказав: "Якщо хтось вам скаже, з Києва вам дзвонитимуть – "туди не ходи, це не роби, це не розслідуй", телефонуйте особисто мені і ми їх трахнемо, як слід", – розповів нардеп.</p>
      <p>Він додав, що це не є його повноваженнями, але запевнив, що робитиме все, що в його повноваженнях, "щоб це сталося".</p>
      <p>"Ця феодальна країна, де феодальні князьки кажуть, що в Києві домовилися, занесли комусь і "нас не можна чіпати" – цього вже не буде", – наголосив він.</p>
      <blockquote>Як повідомляв 5.UA, скандал навколо Корявченкова почався з того, що виключений з фракції "Слуга народу" депутат Антон Поляков <a href="https://www.5.ua/polityka/vyhnanyi-sluha-poliakov-opryliudnyv-audiozapys-iak-yuzik-i-sluhy-vyrishuvaly-pytannia-z-politsiieiu-203040.html">розмістив у мережі запис</a>, на якому Юзик "вчить" начальника поліції. Загалом у записі йдеться про те, що "слуги народу" особисто контролюватимуть, які справи і як їх повинна вести поліція. При цьому депутати неодноразово повторюють, що "їхній дах тримає" особисто президент України, і тому наказують керівникам поліції тримати прямий зв'язок тільки з ними. </blockquote>
      <p>Слід зазначити, що депутат Верховної Ради Юрій Корявченков, більш відомий як Юзік, визнав автентичність запису, на якому він "проводить співбесіду" з начальником поліції Кривого Рогу Сергієм Лукашовим.</p>
    </article>
  </body>
</html>