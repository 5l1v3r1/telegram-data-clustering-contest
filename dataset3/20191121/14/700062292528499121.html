<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714594-ti-na-prosexete-gia-na-prostateyteite-apo-thn-kakokairia-poy-erchetai.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T14:42:00+00:00"/>
    <meta property="og:title" content="Τι να προσέξετε για να προστατευτείτε από την κακοκαιρία που έρχεται"/>
    <meta property="og:description" content="Συνεχίζεται η κακοκαιρία σύμφωνα με το έκτακτο δελτίο που εξέδωσε η Εθνική Μετεωρολογική Υπηρεσιά. Σε ανακοινώσεις τους η Περιφέρεια Κεντρικής Μακεδονίας και ο Δήμος Θεσσαλονίκης εφιστούν"/>
  </head>
  <body>
    <article>
      <h1>Τι να προσέξετε για να προστατευτείτε από την κακοκαιρία που έρχεται</h1>
      <address>
        <time datetime="2019-11-21T14:42:00+00:00">21 Nov 2019, 14:42</time>
      </address>
      <p>Συνεχίζεται η κακοκαιρία σύμφωνα με το έκτακτο δελτίο που εξέδωσε η Εθνική Μετεωρολογική Υπηρεσιά.</p>
      <p>Σε ανακοινώσεις τους η Περιφέρεια Κεντρικής Μακεδονίας και ο Δήμος Θεσσαλονίκης εφιστούν την προσοχή των πολιτών και τους δίνουν χρήσιμες οδηγίες για να προφυλαχθούν από τα καιρικά φαινόμενα.</p>
      <p>Η ανακοίνωση της Περιφέρειας:</p>
      <p>"Από την Αυτοτελή Διεύθυνση Πολιτικής Προστασίας της Περιφέρειας Κεντρικής Μακεδονίας ανακοινώνεται ότι έχει εκδοθεί Έκτακτο Δελτίο Επιδείνωσης Καιρού της ΕΜΥ/ΕΜΚ (α.α. 27/21-11-2019) που ισχύει από σήμερα Πέμπτη 21 Νοεμβρίου 2019 έως και την Παρασκευή 22 Νοεμβρίου 2019.</p>
      <p>Η Αυτοτελής Διεύθυνση Πολιτικής Προστασίας της Περιφέρειας Κεντρικής Μακεδονίας έχει θέσει τους φορείς που εμπλέκονται σε έργα και δράσεις για την αντιμετώπιση κινδύνων από επικίνδυνα καιρικά φαινόμενα σε κατάσταση ετοιμότητας- επιφυλακής βάσει του σχεδιασμού τους, προκειμένου να αντιμετωπιστούν πιθανά προβλήματα που θα δημιουργηθούν από την εκδήλωση των έντονων φαινομένων (πυρκαγιές, πλημμύρες κλπ).</p>
      <p>Σε συνέχεια του προηγούμενου Έκτακτου Δελτίου Επιδείνωσης Καιρού (α.α 26/2019), οι κατά διαστήματα ισχυρές βροχές και καταιγίδες που συνοδεύονται πρόσκαιρα από χαλαζοπτώσεις και ισχυρούς ανέμους, θα συνεχιστούν και θα επηρεάσουν:</p>
      <p>1. Σήμερα Πέμπτη 21 Νοεμβρίου 2019</p>
      <p>α. Τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, το βόρειο Αιγαίο και μέχρι το βράδυ τα νησιά του ανατολικού Αιγαίου.</p>
      <p>β. Από τις απογευματινές ώρες την Πελοπόννησο, τη δυτική Κρήτη και μέχρι το βράδυ τις δυτικές Κυκλάδες, την ανατολική Στερεά (συμπεριλαμβανομένης της Αττικής) και τα νότια τμήματα της Εύβοιας.</p>
      <p>Τη νύχτα τα φαινόμενα σταδιακά θα εξασθενήσουν.</p>
      <p>2. Αύριο Παρασκευή 22 Νοεμβρίου 2019</p>
      <p>Μέχρι τις πρώτες πρωινές ώρες την ανατολική Κρήτη και τις ανατολικές Κυκλάδες, μέχρι το μεσημέρι τα νησιά του ανατολικού Αιγαίου και τα Δωδεκάνησα και μέχρι αργά το απόγευμα τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, τα νησιά του βόρειου Αιγαίου και πιθανώς πρόσκαιρα τις Σποράδες.</p>
      <p>Περισσότερες λεπτομέρειες οι ενδιαφερόμενοι μπορούν να αναζητήσουν στα καθημερινά τακτικά δελτία καιρού και την ιστοσελίδα της ΕΜΥ (www.emy.gr).</p>
      <p>Παρακαλούνται οι πολίτες να λάβουν υπόψη τους το Έκτακτο Δελτίο Επιδείνωσης Καιρού για τον ασφαλή σχεδιασμό των μετακινήσεων και των δραστηριοτήτων τους. Παράλληλα, η Αυτοτελής Διεύθυνση Πολιτικής Προστασίας της Περιφέρειας Κεντρικής Μακεδονίας συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.</p>
      <p>Ειδικότερα καλούνται οι πολίτες:</p>
      <p>• Να βεβαιωθούν ότι οι υδρορροές και τα φρεάτια έξω από το σπίτι τους δεν είναι φραγμένα και λειτουργούν κανονικά.</p>
      <p>• Να ασφαλίσουν αντικείμενα τα οποία μπορεί να παρασυρθούν από τον άνεμο ή τη ραγδαία βροχόπτωση και ενδέχεται να προκαλέσουν τραυματισμούς ή ζημιές.</p>
      <p>• Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ, καθώς και να ενημερώνονται από την ιστοσελίδα της Περιφέρειας Κεντρικής Μακεδονίας.</p>
      <p>• Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των επικίνδυνων καιρικών φαινομένων.</p>
      <p>• Να μεταβάλλουν το πρόγραμμα των μετακινήσεών τους ώστε να αποφεύγουν την αιχμή των καιρικών φαινομένων.</p>
      <p>• Να αποφεύγουν να διασχίζουν πεζοί ή με αυτοκίνητο τις διασταυρώσεις δρόμων με χειμάρρους (Ιρλανδικές διαβάσεις).</p>
      <p>Ειδικότερα, σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων:</p>
      <p>• Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</p>
      <p>• Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</p>
      <p>• Να αποφεύγουν να διασχίζουν χειμάρρους και ρέματα, πεζή ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους.</p>
      <p>• Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων.</p>
      <p>• Να προφυλαχθούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</p>
      <p>• Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κ.λπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</p>
      <p>• Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κ.λπ.</p>
      <p>Αν πρόκειται να μετακινηθούν με το αυτοκίνητο:</p>
      <p>• Να ενημερωθούν για τον καιρό και για την κατάσταση του οδικού δικτύου.</p>
      <p>• Να έχουν το ρεζερβουάρ γεμάτο καύσιμα.</p>
      <p>• Να ταξιδεύουν, εφόσον είναι αναγκαίο, κατά προτίμηση στη διάρκεια της ημέρας προτιμώντας τους κεντρικούς δρόμους.</p>
      <p>• Να ενημερώνουν τους οικείους τους για τη διαδρομή που πρόκειται να ακολουθήσουν.</p>
      <p>• Να μεταβάλλουν το πρόγραμμα των μετακινήσεών τους ώστε να αποφεύγουν την αιχμή των καιρικών φαινομένων.</p>
      <p>• Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κτλ.</p>
      <p>Αν μετακινούνται πεζή:</p>
      <p>• Να φορούν κατάλληλα παπούτσια ώστε να αποφύγουν τραυματισμούς λόγω της ολισθηρότητας.</p>
      <p>• Να αποφεύγουν τις άσκοπες μετακινήσεις κατά την διάρκεια αιχμής των φαινομένων".</p>
      <p>Η ανακοίνωση του Δήμου:</p>
      <p>"Λόγω του έκτακτου δελτίου επιδείνωσης καιρού της Ε.Μ.Υ.,που ισχύει από την Πέμπτη 21-11-2019 μέχρι και την Παρασκευή 22-11-2019, εφιστούμε την προσοχή των πολιτών για τα ακόλουθα:</p>
      <p>• Βεβαιωθείτε ότι οι υδρορροές και τα φρεάτια έξω από το σπίτι σας δεν είναι φραγμένα και λειτουργούν κανονικά.</p>
      <p>• Ασφαλίστε αντικείμενα τα οποία μπορεί να παρασυρθούν από τον άνεμο, τη ραγδαία βροχόπτωση ή χαλαζόπτωση και ενδέχεται να προκαλέσουν τραυματισμούς ή ζημιές.</p>
      <p>• Ακολουθήστε πιστά τις οδηγίες των αρμοδίων φορέων, όπως Τροχαία, Πυροσβεστική Υπηρεσία κλπ και ενημερωθείτε από την ιστοσελίδα του Δήμου Θεσσαλονίκης.</p>
      <p>• Αποφύγετε τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των επικίνδυνων καιρικών φαινομένων.</p>
      <p>• Μεταβάλλετε το πρόγραμμα των μετακινήσεών σας, ώστε να αποφύγετε την αιχμή των καιρικών φαινομένων.</p>
      <p>• Αν πρόκειται να μετακινηθείτε, ενημερωθείτε για τον καιρό και την κατάσταση του οδικού δικτύου.</p>
      <p>• Αποφύγετε τις άσκοπες μετακινήσεις κατά την διάρκεια αιχμής των φαινομένων.</p>
      <p>• Προτιμήστε τα μέσα μαζικής μεταφοράς".</p>
    </article>
  </body>
</html>