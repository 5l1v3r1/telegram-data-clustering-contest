<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/ni-castello-ribera-ni-villanueva-castellon-consistori-inicia-tramits-nom-consens"/>
    <meta property="og:site_name" content="Diari La Veu"/>
    <meta property="article:published_time" content="2019-11-21T14:06:00+00:00"/>
    <meta property="og:title" content="Ni Castelló de la Ribera ni Villanueva de Castellón: el consistori inicia els tràmits per a un nom de consens  "/>
    <meta property="og:description" content="El govern local ha aprovat en la sessió plenària celebrada aquest dijous a la nit l'inici de l'expedient per a tramitar el canvi de nom amb aquesta proposta que, tot siga dit, ja està bastant generalitzada."/>
  </head>
  <body>
    <article>
      <h1>Ni Castelló de la Ribera ni Villanueva de Castellón: el consistori inicia els tràmits per a un nom de consens  </h1>
      <h2>El govern municipal aprova en la sessió plenària d'aquest dijous l'inici de l'expedient per a 'valencianitzar' el topònim amb els vots a favor de Compromís i el PSPV, l'abstenció d'Esquerra Unida i els vots en contra del PP</h2>
      <address><time datetime="2019-11-21T14:06:00+00:00">21 Nov 2019, 14:06</time> by <a rel="author">I.L.</a></address>
      <p>VALÈNCIA. El topònim oficial és Villanueva de Castellón o, en valencià, Vilanova de Castelló, tal com consta en el Corpus Toponímic Valencià de l'AVL. Però no és un nom amb què tot el seu veïnat se senta representat. De fet, la qüestió del topònim d'aquest municipi de la Ribera Alta ha sigut objecte de debat les darreres dècades, amb postures polaritzades. D'una banda, els qui defensen aquest nom; de l'altra, els partidaris de Castelló de la Ribera. De fet, fins i tot es pot accedir a la web de l'Ajuntament de dues maneres: www.castellodelaribera.es i www.villanuevadecastellon.es. A més, la corporació utilitza des de fa uns anys la marca 'Poble de Castelló' a tall de marca.<br/><br/>El nom ha anat variant diverses vegades i la qüestió fins i tot ha anat als tribunals, arribant al Constitucional. I això, malgrat que el topònim de Castelló de la Ribera estaria avalat per dictàmens del Consell Valencià de Cultura i de la Direcció General de Política Lingüística.<br/><br/>El debat, però, podria tancar-se pròximament amb un nom de consens. Seria Castelló, a seques, sense mots antecedents ni cognoms. El govern local ha aprovat en la sessió plenària celebrada aquest dijous a la nit l'inici de l'expedient per a tramitar el canvi de nom amb aquesta proposta que, tot siga dit, ja està bastant generalitzada. Per exemple, hi ha la Unión Deportiva Castellonense i la Societat Musical Lira Castellonera.<br/><br/>El desé punt de l'ordre del dia [Aprovació inici de la instrucció de l'expedient de canvi de denominació del municipi] podia tirar endavant només amb els vots dels regidors al govern. Amb tot, l'alcalde, Òscar Noguera, advocava per obrir un debat amb la resta de forces per a arribar a l'anhelat consens. <br/><br/>En el ple, l'alcalde ha insistit que Castelló és un nom de consens, i ha remarcat que el seu grup polític ha apostat durant tots aquests anys per Castelló de la Ribera. Ara, però, renunciarien a una part per tal d'arribar a una postura d'acords. "No volem enfrontament ni discussions, sinó diàleg i consens", ha defensat.<br/><br/>El PP ha argumentat que votaria en contra d'aquest punt per considerar que no s'estan unificant postures, sinó que s'obri la caixa de Pandora. Per part del PSPV, la regidora Horte Gómez ha insisitit que aquest és un tema "molt delicat" i ha demanat a Noguera saber què es farà per a buscar el consens. Tot i això, ha anunciat que votarien a favor d'iniciar el procés, a l'espera dels estudis de l'AVL. Pel que fa a Esquerra Unida, s'ha abstingut, ja que continua apostant per la forma Castelló de la Ribera.<br/><br/>Així les coses, el punt ha sigut aprovat amb els vots a favor de GCiE-Compromís (6) i el PSPV (2); l'abstenció d'Esquerra Unida (1), i els vots en contra del PP (2).<br/><br/>Noguera ha assegurat que es reunirà amb tots els grups per a parlar del nom i buscar consens. Una vegada escollida la denominació per a 'valencianitzar' el topònim, caldrà posar-la en coneixement de l'AVL perquè faça els estudis pertinents i done el vistiplau. Després, seguint el procés habitual, la proposta tornarà al plenari municipal per a ser aprovada definitivament. L'últim pas, després d'un període d'al·legacions, és la ratificació per part del govern valencià i de l'estatal.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/ni-castello-ribera-ni-villanueva-castellon-consistori-inicia-tramits-nom-consens"/>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/viure-sota-sospita-color-de-la-pell-unic-motiu-identificat-per-la-policia"/>
      </related>
    </article>
  </body>
</html>