<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/merkelden-turkiyeye-yardim-sinyali-215828h.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T14:10:19+00:00"/>
    <meta property="og:title" content="Merkel'den Türkiye'ye yardım sinyali"/>
    <meta property="og:description" content="Almanya Başbakanı Merkel, 3,5 milyonun üzerinde sığınmacıya ev sahipliği yapan Türkiye'ye gerekirse yeni mali yardım yapılabileceğine işaret etti. Merkel, mali yardıma hazır olduğunu söyledi."/>
  </head>
  <body>
    <article>
      <h1>Merkel'den Türkiye'ye yardım sinyali</h1>
      <h2>Almanya Başbakanı Merkel, 3,5 milyonun üzerinde sığınmacıya ev sahipliği yapan Türkiye'ye gerekirse yeni mali yardım yapılabileceğine işaret etti. Merkel, mali yardıma hazır olduğunu söyledi.</h2>
      <address>
        <time datetime="2019-11-21T14:10:19+00:00">21 Nov 2019, 14:10</time>
      </address>
      <p>Almanya Türkiye'ye mülteciler konusunda ek yardıma hazırlanıyor.  Alman şansölyesi Angela Merkel, Suriyeli sığınmacılar için Türkiye'ye yeni mali yardım yapılabileceğinin sinyalini verdi. Hırvatistan Başbakanı Andrej Plenkoviç ile Zagreb'de düzenlenen ortak basın toplantısında konuşan Merkel, yaklaşık 3,5 milyon sığınmacıya ev sahipliği yapan Türkiye'ye bu sığınmacıların barınma masrafları için gerekirse bir kez daha mali yardım yapılması gerektiğini söyledi. Merkel, “Örneğin ben buna hazırım” diye konuştu. </p>
      <p>Merkel, Plenkoviç ile görüşmesinde Avrupa Birliği (AB) sınırlarının korunması kapsamında, Türkiye ile AB arasında imzalanan mülteci mutabakatını da ele aldıklarını belirtti.</p>
      <p>
        <b>6 MİLYAR EURO'LUK TEMİNAT</b>
      </p>
      <p>Türkiye ile Avrupa Birliği (AB) arasında 2016 yılında varılan mülteci mutabakatında Türkiye'ye sığınmacılar için 6 milyar Euro'luk yardım teminatı verilmişti. AB verilerine göre bu meblağın 5 milyar 600 milyon Euro'su Türkiye'ye aktarıldı. Mutabakat, Türkiye'nin sığınmacıların Yunan adalarına geçişini engellemesinin yanı sıra, sığınma başvurusu reddedilenlerin de Türkiye'ye geri gönderilmesini öngörüyor.</p>
      <p>Ancak Türkiye'den Yunan adalarına sığınmacı geçişleri hız kesmeden devam ediyor. Geçen cumadan pazartesi gününe kadar 730 kişinin Türkiye'nin Ege kıyılarından botla Yunan adalarına geçiş yaptığı açıklanmıştı.</p>
    </article>
  </body>
</html>