<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-rosia-zakon-fizosoby-inoagenty/30284793.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T14:34:34+00:00"/>
    <meta property="og:title" content="Держдума Росії ухвалила закон про фізичних осіб – «іноземних агентів»"/>
    <meta property="og:description" content="Державна дума Росії ухвалила в третьому й остаточному читанні законопроєкт, який дозволяє визнавати «іноземними агентами» фізичних осіб. Документ підтримали 311 депутатів, четверо утрималися. Докуме"/>
  </head>
  <body>
    <article>
      <h1>Держдума Росії ухвалила закон про фізичних осіб – «іноземних агентів»</h1>
      <address>
        <time datetime="2019-11-21T14:34:34+00:00">21 Nov 2019, 14:34</time>
      </address>
      <p>Державна дума Росії ухвалила в третьому й остаточному читанні законопроєкт, який дозволяє визнавати «іноземними агентами» фізичних осіб. Документ підтримали 311 депутатів, четверо утрималися.</p>
      <p>Документ передбачає, що «іноземними агентами» можуть бути визнані фізичні особи, які поширюють матеріали ЗМІ – «іноземних агентів» або беруть участь в їх створенні, а також отримують гроші або майно з-за кордону чи від російських юросіб, що фінансуються з іноземних джерел.</p>
      <p>Автор ініціативи, голова комітету Держдуми з інформаційної політики Леонід Левін, уточнював, що «якщо фізична особа пише або поширює матеріали про культуру, спорт або музику, то такого роду співпраця навряд чи може нести в собі ризики внесення в списки іноземних агентів». А ось якщо людина пише матеріали, пов’язані з суспільно-політичною ситуацією, то ризики внесення до списків досить великі. У кожному конкретному випадку це буде визначати Мін’юст Росії спільно з Міністерством закордонних справ.</p>
      <p>Щоб набути чинності, закон має ще бути ухвалений Радою федерації Росії і підписаний президентом.</p>
      <p>Закон про «іноземних агентів» ухвалений у Росії в 2012 році. Будь-яка некомерційна організація або громадський рух можуть бути внесені в список «агентів», якщо вони отримують фінансову підтримку з-за кордону і ведуть політичну діяльність.</p>
      <p>Критерії, за якими визначається така діяльність, в законі чітко не визначені. Ті організації, що потрапили у реєстр, повинні періодично звітувати про свою фінансову діяльність, а також вказувати в інтернеті й у всіх публікаціях в ЗМІ, що вони є «іноземним агентом». Порушення можуть призвести до мільйонних штрафів.</p>
      <p>У листопаді 2017 року в Росії ухвалили закон, який дозволяє визнавати «іноземними агентами» <a href="https://www.radiosvoboda.org/a/news/28783028.html">засоби масової інформації</a>, які отримують фінансування з-за кордону.</p>
      <p>Мін’юст Росії<a href="https://www.radiosvoboda.org/a/news/28856092.html"> відніс до «іноагентів»</a> телеканал «Настоящее время», кілька проєктів і служб Радіо Свобода, зокрема, Російську службу, Татаро-башкирську службу, «Сибір.Реалії», «Idel.Реалії», Крим.Реалії, «Фактограф», «Кавказ.Реалії», а також «Голос Америки».</p>
      <p>
        <b>Читайте також: <a href="https://www.radiosvoboda.org/a/28855583.html">Держдума Росії дозволила визнавати ЗМІ «іноземними агентами». Що це означає?</a></b>
      </p>
      <p>Представники російської влади неодноразово стверджували, що закон «про ЗМІ – іноземних агентів» є <a href="https://www.radiosvoboda.org/a/news/28855331.html">«дзеркальною реакцією»</a> на вимоги американського законодавства про реєстрацію <a href="https://www.radiosvoboda.org/a/news/28851786.html">іноземним агентом </a>телеканалу RT.</p>
      <p>Водночас президент медіакорпорації Радіо Вільна Європа / Радіо Свобода Джеймі Флай назвав дії російської влади «політично мотивованими».</p>
    </article>
  </body>
</html>