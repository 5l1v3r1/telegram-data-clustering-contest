<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/regiony/sap-vruchyla-sadovomu-pidozru-shcho-vidomo-203216.html"/>
    <meta property="og:site_name" content="5 канал"/>
    <meta property="article:published_time" content="2019-11-21T14:59:00+00:00"/>
    <meta property="og:title" content="САП вручила Садовому підозру – що відомо"/>
    <meta property="og:description" content="Підозра стосується зловживання владою при виділенні ділянки землі"/>
  </head>
  <body>
    <article>
      <h1>САП вручила Садовому підозру – що відомо</h1>
      <address>
        <time datetime="2019-11-21T14:59:00+00:00">21 Nov 2019, 14:59</time>
      </address>
      <p>Прокурори Спеціалізованої антикорупційної прокуратури вручили підозру Андрію Садовому, львівському міському голові. Про це розповів чільник міста на своїй сторінці у <a href="https://www.facebook.com/andriy.sadovyi/videos/571265123648847/">Facebook</a>, інформує "5 канал".</p>
      <p>Підозра стосується зловживання владою при виділенні у 2015-му році ділянки землі. Де інвестор, компанія СіТіПі, мала збудувати індустріальний парк. Щоправда, дотепер роботи не розпочалися.</p>
      <p>Садовий так прокоментував підозру від САП: "Ми від цієї компанії за землю отримали 54 мільйони. Було поле де паслися корови. На цьому полі компанія мала збудувати індустріальний парк. Вони мали збудувати на цьому полі 3 тисячі робочих місць. Із того часу з 2016-го року прокурори їздять досліджують, а земля стоїть. Отакі реалії. Ми будемо боротися і будемо перемагати". </p>
      <p>Водночас у спеціалізованій антикорупційній прокуратурі повідомили, що вручили підозри кільком посадовцям Львівської міської ради. Їм закидають зловживання під час операцій із земельними ділянками. За даними слідства, підозрювані продали 24 гектари земель сільськогосподарського призначення як промислові без аукціону, за заниженою вартістю. Це призвело до збитків громадянам та державі на суму понад 93,5 млн гривень.</p>
      <blockquote>Як повідомляв 5.UA, Вищий антикорупційний суд <a href="https://www.5.ua/suspilstvo/vyshchyi-antykoruptsiinyi-sud-vynis-pershyi-vyrok-iak-vidreahuvaly-v-sap-i-nabu-201929.html">виніс перший вирок</a> – як відреагували в САП і НАБУ. </blockquote>
    </article>
  </body>
</html>