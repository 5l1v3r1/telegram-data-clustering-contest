<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/hid-egyuttmukodesi-megallapodast-kotott-sanca-parttal"/>
    <meta property="og:site_name" content="Paraméter"/>
    <meta property="article:published_time" content="2019-11-21T14:11:00+00:00"/>
    <meta property="og:title" content="A Híd együttműködési megállapodást kötött a Šanca párttal"/>
    <meta property="og:description" content="A parlamenten kívüli Šanca párt jelöltjei a Híd listáján indulnak a 2020-as parlamenti választásokon. Ezt Viliam Novotný és Bugár Béla pártelnökök jelentették be a csütörtöki sajtótájékoztatójukon."/>
  </head>
  <body>
    <article>
      <h1>A Híd együttműködési megállapodást kötött a Šanca párttal</h1>
      <h2>A parlamenten kívüli Šanca párt jelöltjei a Híd listáján indulnak a 2020-as parlamenti választásokon. Ezt Viliam Novotný és Bugár Béla pártelnökök jelentették be a csütörtöki sajtótájékoztatójukon.</h2>
      <address>
        <time datetime="2019-11-21T14:11:00+00:00">21 Nov 2019, 14:11</time>
      </address>
      <p>Bugár, a Híd elnöke kifejtette: a Šanca párttal összeköti őket az azonos külpolitikai orientáció és a hasonló egészségügyi program. Emellett mindkét párt segíteni akar a régióknak, és közös céljuk a szlovák-magyar feszültség felszámolása is.</p>
      <p>Novotný elmondta: a pártja egyrészt a programbeli egyezések miatt döntött az együttműködés mellett. Másrészt lehetőséget látnak arra is, hogy az együttműködésnek köszönhetően a választások után a saját célkitűzéseiket is érvényesíthessék. „Az együttműködési megállapodás értelmében a választások után közösen döntünk arról, hogy koalícióra lépünk-e, és főleg, hogy kivel” – hangsúlyozta Novotný, hozzátéve: a Šanca a jobbközép koalíciót részesítené előnyben, melynek nem lenne tagja sem a Smer-SD, sem az ĽSNS. A Hídra úgy tekint, mint olyan pártra, amely képes garantálni a szlovákok, magyarok és más kisebbségek közötti barátságos együttműködést. Bugárék eddigi együttműködése a Smerrel Novotný szerint az ő dolguk, ő a jövőre akar koncentrálni.</p>
      <p>Bugár megjegyezte, hogy a jelenlegi kormányban gyakran töltötték be a "fék" szerepét, elősegítették például a Kuciak-gyilkosság utáni kormányváltást, és megakadályozták több vitatott jogszabály elfogadását.</p>
      <p>A Híd a nyár folyamán több magyar párttal is tárgyalt a lehetséges együttműködésről, végül csak a parlamenten kívüli MKDSZ-szel sikerült megegyeznie. A jelöltlista összetételét csak az Országos Tanács szombati ülése után hozzák nyilvánosságra. Bugár annyit elárult, hogy az MKDSZ-nek több helyet biztosítanak a listán, mint Novotný pártjának. Egyben megerősítette, hogy a listavezető Érsek Árpád, a jelenlegi közlekedési miniszter lesz.</p>
      <p>A pártvezetők kommentálták Miroslav Beblavý (független) törvényjavaslatát is, az ún. Lex Haščákot, amely betiltaná a kereszttulajdonlást. Novotný szerint populista és alkotmányellenes javaslatról van szó. Bugár az esetleges jogvitákra és az ezzel összefüggő politikai felelősségre hívta fel a figyelmet.</p>
      <p>A Šanca pártot 2015-ben alapította Eva Babitzová. A jelenlegi pártelnök Viliam Novotný volt parlamenti képviselő, korábban az SDKÚ-DS tagja.</p>
      <p>A parlamenti választásokra 2020. február 29-én kerül sor. Választásra jogosult minden 18 év feletti állampolgár. A hivatalos kampányidőszak már megkezdődött. Az egyes politikai pártoknak és mozgalmaknak 2019. december 1-ig kell leadniuk a jelöltlistájukat.</p>
      <p>(TASR)</p>
    </article>
  </body>
</html>