<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/paciente-echoskopijos-paslauga-jonavoje-ir-turim-ir-neturim/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-21T09:45:00+00:00"/>
    <meta property="og:title" content="Pacientė: Echoskopijos paslaugą Jonavoje ir turim, ir neturim"/>
    <meta property="og:description" content="Netylant kalboms apie prastą VŠĮ „Jonavos ligoninė“ finansinę situaciją bei vis girdimus pacientų nusiskundimus – aistros šiuo klausimu neblėsta. Portalas jonavoszinios.lt sulaukė jonavietės Jolantos Ž. (pavardė redakcijai žin"/>
  </head>
  <body>
    <article>
      <h1>Pacientė: Echoskopijos paslaugą Jonavoje ir turim, ir neturim</h1>
      <address>
        <time datetime="2019-11-21T09:45:00+00:00">21 Nov 2019, 09:45</time>
      </address>
      <p>
        <i>Netylant kalboms apie prastą VŠĮ „Jonavos ligoninė“ finansinę situaciją bei vis girdimus pacientų nusiskundimus – aistros šiuo klausimu neblėsta.</i>
      </p>
      <p>Portalas jonavoszinios.lt sulaukė jonavietės Jolantos Ž. <i>(pavardė redakcijai žinoma)</i> klausimo dėl echoskopijos paslaugos Jonavos ligoninėje. Moteris teigia, kad šią paslaugą kartu ir turim, ir neturim, nes užsiregistruoti pas echoskopuotoją nepavyksta, nors šis tyrimas įstaigoje atliekamas. O Jonavos ligoninės administracija sukasi lyg užburtame rate – jei trūksta specialistų, trūksta paslaugų, nėra pacientų, negaunamas atlygis už atliktas paslaugas, o jei neuždirbamos reikiamos lėšos, finansinė situacija prastėja, sunku surasti reikiamus specialistus ir vėl viskas iš pradžių.</p>
      <p>
        <b>Echoskopijos paslaugą Jonavoje ir turim, ir neturim?</b>
      </p>
      <p>"Aš suprantu, kad padėtis itin prasta, bet norėčiau sužinot, kaip čia taip yra: echoskopo reikia ligoninei, echoskopuotojų irgi trūksta... Bet ar negali registruot į eilę paciento? Per 3 mėnesius registratūroj girdi, kad skambinkit kitą savaitę, gal bus grafikai. Registruot pradės sausio mėnesiui. Bet tai kada????? Tai gal iškart sakyt reikėtų, kad jūs nevarkit, o važiuokit į Kauną ar kitą miestą... Arba eikit privačiai. Bet mes turim Jonavoj... ir kartu neturim...   Užregistruotų bent. O tada lauktum ramiai, nes dabar kasdien turi galvos skausmą. Skambint, klaust ir nežinot, ką išgirsi. Ar taip turi būti?", - teiraujasi Jolanta Ž.</p>
      <p>
        <b>Ligoninės specialistai dirba ne tik Jonavos ligoninėje</b>
      </p>
      <p>VŠĮ „Jonavos ligoninė“ laikinasis vadovas Vidas Kačiušis atsiprašo pacientų už laikinus nepatogumus bei pateikia paaiškinimą dėl susiklosčiusios situacijos.</p>
      <blockquote>Šiuo metu įstaigą siūlo gydytojui echoskopuotojui darbo vietą 1 etato krūviu. </blockquote>
      <p>„Šiuo metu įstaigoje dirba 2 echoskopuotojai. Pirmąją gruodžio mėnesio savaitę registratūrai bus pateikti jų 2020 m. sausio ir vasario mėnesių darbo grafikai ir pradėta pacientų registracija. Kadangi Jonavos ligoninė nėra vienintelė šių gydytojų darbo vieta, ankščiau pradėti pacientų registracijos neįmanoma. Šią informaciją registratūra pacientams pateikia.</p>
      <p>Atsiprašome pacientų už laikinus nepatogumus. Primename, kad esant būtinybei, echoskopijas atlieka ir kiti gydytojai specialistai (gastroenterologas, kraujagyslių chirurgas, urologas, endokrinologas)“, - dėsto Vidas Kačiušis bei priduria, kad šiuo metu įstaigą siūlo gydytojui echoskopuotojui darbo vietą 1 etato krūviu.</p>
    </article>
  </body>
</html>