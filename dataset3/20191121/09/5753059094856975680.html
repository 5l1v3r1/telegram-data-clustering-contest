<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/21/news/roma_corruzione_appalti_venti_arresti_tra_dipendenti_pubblici_e_imprenditori-241551202/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T09:21:00+00:00"/>
    <meta property="og:title" content="Roma, mazzette per i cantieri dentro Palazzo di Giustizia: venti misure cautelari tra dipendenti pubblici e imprenditori"/>
    <meta property="og:description" content="Perquisizioni e sequestri in uffici pubblici e case private nella capitale, a Napoli e a Frosinone. Nell'operazione &quot;Alter ego&quot; impegnati oltre"/>
  </head>
  <body>
    <article>
      <h1>Roma, mazzette per i cantieri dentro Palazzo di Giustizia: venti misure cautelari tra dipendenti pubblici e imprenditori</h1>
      <h2>Perquisizioni e sequestri in uffici pubblici e case private nella capitale, a Napoli e a Frosinone. Nell'operazione "Alter ego" impegnati oltre 100 finanzieri del Nucleo speciale anticorruzione. In 14 sono stati arrestati, di cui 4 in carcere e 10 ai domiciliari, oltre a 6 obblighi di firma presso la polizia giudiziaria</h2>
      <address>
        <time datetime="2019-11-21T09:21:00+00:00">21 Nov 2019, 09:21</time>
      </address>
      <p>Gare per i lavori pubblici che poi venivano affidati direttamente a imprenditori 'amici' grazie allo strumento del ricorso alla procedura d'urgenza. Dentro Palazzo di Giustizia. Era su questo che si basava il giro di corruzione e tangenti smantellato oggi a Roma dai finanzieri del Nucleo Speciale Anticorruzione che, su delega della Procura capitolina, hanno eseguito 20 misure cautelari decise dal gip nei confronti di 8 funzionari pubblici e 12 imprenditori. In 14 sono stati arrestati, di cui 4 in carcere, oltre a 6 obblighi di presentazione alla polizia giudiziaria.<br/><br/>I funzionari coinvolti, in servizio presso il Provveditorato Interregionale delle Opere Pubbliche del Ministero delle Infrastrutture, il Provveditorato dell'Amministrazione Penitenziaria, l'Ater della Provincia di Roma, l'Istituto Centrale di Formazione per il Personale della Giustizia Minorile e l'Ufficio per i Servizi Tecnico-Gestionali del Ministero dell'Interno, avevano ideato uno schema nelle gare per nascondere la mancata applicazione del principio di rotazione degli affidamenti, poiché i lavori, formalmente assegnati a diverse società, venivano poi eseguiti dallo stesso imprenditore.<br/><br/>In cambio, i funzionari pubblici ricevevano non solo denaro, ma anche lavori nelle proprie abitazioni, acquisto di appartamenti a condizioni vantaggiose e l'assunzione di familiari. Tra i numerosi contratti finiti sotto la lente degli investigatori ci sono anche i lavori di adeguamento dell'impianto di climatizzazione e antincendio presso gli uffici della Corte d'Appello di Roma a viale Giulio Cesare, e altri lavori edili realizzati all'interno del Palazzo di Giustizia di piazzale Clodio.<br/><br/>L'operazione, denominata "Alter ego" è condotta dalla Guardia di Finanza che sta notificando le ordinanze cautelari agli accusati a vario titolo di corruzione, turbativa d'asta e falso nell'aggiudicazione di appalti pubblici. Il blitz del Nucleo speciale anticorruzione è condotto da oltre cento finanzieri con anche decine di perquisizioni in uffici della pubblica amministrazione, società e abitazioni private a Roma, Napoli e Frosinone.</p>
    </article>
  </body>
</html>