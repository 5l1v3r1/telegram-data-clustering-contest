<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2407437,Ekstraklasa-Podolski-transferowym-hitem-Gornika-Zabrze-Jestesmy-w-stalym-kontakcie"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T09:32:00+00:00"/>
    <meta property="og:title" content="Ekstraklasa: Podolski transferowym hitem Górnika Zabrze? &quot;Jesteśmy w stałym kontakcie&quot;"/>
    <meta property="og:description" content="Lukas Podolski zimą może dołączyć do Górnika Zabrze i wreszcie zagrać w barwach klubu, o którym wielokrotnie mówił z sentymentem. Czy będzie to największy transfer w Ekstraklasie?"/>
  </head>
  <body>
    <article>
      <h1>Ekstraklasa: Podolski transferowym hitem Górnika Zabrze? "Jesteśmy w stałym kontakcie"</h1>
      <address>
        <time datetime="2019-11-21T09:32:00+00:00">21 Nov 2019, 09:32</time>
      </address>
      <p>
        <b>Lukas Podolski zimą może dołączyć do Górnika Zabrze i wreszcie zagrać w barwach klubu, o którym wielokrotnie mówił z sentymentem. Czy będzie to największy transfer w Ekstraklasie?</b>
      </p>
      <ul>
        <li>
          <b>Lukas Podolski może dołączyć do Górnika Zabrze w przerwie zimowej</b>
        </li>
        <li>
          <b>Umowa zawodnika z japońskim Vissel Kobe wygasa z końcem stycznia przyszłego roku</b>
        </li>
      </ul>
      <p>Podolski w reprezentacji Niemiec rozegrał 130 meczów i strzelił 49 goli. W 2014 roku wywalczył mistrzostwo świata. W karierze klubowej występował kolejno w FC Koeln, Bayernie Monachium, ponownie w Kolonii, Arsenalu, Interze Mediolan i Galatasaray Stambuł. W 2017 roku opuścił Turcję i przeniósł się do Japonii, gdzie reprezentuje barwy Vissel Kobe.</p>
      <p>Urodzony w Gliwicach 34-latek wiele razy mówił o tym, że w jego sercu szczególne miejsce ma Górnik Zabrze i pewnego dnia chciałby zagrać w tym klubie. Wydaje się, że ten moment może nastąpić już niedługo.</p>
      <figure>
        <iframe data-src="https://twitter.com/Gianni28141769/status/1197134758192521216?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Umowa Podolskiego wygaśnie 31 stycznia 2020 roku, wygląda na to, że po tej przygodzie zawodnik wróci do Europy z kartą na ręku. To oczywiście szansa dla Górnika, który monitoruje sytuację zawodnika.</p>
      <p>- Nie ma żadnych wątpliwości, że byłby to najgłośniejszy transfer w historii polskiej ligi. Trudno nawet znaleźć kandydata, który mógłby przebić osiągnięcia Łukasza - mówił o piłkarzu w rozmowie ze Sport.pl Dariusz Czernik, członek zarządu Górnika. </p>
      <p>- Nie wyobrażam sobie, żebyśmy się nie dogadali. Znam Łukasza bardzo dobrze i wiem, że finanse nie będą dla niego najważniejsze - dodał.</p>
      <p>Rzeczywiście, piłkarze z podobnym piłkarskim CV to w Ekstraklasie rzadkość. Swoim dorobkiem mogli imponować między innymi Danijel Ljuboja, Milos Krasić, Olivier Kapo czy Amaral, którzy przyjeżdżali do Polski na końcu swoich karier i prezentowali się na naszych boiskach ze zmiennym szczęściem.</p>
      <p>
        <i>ps</i>
      </p>
      <related>
        <a href="https://www.polskieradio.pl/5/4147/Artykul/2403203,Ekstraklasa-problemy-Wisly-Krakow-wracaja-Biala-Gwiazda-zegna-sie-z-trenerem"/>
      </related>
    </article>
  </body>
</html>