<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019537/%D8%AA%D8%AD%D9%82%D9%82-86-%D8%AF%D8%B1%D8%B5%D8%AF%DB%8C-%D9%87%D8%AF%D9%81-%DA%AF%D8%B0%D8%A7%D8%B1%DB%8C-%D8%A7%D8%B4%D8%AA%D8%BA%D8%A7%D9%84-%D8%A7%D8%B3%D8%AA%D8%A7%D9%86-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:24:35+00:00"/>
    <meta property="og:title" content="تحقق 86 درصدی هدف‌گذاری اشتغال استان کرمانشاه"/>
    <meta property="og:description" content="ایسنا/کرمانشاه مدیرکل تعاون، کار و رفاه اجتماعی استان کرمانشاه از تحقق ۸۶ درصدی اشتغال پیش بینی شده برای استان در سال جاری خبر داد."/>
  </head>
  <body>
    <article>
      <h1>تحقق 86 درصدی هدف‌گذاری اشتغال استان کرمانشاه</h1>
      <address><time datetime="2019-11-21T09:24:35+00:00">21 Nov 2019, 09:24</time> by <a rel="author">فاطمه کمانی</a></address>
      <p>ایسنا/کرمانشاه مدیرکل تعاون، کار و رفاه اجتماعی استان کرمانشاه از تحقق ۸۶ درصدی اشتغال پیش بینی شده برای استان در سال جاری خبر داد.</p>
      <p>حسن عزیزی در جلسه کارگروه اشتغال استان کرمانشاه با اشاره به هدفگذاری ایجاد بیش از ۵۹ هزار و ۶۰۰ فرصت شغلی برای سال جاری در استان، افزود: از ابتدای امسال تا کنون بیش از۵۱ هزار شغل در کرمانشاه ایجاد شده که تحقق ۸۶ درصدی هدفگذاری اشتغال استان را نشان می‌دهد.</p>
      <p>وی یادآور شد: از این میزان شغل ایجاد شده ۳۱ هزار مورد در سامانه رصد ثبت شده و مابقی اشتغال حوزه کارهای عمرانی است.</p>
      <p>در ادامه این جلسه محسن دارابی رییس سازمان صنعت، معدن و تجارت استان کرمانشاه با اشاره به سهمیه ۱۸ هزار و ۴۰۰ نفری ایجاد اشتغال که برای این حوزه تعیین شده، گفت: چنین اشتغالزایی با توجه به نیرو و امکاناتی که داریم از توان ما خارج است.</p>
      <p>وی با بیان اینکه این سازمان تعهد ایجاد ۱۰ هزار و ۴۰۰ شغل را پذیرفته، یادآور شد: از این میزان تا کنون ۶۳۱۸ شغل ایجاد کردیم و مابقی تعهد را نیز تا پایان سال محقق خواهیم کرد.</p>
      <p>دارابی افزود: از بیش از ۱۰ هزار فرصت شغلی که برای حوزه صنعت، معدن و تجارت استان هدف‌گذاری شده حدود هفت هزار مورد در بخش بازرگانی و سه هزار مورد در حوزه صنعت و معدن است.</p>
      <p>نوربخش حاتمی رییس سازمان جهادکشاورزی استان کرمانشاه نیز از ایجاد ۸۵۶۰ فرصت شغلی در استان در حوزه کشاورزی خبر داد و عنوان کرد: این در حالی است که هدفگذاری امسال در حوزه جهاد کشاورزی ۹۹۵۲ شغل بوده است.<br/> <br/>وی تاکید کرد: اشتغالزایی حوزه جهادکشاورزی در سال گذشته نیز ۴۱۱۴ مورد بوده که بیش از هدف گذاری ۳۷۴۶ شغلی بوده که برای این سال در نظر گرفته شده بود.</p>
      <p>انتهای پیام</p>
    </article>
  </body>
</html>