<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/BDZh-obyavyava-konkurs-za-putepis-na-tema-Razhodka-s-vlak-915613"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T09:22:00+00:00"/>
    <meta property="og:title" content="БДЖ обявява конкурс за пътепис на тема &quot;Разходка с влак&quot;"/>
    <meta property="og:description" content="Разходката сред природата през почивните дни винаги е приятна, а някои любопитни туристически дестин..."/>
  </head>
  <body>
    <article>
      <h1>БДЖ обявява конкурс за пътепис на тема "Разходка с влак"</h1>
      <address>
        <time datetime="2019-11-21T09:22:00+00:00">21 Nov 2019, 09:22</time>
      </address>
      <p>Разходката сред природата през почивните дни винаги е приятна, а някои любопитни туристически дестинации са лесно достъпни с влак за всеки решил да грабне раницата и да избяга за кратко от шумотевицата на големия град. БДЖ се стреми да привлече именно тези хора в своята кампания за популяризиране на еднодневните разходки сред природните забележителности на България, като обявява конкурс за пътепис на тема "Разходка с влак". </p>
      <p>Най-добрите авторски пътеписи, които са способни да впечатлят читателите дотолкова, че да нямат търпение да се втурнат в описания от автора маршрут, ще бъдат публикувани в специална рубрика на официалната страница на БДЖ, както и във фейсбук.  </p>
      <p>Отличените участници ще получат по два билета за предстоящо организирано от БДЖ атракционно пътуване с парен локомотив или два билета за пътуване с влак на територията на страната по произволно избран маршрут до края на 2020 г.</p>
      <p>За участниците в конкурса е необходимо да спазят следните условия:</p>
      <p>Текстът да бъде авторски и написан от придобити лични впечатления.</p>
      <p>Текстът да бъде придружен с авторски снимков материал от пътуването с влака и посетените обекти.</p>
      <p>В пътеписа е желателно да бъдат посочени конкретните влакове, с които авторът е пътувал като маршрут от/до и часове на тръгване и пристигане.</p>
      <p>Текстът да бъде свързан с разходка в рамките на един или два дни.</p>
      <p>Текстът да бъде с дължина между 2 и 5 страници.</p>
      <p> </p>
      <p>Желаещите да участват в конкурса могат да изпращат своите пътеписи на официалната електронна поща на БДЖ (bdz@bdz.bg) до 01.03.2020 г.</p>
    </article>
  </body>
</html>