<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/international/netherlands/598398/stamataei-to-paixnidi-gia-ena-lepto-kata-tou-ratsismou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T09:56:00+00:00"/>
    <meta property="og:title" content="Σταματάει το παιχνίδι για ένα λεπτό κατά του ρατσισμού"/>
    <meta property="og:description" content="Οι παίκτες στις πρώτες δύο κατηγορίες του ολλανδικού ποδοσφαίρου, θα σταματήσουν το παιχνίδι στο πρώτο λεπτό των αναμετρήσεων της επικείμενης αγωνιστικής,..."/>
  </head>
  <body>
    <article>
      <h1>Σταματάει το παιχνίδι για ένα λεπτό κατά του ρατσισμού</h1>
      <address><time datetime="2019-11-21T09:56:00+00:00">21 Nov 2019, 09:56</time> by <a rel="author">Sigmalive/Sports</a></address>
      <p>Οι παίκτες στις πρώτες δύο κατηγορίες του ολλανδικού ποδοσφαίρου, θα σταματήσουν το παιχνίδι στο πρώτο λεπτό των αναμετρήσεων της επικείμενης αγωνιστικής, διαμαρτυρόμενοι κατά του ρατσισμού, όπως ανακοίνωσε η Eredivisie.  <br/> <br/>Ακόμη ένα μήνυμα κατά του ρατσισμού θα εμφανιστεί επίσης στους πίνακες των γηπέδων κατά τη διάρκεια αυτού του λεπτού που θα σταματήσει το παιχνίδι στους αγώνες της Eredivisie και της Eerste Divisie και ένα επιπλέον λεπτό θα προστεθεί στις καθυστερήσεις του πρώτου ημιχρόνου.<br/> <br/>Η κίνηση αυτή έρχεται μετά τη ρατσιστική επίθεση που υπέστη ο επιθετικός της Εξέλσιορ, Αχμάντ Μέντες Μορέιρα, από ένα τμήμα των οπαδών της Ντεν Μπος την περασμένη Κυριακή, με το παιχνίδι να διακόπτεται για μισή ώρα αφού ο διαιτητής αποφάσισε να αποχωρήσει με τους παίκτες από το γήπεδο.<br/> <br/>Η ολλανδική ομοσπονδία ποδοσφαίρου ανακοίνωσε ότι θα διερευνήσει το περιστατικό και θα εξετάσει ενδεχόμενες κυρώσεις εναντίον της Ντεν Μπος και των οπαδών της.<br/> <br/>Όπως είναι γνωστό, μια σειρά ρατσιστικών περιστατικών έχει σημειωθεί πρόσφατα στο ευρωπαϊκό ποδόσφαιρο.<br/> <br/>Ο Ιταλός επιθετικός Μάριο Μπαλοτέλι απείλησε να βγει από το γήπεδο μετά από ρατσιστικά συνθήματα εναντίον του, νωρίτερα αυτόν τον μήνα, ενώ ο επιθετικός της Σαχτάρ, Τάισον, τιμωρήθηκε με κόκκινη κάρτα όταν αντέδρασε σε ρατσιστικά συνθήματα των οπαδών κατά τη διάρκεια του εντός έδρας αγώνα της Κυριακής με την Ντιναμό Κιέβου (1-0).<br/> </p>
    </article>
  </body>
</html>