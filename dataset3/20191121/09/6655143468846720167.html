<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/politica/elezioni-regionali-1.4897830"/>
    <meta property="og:site_name" content="La Nazione"/>
    <meta property="article:published_time" content="2019-11-21T09:02:00+00:00"/>
    <meta property="og:title" content="Regionali in Toscana: è rottura, tre forze dal centro a sinistra"/>
    <meta property="og:description" content="Addio coalizione: Pd con Italia Viva, Demos e Psi poi i gruppi (&quot;2020&quot;, Articolo 1, Mdp) che rompono con i dem. E c’è ’Sì Toscana’ di Fattori"/>
  </head>
  <body>
    <article>
      <h1>Regionali in Toscana: è rottura, tre forze dal centro a sinistra</h1>
      <h2>Addio coalizione: Pd con Italia Viva, Demos e Psi poi i gruppi ("2020", Articolo 1, Mdp) che rompono con i dem. E c’è ’Sì Toscana’ di Fattori</h2>
      <address><time datetime="2019-11-21T09:02:00+00:00">21 Nov 2019, 09:02</time> by <a rel="author">LUIGI CAROPPO</a></address>
      <p>Firenze, 21 novembre 2019 - Addio <b>coalizione </b><b>di centrosinistra</b> ampia e inglobante, capace di riempire il serbatoio di voti tra riformisti ed ex ’compagni’ duri e puri. Il timore, giorno dopo giorno, va concretizzandosi: non ci sarà, molto probabilmente, un fronte compatto tra centro e sinistra, da <b>Italia Viva</b> passando per il <b>Pd </b>a <b>Articolo 1</b>. Più che sui programmi, di cui si è parlato pochissimo in queste settimane di consultazioni dei vertici dem per le <b>elezioni regionali del 2020 </b>in <b>Toscana</b>, la rottura arriva sul nome.</p>
      <p>Il Pd è orientato, se non compattamente, a mettere in campo il nome della prima ora: quello di Eugenio Giani, presidente del consiglio regionale. All’interno dei dem i veti sarebbero caduti quasi tutti. Un po’ per il momento storico (mai il centrodestra è stato così agguerrito), un po’ per i tempi tecnici (prima si decide e meglio è), un po’ per la mancanza di alternative (Giani è stato lanciato da Renzi mentre la segretaria Bonafè ha detto di voler restare in EuroParlamento e alla guida del Pd toscano anche se voci dicono che proprio da Iv ci sarebbe stato qualche veto).</p>
      <p>I tempi delle consultazioni dicono che oggi c’è un nuovo giro di valzer con gli alleati (potenziali ex come «2020 a sinistra», Articolo 1-Mdp), poi si riunirà la segreteria. La riunione della direzione Pd slitta alla prossima settimana. Nell’ultima riunione degli zingarettiani tensione e accuse. Non tutti la pensano nella stessa maniera. E c’è chi rimane ancora titubante su Giani come Valerio Fabiani. «E’ interesse di tutti tenere la coalizione unita» sottolinea. Come gli assessori regionali Bugli e Ceccarelli. Ma c’è anche chi ha criticato anche la stretegia degli «zinga» che sarebbero rimasti con il cerino in mano. Dicono no a Giani e sono pronti ad andarsene per conto loro il raggruppamento «2020 a sinistra», Articolo 1-Mdp. «Giani? - dice Simone Bartoli, segretario regionale di Art 1 - non è il candidato che unisce».</p>
      <p>La sinistra è pronta ad esprimere un nome alternativo. «O il Pd indica un nome diverso o ascoltano i nostri» continua Bartoli. Ipotesi primarie, ma il Pd le archiviate. Quindi rottura. «Se si vuole mettere il carro davanti ai buoi si mette a rischio la coalizione» attacca Simone Siliani, portavoce di ‘2020 a sinistra’. E così il centrosinistra si spacca: Pd con Italia Viva, Demos, Psi, poi i fuoriusciti dalla coalizione(mai nata) e ancora Sì Toscana di Tommaso Fattori (6,5 % alle scorse elezioni). E il centrodestra gongola.</p>
      <p>© RIPRODUZIONE RISERVATA</p>
      <p>© Riproduzione riservata</p>
    </article>
  </body>
</html>