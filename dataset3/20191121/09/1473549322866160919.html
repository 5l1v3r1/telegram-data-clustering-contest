<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/katowice,51/katowice-zarzuty-za-stalking-dla-bylego-studenta,986845.html"/>
    <meta property="og:site_name" content="TVN24"/>
    <meta property="article:published_time" content="2019-11-21T09:57:00+00:00"/>
    <meta property="og:title" content="Były student aresztowany za stalking. Jego matka również z zarzutami"/>
    <meta property="og:description" content="Uniwersytet Śląski wydalił z grona studentów Aleksandra P., zarzucając mu uporczywe nękania stu swoich kolegów z uczelni. Pokrzywdzeni byli także na policji. Pokazali, co P. miał do nich i o nich p..."/>
  </head>
  <body>
    <article>
      <h1>Były student aresztowany za stalking. Jego matka również z zarzutami</h1>
      <address><time datetime="2019-11-21T09:57:00+00:00">21 Nov 2019, 09:57</time> by <a rel="author">mag/kwoj/gp</a></address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/ff5c4449-636d-420c-8e35-a94dd69d27e9.jpg?type=1&amp;srcmode=0&amp;srcx=1/4&amp;srcy=1/1&amp;srcw=99/100&amp;srch=99/100&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/a70e4f53-9ab0-43ea-abc0-8e2d3b52c8d5-480p.mp4"/>
          <figcaption>Zatrzymanie podejrzanego o stalking</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/3a3fcfbf-6354-4feb-aea2-f2097f6be26e-480p.mp4"/>
          <figcaption>Były student ma zarzuty za stalking kolegów i wykładowców</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/ab37fce2-7a7f-470a-b627-e8895247fe63-480p.mp4"/>
          <figcaption>"Panie Aleksandrze, dlaczego pan stalkuje studentki?"</figcaption>
        </figure>
        <figcaption>Zatrzymanie podejrzanego o stalking<cite>Foto: śląska policja | Video: śląska policja</cite></figcaption>
      </slideshow>
      <h3>Uniwersytet Śląski wydalił z grona studentów Aleksandra P., zarzucając mu uporczywe nękania stu swoich kolegów z uczelni. Pokrzywdzeni byli także na policji. Pokazali, co P. miał do nich i o nich pisać w internecie. Wiktoria: policjant powiedział: "to tylko komentarze, to nie są groźby karalne". Natalia: dowiedziałam się, że nic nie można zrobić, bo nie napisał, że mnie zabije albo zgwałci, tylko że pożałuję i że ryzykuję, jeżeli pójdę na policję. Sprawa toczy się w prokuratorze od dziewięciu miesięcy. W środę P. usłyszał zarzuty i został aresztowany.</h3>
      <p>Policjanci z katowickiego wydziału kryminalnego musieli wyważyć drzwi. 25-letni Aleksander P., na którego od roku skarżyli się studenci Uniwersytetu Śląskiego, był w mieszkaniu z 55-letnią matką i nie reagowali na wezwanie "policja, otwierać".</p>
      <related>
        <a href="https://www.tvn24.pl/prawie-ich-zabil-nowozency-to-byl-dobry-dzien-udalo-nam-sie,822725,s.html"/>
      </related>
      <p>- Kobieta usłyszała zarzuty kierowania gróźb karalnych, znieważenia i naruszenia nietykalności fizycznej jednej z pokrzywdzonych - mówi Agnieszka Żyłka, rzeczniczka policji w Katowicach.</p>
      <p>Na jej synu ciąży aż 40 zarzutów uporczywego nękania 14 pokrzywdzonych oraz grożenia im.</p>
      <p>Jak tego wymaga procedura, oboje zostali skuci kajdankami i towarzyszyli policjantom w trakcie przeszukania mieszkania, piwnicy i garażu. Prokurator nakazał zabezpieczyć wszelkie nośniki danych.</p>
      <p>- Mężczyzna zgodził się na założenie kasku prewencyjnego i kaftana bezpieczeństwa. Został tak ubrany ze względu na własne bezpieczeństwo. Często osoby przewożone są w taki sposób, jeśli istnieje podejrzenie co do ich stanu zdrowia i mogą wyrządzić krzywdę sobie - wyjaśnia Żyłka.</p>
      <p>Z komendy policji, gdzie prokurator przedstawił zarzuty zatrzymanym, zostali oni wczoraj przewiezieni do sądu. Na wniosek śledczych kobieta została objęta policyjnym dozorem, a mężczyzna aresztowany na trzy miesiące. Grożą mu trzy lata więzienia.</p>
      <h3>"On wie, gdzie mieszkam"</h3>
      <p>Pokrzywdzone są studentkami Uniwersytetu Śląskiego. O sprawie opowiadały tydzień temu w reportażu programu "Uwaga!" TVN:</p>
      <p>Wiktoria: od ponad roku jestem nękana przez stalkera.</p>
      <p>Sara: boję się chodzić na uczelnię, przebywać sama. Śnią mi się różne złe, dziwne rzeczy, musiałam sięgnąć po pomoc psychologa i psychiatry, bo sama sobie nie radzę.</p>
      <p>Natalia: stalker nęka mnie, moją młodszą siostrę, moich znajomych. Wie, gdzie mieszkam. Oglądanie się za siebie na ulicy weszło mi w nawyk.</p>
      <p>Dziewczyny pokazały reporterce "Uwagi!" TVN, jakie komentarze otrzymują w mediach społecznościowych: "debilko, suko, gnido, zdziro, szmato, dziwko puszczalska, żeby ci matka zdechła na raka". To tylko niektóre z wyzwisk, przeplatanych wulgaryzmami.</p>
      <p>Komentarze nie tylko wzbudzały w nich strach. Obawiały się, że mogą im zaszkodzić w pracy, jeśli przeczytałby je pracodawca.</p>
      <p>Autorem wpisów, według studentek, jest 25-letni Aleksander P. z Tychów, który studiował na tej samej uczelni. Jak mówiły, nigdy nie miały z nim konfliktu. Ale czuły się przez niego obserwowane.</p>
      <p>Natalia zapytała P., dlaczego to robi. - Odpisał: "bawi mnie to, mam z ciebie bekę. Widziałem strach w twoich oczach" - mówi studentka.</p>
      <h3>Uczelnia: winny uporczywego nękania</h3>
      <p>Jak ustaliła reporterka "Uwagi!" TVN, uczelnia otrzymała podobne skargi na Aleksandra P. od stu studentów. Powołała komisję dyscyplinarną, która uznała, że działania P. nosiły znamiona stalkingu w internecie i poza nim. P. nie przyznał się do winy i odwołał się od tej decyzji. Na drugim posiedzeniu komisji ponownie został uznany za winnego uporczywego nękania i tym razem został wydalony z uczelni.</p>
      <p>- Moja siostra ma 14 lat, dostawała komentarze w stylu: "Ale masz mordę plebsa, ty zgniły worku tłustych kiszek". Siostra była przerażona, zadzwoniła do mnie z płaczem – mówi Natalia.</p>
      <h3>Policja: to nie są groźby karalne</h3>
      <p>Wiktora i Natalia zgłosiły uporczywe nękanie na policję.</p>
      <related>
        <a href="https://www.tvn24.pl/spermata-anaksagorasa-potentia-arystotelesa-skandal-na-uniwersytecie,685826,s.html"/>
      </related>
      <p>- Wytłumaczyłam dyżurnemu policjantowi całą sytuację, pokazałam, jakie dostaję komentarze. Funkcjonariusz usiadł i powiedział: "Ale to tylko komentarze. Tylko panią obraża. To nie są groźby karalne". Zatkało mnie. Nie wiem, co ma się stać, żeby zaczęli traktować to poważnie - opowiada Wiktoria.<br/><br/>Natalia: Wyszłam z płaczem z komisariatu, bo dowiedziałam się, że nic nie można zrobić, że groźby nie są jednoznaczne, bo nie napisał, że mnie zabije albo zgwałci, tylko że pożałuję i że ryzykuję, jeżeli pójdę na policję.  Dowiedziałam się, że pedofilskie komentarze, robienie ze mnie pedofila i napisy na murach to nic. Poczułam się zlekceważona, potraktowana z buta przez kogoś, kto powinien pomóc.</p>
      <p>Policja odmówiła komentarza reporterce "Uwagi!" TVN.</p>
      <h3>40 prokuratorskich zarzutów</h3>
      <p>Sprawa od dziewięciu miesięcy toczy się w prokuraturze.</p>
      <p>- Zabezpieczone zostały nośniki pana Aleksandra P. i oczekujemy na opinię biegłego z zakresu informatyki. Po uzyskaniu tej opinii będą podejmowane dalsze czynności. W międzyczasie przesłuchiwani są kolejni poszkodowani – mówiła w "Uwadze!" Katarzyna Kluczewska z Prokuratury Rejonowej Katowice-Północ.</p>
      <p>- Nie możemy sobie pozwolić na to, żeby od razu stawiać zarzuty. Musimy zebrać materiał dowodowy. I to jest robione. W najbliższym czasie spodziewamy się wniosków z opinii biegłego. Wtedy zostaną podjęte dalsze decyzje co do zarzutów. Jeżeli zostaną postawione zarzuty, prokurator rozważy zastosowanie odpowiednich środków wobec osoby podejrzanej – dodała prokurator.</p>
      <p>Po publikacji reportażu "Uwagi!" TVN prokuratura wydała policji nakaz zatrzymania Aleksandra P.</p>
      <related>
        <h4>Dowiedz się więcej...</h4>
        <a href="https://www.tvn24.pl/krakow,50/szesc-lat-nekania-pani-bozeny-jest-wyrok-dla-sasiadow,911291.html"/>
      </related>
    </article>
  </body>
</html>