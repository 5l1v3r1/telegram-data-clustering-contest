<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Sentiments-blaugrana-estimular-memoria_0_2347565420.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T09:10:32+00:00"/>
    <meta property="og:title" content="Sentiments blaugranes per estimular la memòria"/>
    <meta property="og:description" content="L’Agrupació Barça Jugadors fa tallers amb persones d'edat avançada que tenen deteriorament cognitiu"/>
  </head>
  <body>
    <article>
      <h1>Sentiments blaugranes per estimular la memòria</h1>
      <h2>L’Agrupació Barça Jugadors fa tallers amb persones d'edat avançada que tenen deteriorament cognitiu</h2>
      <address>
        <time datetime="2019-11-21T09:10:32+00:00">21 Nov 2019, 09:10</time>
      </address>
      <p>¿Quin amant del Barça no recorda una nit especial a l’estadi? ¿Qui no associa un èxit de l’equip que estima a un moment determinat de la seva vida? El futbol, la passió per uns colors, i els records que queden d’experiències viscudes poden ser una eina molt potent per estimular la memòria. Com també ho poden ser la música i tantes altres coses que associem als sentiments i que tenen la capacitat de transportar-nos en el temps. Amb aquests estímuls treballa l’Agrupació Barça Jugadors a les residències Ballesol Almogàvers i DomusVi Pare Claret de Barcelona en el marc d’uns tallers de reminiscència per a persones d’avançada edat que pateixen deteriorament cognitiu. L’objectiu principal dels tallers consisteix a estimular la memòria a partir de sessions amenes en què es busca, en tot moment, comptar amb un rol actiu dels participants. De la mateixa manera que els records del passat i les emocions floreixen, neixen noves amistats entre els participants, sovint companys de residència, però gairebé desconeguts fins que comparteixen afinitats en aquests tallers.</p>
      <p>“Al principi són molt tímids i no parlen gaire, però fem activitats molt participatives per captar la seva atenció i es van deixant anar. Aviat estableixen lligams i n’hi ha alguns que quan surten del tallers ja s’han fet inseparables”, explica Jordi Gonzalvo, exjugador del Barça que s’encarrega d’organitzar i fer els tallers juntament amb la també exblaugrana Esther Torrecilla. Normalment, el tallers –de dues hores de durada amb una pausa i que es desenvolupen a principis de setmana– comencen amb unes activitats de presentació que es van treballant sessió a sessió. La cançó preferida, el lloc de naixement o el menjar que més els agrada són pistes que Gonzalvo i Torrecilla deixen damunt la taula perquè els participants del taller recordin, setmanalment, de quin dels seus companys es tracta. </p>
      <figure>
        <a href="https://www.ara.cat/2019/11/21/societat/instant-taller-residencia-Ballesol-Almogavers_2348175267_67538196_1500x1000.jpg">
          <img src="https://www.ara.cat/2019/11/21/societat/instant-taller-residencia-Ballesol-Almogavers_2348175267_67538196_1500x1000.jpg"/>
        </a>
        <figcaption>Un instant del taller a la residència Ballesol Almogàvers / MANOLO GARCÍA</figcaption>
      </figure>
      <p>Sona <i>Boig per tu</i>, de Sau, i la Núria s’emociona, donant una pista que fa que els altres recordin que aquesta cançó és la seva preferida. “Això és perquè ha recordat algú que estima”, diu la Pilar, la més extrovertida, que més tard deixarà anar que a ella li agrada molt Messi i que a veure si algun dia els ve a veure en algun dels tallers perquè el puguin conèixer. Tant la Núria com la Pilar, amb una desena de companys més, participen en els tallers que es fan a la residència de Ballesol Almogàvers. Dilluns passat van celebrar la vuitena sessió en aquest centre, d’un total de dotze. </p>
      <p>Després d’una primera part de presentacions, normalment es fa el visionat d’algun vídeo –“curtet, perquè és difícil mantenir l’atenció si els vídeos són massa llargs”, explica Gonzalvo– vinculat amb el Barça o amb algun episodi destacat de la història del futbol. Després arriba el torn del trivial del Barça: Torrecilla i Gonzalvo reparteixen unes fotocòpies amb preguntes i quatre opcions per respondre, alhora que divideixen els participants en petits grups. ¿En quin país va néixer Joan Gamper? Quin era l’apel·latiu popular del petit camp del carrer indústria on es jugava des del 1902 al 1922? ¿Quin jugador blaugrana va marcar el gol decisiu de la final de Copa del 1971 contra el València? Aquesta última és una picada d’ullet al president de l’Agrupació Barça Jugadors, Ramon Alfonseda. Diverses preguntes i quatre opcions de resposta. El Lluís es mira el joc atentament i es mossega la llengua per no contestar. “Es una enciclopèdia del Barça. Ja va participar en els tallers de l’any passat i enguany ha demanat poder venir d'espectador. No falla”, explica Oriol Garangou, responsable de premsa de l’ABJ.</p>
      <h3>"Se'ls veu contents i veus que no fallen"</h3>
      <p>Aquestes i d’altres activitats, que a vegades inclouen la presència d’altres exjugadors o membres del Barça, així com visites al Camp Nou i al museu del club, conformen els tallers. Una de les activitats que més triomfa és una porra que fan setmanalment i que, en la següent sessió, comenten, fent memòria. “Ens trobem gairebé cada setmana amb ells i, al final, ens agafen confiança. Molts arriben abans d’hora i ens expliquen que han fet durant la setmana… Se’ls veu contents i veus que no fallen”, valora Torrecilla. </p>
      <blockquote>"Com que els tallers giren molt entorn de les emocions, t'adones de com relacionen un determinat partit amb el que estaven fent aquell dia", explica la psicòloga Sílvia Paraire</blockquote>
      <p>Enguany és el segon any que els tallers estan en marxa. La iniciativa va néixer d’una proposta que va emprendre la Federació Espanyola de Veterans del Futbol, a la qual l’ABJ es va acollir. “La idea original ve d'Escòcia, on en uns tallers de memòria van descobrir que els participants, malgrat tenir altes dificultats per recordar coses recents, tenien una gran lucidesa per figures o sensacions d’anys enrere, per exemple recordant Bobby Robson”, explica Gonzalvo.</p>
      <p>“A partir dels tallers veus que els participants es coneixen més, estan més animats, se saluden més… És una activitat que genera cohesió i com que els tallers giren molt entorn de les emocions, t'adones de com relacionen un determinat partit amb el que estaven fent aquell dia. Estem molt satisfets amb aquesta activitat. És el segon any que la fem i l’any vinent esperem tornar-hi”, conclou Sílvia Paraire, psicòloga i supervisora dels tallers a la residència Ballesol Almogàvers.</p>
    </article>
  </body>
</html>