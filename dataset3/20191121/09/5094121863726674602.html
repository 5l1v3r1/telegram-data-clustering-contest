<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/deti-si-hraji-ve-spine-kvuli-stehovani-breci-vadi-rodicum-skolka-opravy-brani-20191121.html"/>
    <meta property="og:site_name" content="Deník.cz"/>
    <meta property="article:published_time" content="2019-11-21T09:33:00+00:00"/>
    <meta property="og:title" content="Děti si hrají ve špíně, stěžují si rodiče. Mateřská školka ale rekonstrukci hájí"/>
    <meta property="og:description" content="Kvůli stavebním pracím za plného provozu školky se děti učí a hrají si v prachu a špíně. Hygienické podmínky jsou šílené. Tak si stěžuje otec jednoho z předškoláků, který chodí do Mateřské školy Laštůvkova v brněnské Bystrci. „Kvůli montování klimatizace a výměně oken musí děti stěhovat mezi třídami, což špatně nesou. Když je v šatně vidíte brečet, protože jdou do jiné třídy, tak to není legrace,“ poznamenal Ondřej Nový.  "/>
  </head>
  <body>
    <article>
      <h1>Děti si hrají ve špíně, stěžují si rodiče. Mateřská školka ale rekonstrukci hájí</h1>
      <address><time datetime="2019-11-21T09:33:00+00:00">21 Nov 2019, 09:33</time> by <a rel="author">Oldřich Haluza</a></address>
      <p>Ředitelka mateřské školy Dagmar Procházková se proti kritice ohradila. „Máme sedm tříd, dělníci pracují vždy pouze v jedné třídě. Děti z opravované třídy rozdělujeme do ostatních nejvíce po čtyřech. Snažíme se přitom spojovat ty, které k sobě mají blízko,“ uvedla ředitelka.</p>
      <p><b>Opravy mateřské školky Laštůvkova</b><br/>- cíl rekonstrukce: zateplení budovy, rekuperace, oprava kanalizace a rozvodů<br/>- doba oprav: od srpna 2019 do začátku května 2020<br/>- co vadí některým rodičům: prach a špína z oprav a stěhování dětí mezi třídami<br/>- argumenty školy: do tříd spojuje děti, které k sobě mají blízko<br/>- bezpečnostní opatření: zábrany, koridory, vysoké ploty s označením zákazu vstupu</p>
      <p>Někteří rodiče vedení školky naopak podporují. „S rekonstrukcí nemáme žádné problémy, na děti nemá vliv. I maminky, které mají děti v jiných třídách než já, jsou spokojené s tím, jak dělníci v opravách pokračují, a také s prací zaměstnanců školky,“ uvedla třeba Kateřina Veselá.</p>
      <figure>
        <img src="https://g.denik.cz/40/78/bagry-obsadily-cast-lavicek-urednici-prace-stopli-02_denik-150-3x2.jpg"/>
      </figure>
      <aside>
        <a href="https://www.denik.cz/regiony/breh-prehrady-rozryly-bagry-urady-nic-nevi-20191120.html">Břeh přehrady rozryly bagry. Úřady o stavbě nic neví Přečíst článek ›</a>
      </aside>
      <p>Jak ale zjistil Brněnský deník Rovnost, kvůli problémům s rekonstrukcí už odhlásila své dítě ze školky jedna žena. „Stavělo se, bouralo se, netopili a ve třídách bylo vlhko. Syn kvůli tomu v polovině září onemocněl a je nemocný až doteď,“ sdělila Kateřina Ležáková, která už dítě nahlásila do jiné školky.</p>
      <p>Minulý týden přes opravovanou střechu do jedné třídy školky v Laštůvkově ulici zateklo. Voda zničila její vnitřní vybavení. „Šlo o chybu stavební firmy. Na nedostatečně zakrytou střechu jsem ji upozornil už na prvním kontrolním dnu,“ podotkl bystrcký místostarosta pro školství Vladimír Vetchý.</p>
      <p>Vedení mateřské školy podle její ředitelky zajistilo, aby dělníci vykonávali hlučné práce, až když jsou děti na procházce. „Třída, kterou zrovna opravují, je zavřená a nesmí tam nikdo jiný než řemeslníci. Máme umístěné zábrany, koridory a vysoké ploty s označením zákazu vstupu,“ popsala opatření Procházková.</p>
      <h3>Rekonstrukce za plného provozu</h3>
      <p>Podobný postup při rekonstrukci za plného provozu zvolili také v Mateřské škole Štolcova v brněnských Černovicích. „Bezpečnost jsme zajistili ve spolupráci s rodiči. V kritických místech jsme měli bariéry, pedagogové i ostatní zaměstnanci věnovali bezpečnostním opatřením zvýšenou pozornost,“ poznamenala tamní ředitelka Šárka Suková.</p>
      <figure>
        <img src="https://g.denik.cz/69/b9/hnanice-vinice-sobes-01_denik-150-3x2.jpg"/>
      </figure>
      <aside>
        <a href="https://www.denik.cz/regiony/znojmo-sobes-vinice-unesco-posudek-odbornici.html">Vinice Šobes na seznamu UNESCO? Znojmo požádalo odborníky o posudek Přečíst článek ›</a>
      </aside>
      <p>Rekonstrukce školky v bystrcké Laštůvkově ulici skončí přibližně po devíti měsících na začátku května 2020. Po ní bude mít budova novou střechu, vzduchotechniku a zateplení pláště. Dělníci opraví také kanalizaci a rozvodové kabely.</p>
    </article>
  </body>
</html>