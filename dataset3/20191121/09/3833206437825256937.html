<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Vadene-na-mlechno-zubche-dokara-seriozni-glavoboliya-na-mlado-semeistvo-915632"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T09:23:00+00:00"/>
    <meta property="og:title" content="Вадене на млечно зъбче докара сериозни главоболия на младо семейство"/>
    <meta property="og:description" content="Младо семейство сподели за неприятна ситуация след &quot;невинно&quot; вадене на млечно зъбче на детето им във..."/>
  </head>
  <body>
    <article>
      <h1>Вадене на млечно зъбче докара сериозни главоболия на младо семейство</h1>
      <address>
        <time datetime="2019-11-21T09:23:00+00:00">21 Nov 2019, 09:23</time>
      </address>
      <p>Младо семейство сподели за неприятна ситуация след "невинно" вадене на млечно зъбче на детето им във Варна. Случаят, за който споделиха родители за <b>Varna24.bg</b> е от 14 ноември, когато завели дъщеричката си при препоръчани специалисти от тяхната стоматоложка.</p>
      <p>Медията ни потърси за коментар и Университетския медико-дентален център към МУ-Варна, където е оказана дентална помощ на детето. Публикуваме и двете гледни точки по случая:</p>
      <p> "Нашата зъболекарка, от която сме доволни, ни насочи към Университетския медико-дентален център към МУ-Варна. Трябваше да бъде извадено млечно зъбче на дъщеричката ни, но тъй като детето е на 5 години и много се страхува, тя препоръча да се обърнем към специалистите там, за да извадят зъбчето с подходящата упойка. По нейните думи там давали някакви сокчета, които зашеметявали децата. Ние бяхме с направление от нея. Обадихме сме на посочения номер и записахме час. Оказа се че сме насочени към частния кабинет на стоматолог, работещ към центъра. Той прегледа детето ни и потвърди, че е добре да извадим зъбчето, защото ще ни създава сериозни проблеми в бъдеще.  Попита с каква упойка искаме и ни обясни, че с едната упойка ще е в съзнание, но леко зашеметено, а другата е пълна.</p>
      <p>Решихме да спестим травмата на детето и избрахме пълната упойка, а лекарят допълни, че това е правилното решение в нашия случай. Разбрахме се да се обадим на следващия ден и да уточним ден и час. Мина една седмица докато се свържем и се уговорим. След седмица се чухме и трябваше да ми даде листа за изследванията, които трябва да направим, след което да ги занесем в Медицинския център. </p>
      <p>Когато отидох в Медицинския център ни бясниха какво трябва да направим, дадоха указания да отидем при личния лекар на детето за актуалното състояние и напътствия да се срещна с анестезиоложката, за да й дам резултати от изследванията.</p>
      <p>На следващия ден, 14 ноември, около 10 часа отидохме в денталния център с детето. Попълнихме документите, които изискаха, включително и съгласие за процедурата, която по твърдение на лекарите щяла да трае не повече от 5 минути.</p>
      <p>Дадоха на дъщеричката ни два сиропа, за да се отпусне и не се страхува. Попитаха дали малката ще позволи да я боцкат във веничката, но им отговорихме, че ако не се налага, е по-добре да не стресираме детето. Тогава ми обясиха, че ще й дадат малко райски газ и взеха детето с тях за да надуело един балон. След това й сложили упойката, видях когато професорът влизаше за да махне зъбчето и тогава ми стана ясно че вече е приспана.</p>
      <p>Ние чакаме в коридора. Професорът се забави към 2-3 до 5 минути най много и излезе, каза че след малко ще ни повикат. Минаха около 20 минути, никой не излизаше.  Започнахме да се притесняваме, тъй като не знаехме какво се случва. Малко след това излезе анестезиоложката и казва че можем да влезем при детето.</p>
      <p>Влизаме и виждаме дъщеричката ни да се гърчи буквално и да повтаря "мамо, мамо...“. Детето ни беше цялото червено, надуто, очи, уста, бузи...кашляше и се давеше. Казаха, че й се повдига, понякога някои деца получавали такива реакции. Попитах може ли да я изправим защото тя не може да си поема въздух и кашля, но не ни позволиха, защото ще повърне, и че скоро ще се оправи.</p>
      <p>Беше поставена на система . Когато попитахме поне пет пъти медицинската сестра защо детето ни е в такова състояние, получихме пет отговора, че не разбира въпроса. Според нея изглеждала така, защото е плакала дълго.</p>
      <p>Лично аз съм била 3 пъти под обща упойка и след 10 мин съм ставала да се прибирам . Детето беше в такова състояние дълго време, близо към час и половина. Слава Богу гаденето и гърченето спря след около 15-20мин, а отоците след още час и половина. Когато детето започна да говори след около 2 часа престой, ни пуснаха да си ходим. Казаха, че детето няма да помни нищо след като се е събудила от упойката. Питахме я постоянно дали някъде я боли и тя много трудно ни отговаряше, че я боли ръчичката, където беше поставена абоката, гърлото и главата.</p>
      <p>Направи ни впечатление, че когато се прибрахме детето си спомняше доста от нещата и обещанията ,които сме и давали, за да отвлечем вниманието й.  </p>
      <p>В болницата ни обясниха, че абоката трябва да остане, ако се налага да се влива нещо, но това нямало как да я боли, според тях се преструвала. Болката в гърлото била заради поставянето на някаква тръба при упойката.</p>
      <p>След това ни казаха че трябва да минем през касата. Предполагахме ,че все нещо ще има ,което да трябва са си платим, нищо че сме с направление. Отидохме на касата и касиерката ни съобщи че дължим 480 лв. Ние нямахме тази сума, имахме около половината и не знаехме какво да правим защото и с кредитна карта нещо имаше проблем. Предложихме да си платим по банка дължимото, въпреки, че останахме крайно изненадани от тази сума. Никъде нямаше поставен ценоразпис, нито надпис, че центъра не работи със здравна каса. При всички прегледи никой не ни пердупреди за това. Смятахме, че детето е осигурено и това е процедура, която му се полага по здравна каса, допускахме, че е възможно самата упойка да струва нещо. Оказа се, че анестезията струва 390 лв., прегледа 40 и самата процедура по ваденето на зъба още 50 лева. Бележката за плащането беше издадена на името на 5-годишното дете.</p>
      <p>Детето след около 2 часа и половина още не можеше да стъпи на краката си, трепереше и нямаше сили. Бяхме като в някакъв кошмар след това преживяване.</p>
      <p>Благодарни сме, че детето е живо и здраво, това ни стига. Но преживния стрес и унижение беше голям. Ние ще си платим тези 480 лв., но е добре и други родители да са наясно какво ги чака, ако потърсят подобна услуга.“</p>
      <p>Ето и коментара по темата на проф. Д-р Стефан Пеев, ръководител на Университетски медико-дентален център към МУ-Варна:</p>
      <p>"Детето е въведено, след като е било насочено към частния кабинет на проф. Георгиев. След като е било прието, родителите са настояли манипулацията да стане под обща анестезия, тъй като детето не позволява провеждането на каквито и да било манипулации. Единственото място във Варна, където има такава услуга е Университетския медико-дентален център.</p>
      <p>Детето е минало анестезиологичен преглед, това е специална консултация, която се прави с всички пациенти, при които се прилага обща анестезия. По време на прегледа са изяснени всички детайли за провеждане на манипулацията. След това с доц. Найденова също нещата са уточнени, като за провеждането на консулта си има определени изисквания по стандарта, които трябва ад бъдат покрити. Проведена е манипулацията, има разписано от родителите информирано съгласие.</p>
      <p>Не е било в критично състояние нито преди, нито след манипулацията. Всеки един пациент, който се лекува при нас с обща анестезия, след манипулацията престоява при нас в продължение на няколко часа и е под наблюдение.</p>
      <p>Родителите ако правят опит да им бъде опростено плащането на процедура, която те са поискали и им е извършена адекватно, това е друг въпрос. Относно твърденията, че не са били предупредени и не е имало ценоразпис никъде, ценоразписа не е тайна, той се утвърждава от Академичния съвет на МУ-Варна. Той е публичен. Те не са отишли с направление по здравна каса при проф. Георгиев, а с една бележка от друг зъболекар, така че претенция за здравна каса няма как да имат.</p>
      <p>За съжаление много от нещата, които би трябвало да се полагат при денталното лечение на дете касата не ги осигурява. Така или иначе ние не работим със здравна каса. Това е политиката на университета, не я дискутираме в момента, това е решение на ръководството на МУ-Варна.  Имаме мотиви за това, но няма да ги обсъждаме в момента.</p>
      <p>Има прекалено много други лечебни заведения, които работят по каса и пациентите си избират къде да отидат. Тези млади хора  са дошли доброволно при нас. Ние не можем да работим без пари. Това, че състоянието на детето е било критично, е клевета, няма такова нещо. Според анестезиологичният лист и отчетените параметри на пациента няма нищо притеснително, детето си е тръгнало в добро здраве. Не е имало никакво усложнение нито по време на манипулацията, нито след това. Такива неща се отбелязват.</p>
      <p>Относно въпросът ви защо е толкова скъпа тази упойка, това са цени, които от години Академичният съвет на МУ-Варна е утвърдил. Цената е такава, защото никой друг не поема разходи, касата не плаща. Някой трябва да плати за това. Нормално е и касовия бон да е издаден на името на детето, защото е регистрирано като пациент. Ако родителите искат фактура, ще им бъде издадена такава.</p>
      <p>Свършили сме си работата и проблем няма. Университета е инвестирал милиони в създаването на условия, в които ние да работим по правилата на изкуството на нашата професия. Защо държавата не инвестира в такива други места е друг въпрос. Това е въпрос на държавна политика, в която ние не можем да се месим.</p>
      <p>За съжаление хората очакват държавата да поеме тези разходи и понеже МУ е държавно училище се очаква нещата да се случват безплатно, но МУ Варна има приходи, които не са свързани с каквито и да било изисквания за провеждане на лечение на пациенти безплатно. Ние обучаваме студенти, специализанти и докторанти и обучавайки ги провеждаме и лечебна дейност, но на нас държавата ни плаща за обучение, не за лечение", допълни проф. Пеев.</p>
    </article>
  </body>
</html>