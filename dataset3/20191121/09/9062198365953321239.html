<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3382447/feyzioglu-bestepede-gizli-gorusen-chpli-iddiasina-ne-dedi"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T09:27:00+00:00"/>
    <meta property="og:title" content="Feyzioğlu, Beştepe'de gizli görüşen CHP'li iddiasına ne dedi?"/>
    <meta property="og:description" content="Türkiye Barolar Birliği Başkanı Feyzioğlu, Beştepe'de gizli görüşen CHP'li iddiasına &quot;Tamamen algı operasyonu… Ben CHP üyesi değilim ki...&quot; diyerek cevap verdi."/>
  </head>
  <body>
    <article>
      <h1>Feyzioğlu, Beştepe'de gizli görüşen CHP'li iddiasına ne dedi?</h1>
      <h2>Türkiye Barolar Birliği Başkanı Feyzioğlu, Beştepe'de gizli görüşen CHP'li iddiasına "Tamamen algı operasyonu… Ben CHP üyesi değilim ki..." diyerek cevap verdi.</h2>
      <address>
        <time datetime="2019-11-21T09:27:00+00:00">21 Nov 2019, 09:27</time>
      </address>
      <p>Yeniçağ yazarı Orhan Uğuroğlu, Sözcü yazarı Rahmi Turan'ın gündem oluşturan "Erdoğan, CHP genel başkanlığı için bir CHP'liye destek vaat etti..." iddiası ile ilgili isimleri konuşulan İlhan Kesici ve Muharrem İnce ile görüştünü ve çok sert cümlelerle reddettiklerini söyledi. Uğuroğlu, söz konusu iddia ile ilgili olarak Türkiye Barolar Birliği Başkanı Prof. Dr. <b>Metin Feyzioğlu</b>'nun ise "FETÖ hesapları adımı yayıyor… Niye üstüme alınayım ki? Rahmi Turan benim adımı mı söylüyor? Tamamen algı operasyonu… Ben CHP üyesi değilim ki..." dediğini aktardı.</p>
      <p>Öte yandan Uğuroğlu, "AKP ile yakınlaştı" iddiaları son aylarda çok dillendirilen İYİ Parti cenahından gelen açıklamalara dikkat çekerek 2020'de erken seçimin kaçınılmaz hâle geleceğini yazdı. İYİ Parti Meclis Grup Başkanvekili Lütfü Türkkan'ın Cumhurbaşkanı Erdoğan'a AKP ile İYİ Parti'nin koalisyon kurmasına ilişkin şartlar çağrısı yapması, olası bir ittifakın kapısını aralamışa benziyor.</p>
      <p>Türkkan, koalisyon içib şu şartları öneriyor:</p>
      <blockquote>1- Demokratik parlamenter rejime geri dönelim</blockquote>
      <blockquote>2- 5-6 İcracı bakanlığı İYİ Parti'ye verin</blockquote>
      <blockquote>3- 2020'de erken seçim yapalım</blockquote>
      <blockquote>4- Bu konuları içeren mutabakat metni imzalayalım…</blockquote>
      <p>Türkkan'ın bu önerisi üzerine İYİ Partili milletvekilleri ve genel başkan yardımcıları ile konuştuğunu söyleyen Uğuroğlu, İYİ Parti Genel Başkanı Meral Akşener'in "Parlamenter sisteme dönüş konusunda diğer partilerin için de en fazla duran siyasi partiyiz. Dolayısıyla parlamenter sistem üzerindeki her türlü bakış açısını dikkatle izliyoruz. Ama şu ana kadar CHP dışında kurulacak olan yeni partiler dışında Cumhur İttifakı'nın partileri Cumhurbaşkanlığı hükümet sistemden çok memnunlar. Dolayısıyla parlamenter sistem konusunda ki ısrarımız sürüyor" sözlerine dikkat çekti.</p>
      <p>"Gerek Bahçeli'nin sağlık durumu, gerek MHP'nin son aylarda AKP'ye yönelik eleştirileri Cumhur İttifakı'nda büyük sıkıntılar olduğunu ortaya koyuyor" görüşünü dile getiren Uğuroğlu, şunları kaydetti:</p>
      <blockquote>"Cumhur İttifakı çatlamakta, adeta yıkılma aşamasındadır. Devlet Bahçeli'nin iradesi ve desteği olmasa çoktan parçalanacaktı. AKP, alternatif olarak İYİ Parti'ye göz kırpmaktadır. İYİ Parti ise Türkkan'ın 'şahsi görüşünü' seslendirmektedir. Sonuç ne olacak derseniz şunu söyleyebilirim. Prof. Dr. Ahmet Davutoğlu'nun, Ali Babacan'ın, Rıfat Serdaroğlu'nun ve Öztürk Yılmaz'ın kuracağı dört parti siyaset sahnesine hazırlanırken, 2020'de erken seçim kaçınılmaz hale geliyor."</blockquote>
    </article>
  </body>
</html>