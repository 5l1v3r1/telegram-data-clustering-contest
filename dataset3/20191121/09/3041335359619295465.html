<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/economy/economy-greece/proti-katoikia-sfiggei-o-kloios-ton-trapezon-stous-stratigikous-kakoplirotes/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T09:58:38+00:00"/>
    <meta property="og:title" content="Πρώτη κατοικία : Σφίγγει ο κλοιός των τραπεζών στους στρατηγικούς κακοπληρωτές"/>
    <meta property="og:description" content="Πρώτη κατοικία : Σφίγγει ο κλοιός των τραπεζών στους στρατηγικούς κακοπληρωτές"/>
  </head>
  <body>
    <article>
      <h6 class="kicker">Κόκκινα δάνεια</h6>
      <h1>Πρώτη κατοικία : Σφίγγει ο κλοιός των τραπεζών στους στρατηγικούς κακοπληρωτές</h1>
      <h2>Δόθηκε παράταση για την πρώτη κατοικία και την διάσωσή της</h2>
      <address><time datetime="2019-11-21T09:58:38+00:00">21 Nov 2019, 09:58</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Τελευταία ευκαιρία στους δανειολήπτες με οφειλές δίνει η κυβέρνηση για την πρώτη κατοικία και την προστασία της.</p>
      <p>Έτσι, δίνεται στους δανειολήπτες με μη εξυπηρετούμενα δάνεια τετράμηνη παράταση του νόμου 4605/2019.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Η χορήγηση παράτασης τεσσάρων μηνών στο προστατευτικό πλαίσιο του νόμου 4605/2019, εγκρίθηκε από τους Θεσμούς και σημειώνεται στην έκθεση ενισχυμένης εποπτείας που ανακοίνωσε χθες για την Ελλάδα η Κομισιόν.</p>
      <h3>Η πρώτη κατοικία</h3>
      <p>Η παράταση δόθηκε μετά τις συστηματικές και συντονισμένες ενέργειες της κυβέρνησης για να απλοποιήσει τις διαδικασίες για την προστασία της πρώτης κατοικίας και περισσότεροι ιδιοκτήτες να ενταχθούν στη σχετική ρύθμιση.</p>
      <p>Άλλωστε ο υπουργός Οικονομικών, Χρήστος Σταϊκούρας έκανε γνωστή την παράταση για τέσσερις μήνες του υπάρχοντος πλαισίου προστασίας της πρώτης κατοικίας .</p>
      <p>Στη δήλωσή του για την τέταρτη έκθεση ενισχυμένης εποπτείας της Ευρωπαϊκής Επιτροπής ο υπουργός Οικονομικών ανέφερε μεταξύ άλλων ότι υλοποιήθηκαν ενέργειες για να απλοποιηθούν οι διαδικασίες για την προστασία της πρώτης κατοικίας, με στόχο να ενταχθούν στη ρύθμιση περισσότεροι ιδιοκτήτες σπιτιών.</p>
      <p>Ανέφερε, δε, ότι η κυβέρνηση «παρατείνει το υφιστάμενο πλαίσιο προστασίας της πρώτης κατοικίας για ακόμη τέσσερις μήνες, από το τέλος τους έτους που προβλεπόταν από την προηγούμενη κυβέρνηση».</p>
      <p>Συνεπώς, το πλαίσιο προστασίας για την πρώτη κατοικία παρατείνεται έως τον Απρίλιο του 2020.</p>
      <p>Έτσι, το κυνήγι των στρατηγικών κακοπληρωτών θα ενταθεί μετά την  παράταση που δόθηκε στη λειτουργία της πλατφόρμας για την προστασία της πρώτης κατοικίας , που λειτουργεί στην Ειδική Γραμματεία Ιδιωτικού Χρέους.</p>
      <p>Η παράταση στην ηλεκτρονική πλατφόρμα για την πρώτη κατοικία κρίνεται αναγκαία, με δεδομένο τους αργούς ρυθμούς υποβολής των αιτήσεων μέχρι σήμερα, που αποδίδεται στην απροθυμία σημαντικής μερίδας οφειλετών να μεταβούν από την προστασία του νόμου Κατσέλη στην εξωδικαστική για την προστασία της πρώτης κατοικίας, αλλά και σε δυσλειτουργίες της ηλεκτρονικής πλατφόρμας.</p>
      <p>Είναι χαρακτηριστικό ότι από τις αρχές Ιουλίου που ενεργοποιήθηκε η δυνατότητα υποβολής αιτήσεων, έχουν εισέλθει στην πλατφόρμα και συναίνεσαν στην άρση φορολογικού και τραπεζικού απορρήτου 48.040 οφειλέτες και από αυτούς 32.060 έχουν ξεκινήσει τη συμπλήρωση της αίτησής τους.</p>
      <p>Σύμφωνα ωστόσο με τα τελευταία διαθέσιμα στοιχεία, μέχρι σήμερα έχουν διαβιβαστεί στις τράπεζες μόλις 579 αιτήσεις και οι τράπεζες έχουν προτείνει 103 ρυθμίσεις, ενώ η κρατική επιδότηση έχει εγκριθεί σε 7 πολίτες.</p>
      <p>Να σημειωθεί ότι το υπουργείο Οικονομικών έχει προχωρήσει σε νέες βελτιώσεις για τη διευκόλυνση της υποβολής αιτήσεων που αφορούν στην κατάργηση δικαιολογητικών, όπως το πιστοποιητικό γης και το έντυπο υπολογισμού της αξίας των κινητών περιουσιακών στοιχείων του δανειολήπτη, ενώ ήδη έχει καταργηθεί η υποχρέωση κατάθεσης του πιστοποιητικού βαρών.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/17/economy/economy-greece/se-etaireies-diaxeirisis-kokkina-daneia-ypsous-60-dis-eyro/"/>
        <a href="https://www.tanea.gr/2019/11/15/economy/iraklis-erxetai-to-sxedio-gia-ta-kokkina-daneia/"/>
        <a href="https://www.tanea.gr/2019/11/14/economy/anatarakseis-apo-dimosieyma-tou-reuters-se-ksena-funds-ta-xrei-ofeileton-se-asfalistika-tameia/"/>
      </related>
    </article>
  </body>
</html>