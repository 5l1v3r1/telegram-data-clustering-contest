<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/653964/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T09:31:00+00:00"/>
    <meta property="og:title" content="Зеленський про суднобудування: Ми плануємо будувати корвети"/>
    <meta property="og:description" content="Президент Володимир Зеленський поділився планами на виробництво вітчизняних корветів і підтримав угоду між урядами України та Франції про виробництво і покупку військових катерів."/>
  </head>
  <body>
    <article>
      <h1>Зеленський про суднобудування: Ми плануємо будувати корвети</h1>
      <address>
        <time datetime="2019-11-21T09:31:00+00:00">21 Nov 2019, 09:31</time>
      </address>
      <p>Президент Володимир Зеленський поділився планами на виробництво вітчизняних корветів і підтримав угоду між урядами України та Франції про виробництво і покупку військових катерів.</p>
      <p>Про це він повідомив на брифінгу в середу вночі в Очакові після огляду повернутих РФ військових кораблів, повідомляє <a href="https://interfax.com.ua/news/general/625911.html">Інтерфакс-Україна</a>.</p>
      <p>Зеленський зазначив, що <a href="https://www.epravda.com.ua/news/2019/11/19/653889/">угода між урядами України та Франції</a> про виготовлення і технічну підтримки партії патрульних кораблів важлива для України, але необхідно підтримувати в першу чергу вітчизняне виробництво.</p>
      <p>"Чесно скажу, що цей контракт готувався ще до мого президентства. Я сьогодні підтримую цей контракт. У будь-якому випадку, для нас важливіше своє виробництво, підтримувати Миколаїв і область, щоб професіонали, які виїхали, тому що тут нічого не будувалося багато років, повернулися додому", - сказав він.</p>
      <p>Зеленський зазначив, що є стратегія, яку йому представляв командувач ВМС Ігор Воронченко. "Ми плануємо будувати корвети. Є план, але ви ж знаєте, що будь-який план повинен підтримуватися реальними термінами і бюджетом", - зазначив він.</p>
      <p>У свою чергу адмірал Воронченко нагадав, що до 2028 року планується побудувати чотири кораблі типу "корвет".</p>
      <p>Як повідомлялося, затверджена урядом в листопаді 2017 року нова редакція держпрограми "Корвет", прийнятої в 2011 році і замороженої в 2014 році, передбачає будівництво до 2028 року для ВМСУ 4 кораблів типу "корвет", здача головного корабля замовнику намічена на 2022 рік.</p>
    </article>
  </body>
</html>