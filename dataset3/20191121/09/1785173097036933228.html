<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/rafael-nadal-si-novak-djokovici-cer-unirea-cupei-davis-si-cupei-atp-intr-o-singura-competitie-1922404421042019110919176285"/>
    <meta property="og:site_name" content="News.ro"/>
    <meta property="article:published_time" content="2019-11-21T09:44:04+00:00"/>
    <meta property="og:title" content="Rafael Nadal şi Novak Djokovici cer unirea Cupei Davis şi Cupei ATP într-o singură competiţie"/>
    <meta property="og:description" content="Cei mai buni jucători de tenis din lume, spaniolul Rafael Nadal şi sârbul Novak Djokovici, cer unirea Cupei Davis şi Cupei ATP într-o singură competiţie"/>
  </head>
  <body>
    <article>
      <h1>Rafael Nadal şi Novak Djokovici cer unirea Cupei Davis şi Cupei ATP într-o singură competiţie</h1>
      <address><time datetime="2019-11-21T09:44:04+00:00">21 Nov 2019, 09:44</time> by <a rel="author">Adrian Petculescu</a></address>
      <p>
        <b>Cei mai buni jucători de tenis din lume, spaniolul Rafael Nadal şi sârbul Novak Djokovici, cer unirea Cupei Davis şi Cupei ATP într-o singură competiţie</b>
      </p>
      <p>"Nu văd două cupe mondiale într-o lună, în calendarul nostru. Avem ocazia de a avea în sfârşit o mare competiţie. Este important ca ATP şi ITF să-şi unească eforturile, mai ales că o mare companie precum Kosmos este gata să muncească din greu pentru a ridica această competiţie la un alt nivel. Deci dacă îmi cereţi părerea, nu există altă cale decât cea de a avea o singură mare, mare competiţie: ATP, ITF, Kosmos, Cupa Davis, Cupa Mondială... nu contează cum se va numi. Încă eu cred că numele potrivit ar fi Cupa Davis, pentru că face parte din istoria sportului nostru", a afirmat Nadal, conform AFP.</p>
      <p>"Sunt sigur că organziatorii (nr. - Cupei Davis) dau totul pentru a face o săptămână de succes, un eveniment de succes. Este multă responsabilitate şi presiune pe ei deoarece este vorba de cea mai tradiţională competiţie, una isorică din sportul nostru. Este o imensă povară istorică pe umerii lor să o facă bine. Dar apoi, bineînţeles, programarea a fost o problemă, atât pentru Cupa ATP, cât şi pentru Cupa Davis. În opinia mea, se pot combina cele două. Am participat la discuţii în Consiliul jucătorilor, au fost diferite variante în ultimii trei ani. Este foarte complex. Nu este uşor să faci vreo schimbare în sportul nostru. Privind pe termen lung, eu personal consider că două evenimente nu pot coexista la şase săptăâmni diferenţă. Este prea aglomerat", a declarat Djokovici, potrivit Reuters.</p>
      <p>În aceste zile, la Madrid, se dispută prima ediţie a Cupei Davis după un nou format, cu 18 echipe participate (şase grupe de câte trei echipe), care se întrec timp de o săptămână. Această competiţie este organizată de Federaţia Internaţională de Tenis, ITF, prin grupul Kosmos, controlat de fotbalistul Gerard Pique de la Barcelona, iar criticile referitoare la acest format care a înlocuit meciurile disputate pe terenul uneia dintre echipe, la mai multe date dintr-un an, nu sunt puţine.</p>
      <p>Între 3 şi 12 ianuarie, în Australia, se va desfăşura Cupa ATP, o "clonă" a Cupei Davis, organizată de Asociaţia Tenismenilor Profesionişti. Şi această competiţie este la prima ediţie în acelaşi format, cu grupe, apoi întâlniri elimiantorii. La Cupa ATP vor participa 24 de echipe (6x4), care se vor întâlni în trei oraşe, Sydney, Perth şi Brisbane.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>