<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/anaf-a-facut-26-de-sesizari-penale-in-urma-unor-controale-la-persoane-fizice-18601384"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T09:04:24+00:00"/>
    <meta property="og:title" content="ANAF a făcut 26 de sesizări penale în urma unor controale la persoane fizice"/>
    <meta property="og:description" content="ANAF a înaintat 26 de sesizări organelor de cercetare penală în urma celor unor controale fiscale la persoane fizice derulate în 2018, a precizat joi Emanuel Băncilă, partener şi coordonatorul practicii de controverse fiscale EY România."/>
  </head>
  <body>
    <article>
      <h1>ANAF a făcut 26 de sesizări penale în urma unor controale la persoane fizice</h1>
      <address><time datetime="2019-11-21T09:04:24+00:00">21 Nov 2019, 09:04</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>ANAF a înaintat 26 de sesizări organelor de cercetare penală în urma celor unor controale fiscale la persoane fizice derulate în 2018, a precizat joi Emanuel Băncilă, partener şi coordonatorul practicii de controverse fiscale EY România.</p>
      <p>Autorităţile fiscale din România au realizat peste 400 de verificări şi acţiuni de control la persoane fizice în anul anterior, din care 118 s-au soldat cu amenzi în valoare cumulată de 87 milioane de lei.</p>
      <p>În comparaţie, în prima jumătate a acestui an, ANAF a întreprins 377 de verificări la persoane fizice, din care doar 53 s-au finalizat cu penalităţi, însă suma penalităţilor este deja mai mare decât cea din întreg anul 2018, urcând la 90 milioane de lei, estimându-se o dublare până la finalul anului.</p>
      <p>În baza de date a autorităţii fiscale, actualizată anual, se regăsesc la finalul lui 2018 7.879 de persoane, la care sunt incluse si rudele acestor aşa-numite "persoane cu grad de risc ridicat".<br/>Avute în vedere sunt persoanele fizice care de exemplu au cumpărat proprietăţi de peste 150.000 de euro şi care potrivit declaraţiilor fiscale înregistrează cheltuieli care nu se pot justifica din venituri.</p>
      <p>"Orice verificare începe cu un aviz. Din păcate, în cazul persoanelor fizice, nu avem acel termen de pregătire a inspecţiei fiscale spre deosebire de companii. Odată cu comunicarea avizului se pot cere o serie de documente şi să se întocmească declaraţia unică de patrimoniu. (…) Se urmăresc diferenţele semnificative între venituri şi cheltuieli. (…) Am avut un caz în care a fost o nuntă faimoasă iar contribuabilul a trebuit să se ducă în presa vremii să facă dovada că a strâns o sumă consistentă ca urmare a organizării evenimentului", a spus Băncilă.</p>
      <p>De la demararea verificării există un termen de 5 zile de depunere a punctului de vedere, după care urmează realizarea raportului de verificare şi se intră în faza de contestaţie. Procedura de verificare durează peste 300 de zile, în timp ce în cazul controalelor fiscal la persoanele juridice procedura ţine în medie 140 de zile.</p>
      <p>Categoriile de risc detaliate de ANAF sunt: 1) patron bogat, firmă săracă – tratată cu prioritate de autorităţile fiscale; 2) persoane cu patrimoniu semnificativ dar fără activităţi economice cunoscute – persoane cu activităţi ilicite, în general; 3) persoane cu venituri volatile – persoane care câştigă din showbiz; 4) alte persoane cu riscuri semnificative – variatna de rezervă la care fiscul poate să apeleze pentru demararea controlului.</p>
    </article>
  </body>
</html>