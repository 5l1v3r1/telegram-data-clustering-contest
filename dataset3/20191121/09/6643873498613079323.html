<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/xPzRAp/norge-reagerte-ikke-paa-dom-fengselsstraffene-fikk-fortsette-vitner"/>
    <meta property="og:site_name" content="Bergens Tidende"/>
    <meta property="article:published_time" content="2019-11-21T09:34:10+00:00"/>
    <meta property="og:title" content="Norge reagerte ikke på dom. Fengselsstraffene fikk fortsette: – Vitner om at noen hoder må rulle."/>
    <meta property="og:description" content="Allerede i 2017 mottok norske myndigheter en dom som blir brukt som argument for at Navs praksis var feil. Siden ble 24 personer idømt uriktige fengselsstraffer."/>
  </head>
  <body>
    <article>
      <h1>Norge reagerte ikke på dom. Fengselsstraffene fikk fortsette: – Vitner om at noen hoder må rulle.</h1>
      <h2>Allerede i 2017 mottok norske myndigheter en dom som blir brukt som argument for at Navs praksis var feil. Siden ble 24 personer idømt uriktige fengselsstraffer.</h2>
      <address><time datetime="2019-11-21T09:34:10+00:00">21 Nov 2019, 09:34</time> by <a rel="author">Daniel Røed-Johansen</a></address>
      <p>Når Heidi Schjetne tenker på alt hun har vært gjennom, blir hun forbannet.</p>
      <p>Enda verre synes hun det har vært å tenke på hvor unødvendig det er. På at alt kunne vært unngått. Hvis noen bare hadde stoppet Arbeids- og velferdsdirektoratets feilaktige praksis tidligere.</p>
      <p>Etter hvert som dagene er gått siden trygdeskandalen ble kjent for offentligheten, er det blitt stadig vanskeligere for henne å begripe hvordan det kunne skje.</p>
      <p>– Det er noen som har lukket øynene for virkeligheten, og det har rammet oss som er svakest, sier Schjetne og fastslår:</p>
      <p>– Det er helt sykt og vitner om at noen hoder må rulle.</p>
      <h3>Departementet mottok viktig EU-dom</h3>
      <p>Kommentaren kommer etter at hun er blitt presentert for en ny utvikling i saken.</p>
      <p>Mandag skrev Aftenposten om EU-dommen Arbeids- og sosialdepartementet mottok i februar 2017 – to år før Schjetne ble dømt til betinget fengsel.</p>
      <ul>
        <li>
          <b>Bakgrunn: Norge var involvert i avgjørende trygdesak i EU i 2017. Det sa ikke Hauglie noe om i redegjørelsen til Stortinget.</b>
        </li>
      </ul>
      <p>Kort forklart er saken denne:</p>
      <ul>
        <li>En engelsk kvinne gikk til sak mot at Storbritannia stoppet trygdestøtten hun mottok, fordi hun hadde flyttet til Spania.</li>
        <li>Da saken dukket opp, benyttet Norge seg av muligheten som EØS-land til å melde seg på saken og argumentere for sitt syn.</li>
        <li>Det innebar også at den avsagte dommen ble tilsendt norske myndigheter. Regjeringsadvokaten, Arbeids- og sosialdepartementet og Utenriksdepartementet mottok dommen.</li>
        <li>Der fastslo EU-domstolen at man ikke må oppholde seg i landet man får ytelser som sykepenger og arbeidsavklaringspenger fra, for å beholde denne støtten.</li>
      </ul>
      <p>Dommen ble avgjørende for at Nav i år konkluderte med at praksisen deres var feil. Likevel fikk praksisen fortsette i to og et halvt år etter at dommen ble tilsendt departementet som er ansvarlig for etaten.</p>
      <p>Arbeidsminister Anniken Hauglie forklarte tirsdag overfor Aftenposten at departementet ikke var kjent med Navs feilaktige praksis da dommen kom. Nav har foreløpig ikke svart på spørsmål om dette.</p>
      <p>Hauglie påpekte også at saken «handler om den gamle trygdeforordningen i EU», og at den dreier seg om flytting og ikke midlertidig opphold, som er sentralt for sakene i trygdeskandalen. Derfor er ikke EU-dommen direkte relevant, mener statsråden.</p>
      <p>Imidlertid skriver jussprofessorer<a href="https://www.aftenposten.no/article/ap-50eP7X.html"> i en kronikk i Aftenposten at det er fem grunner til at avgjørelsen i EU-domstolen og Norges rolle i saken er viktig</a> for saken som nå ruller i Norge.</p>
      <p>
        <a href="https://www.bt.no/innenriks/i/vQGvkL/nav-visste-allerede-i-februar-i-aar-at-trygdeskandalen-omfattet-paagaaend">Les også<br/>Nav visste allerede i februar i år at trygdeskandalen omfattet pågående straffesaker</a>
      </p>
      <h3>– Henger ikke på greip</h3>
      <p>EU-dommen kom 1. februar 2017. Siden da har domstolene i Norge gitt minst 24 mennesker fengselsstraff med bakgrunn i feil tolkning av loven. 22 av disse er blitt dømt til ubetinget fengsel.</p>
      <p>Da Svein Erik Lundstein ble dømt til 45 dagers ubetinget fengsel 8. februar 2017, ante han ingenting om dommen som var blitt avsagt bare syv dager tidligere.</p>
      <figure>
        <img src="https://images.sacdn.no/v2/images/49d9e6ce-808f-4830-8707-7f6db84c9ce4?fit=crop&amp;h=1792&amp;w=828&amp;s=0743d578b33872ec774ba1ad3c53d6478c9eaef9"/>
        <figcaption>Svein Erik Lundstein.<cite>Privat</cite></figcaption>
      </figure>
      <p>– Det henger ikke på greip. Når så mange opplyste mennesker i lederjobber mottar en sånn dom og ikke bringer det videre, er det helt vanvittig. De kunne unngått mange fengselsstraffer, sier han etter å ha satt seg inn i de nye opplysningene.</p>
      <p>Han stiller seg samme spørsmål igjen og igjen: «Hvordan er det mulig?»</p>
      <p>For Lundstein var det verste med dommen den nagende følelsen av at folk visste.</p>
      <p>Når han møtte på naboer eller når han skulle møte en kunde i forbindelse med selgerjobben, var det vanskelig ikke å lure på hva de visste.</p>
      <p>– Det er ikke hyggelig at en mann tidlig i 60-årene som aldri har gjort noe ulovlig, blir stemplet som en grov bedrager. Det er helt ille, i hvert fall nå som man ser at det kunne vært unngått, sier Lundstein.</p>
      <p>
        <a href="https://www.bt.no/innenriks/i/vQGvkL/nav-visste-allerede-i-februar-i-aar-at-trygdeskandalen-omfattet-paagaaend">Les også<br/>Nav visste allerede i februar i år at trygdeskandalen omfattet pågående straffesaker</a>
      </p>
      <h3>Følte seg stemplet</h3>
      <p>Lundstein ble dømt for ikke å ha opplyst om at han oppholdt seg i Spania mens han mottok arbeidsavklaringspenger.</p>
      <p>Selv sier han at han var i Spania av helsemessige årsaker og ikke ante at dette ikke var lov. Det var en forklaring retten ikke kjøpte.</p>
      <p>Han fikk sone med fotlenke. Men stempelet som kriminell var aldri langt unna.</p>
      <p>– Jeg var innom Kriminalomsorgen to ganger i uken. Da jeg parkerte utenfor, husker jeg at jeg alltid kikket meg rundt for å se om det var noen kjente der, sier han.</p>
      <p>62-åringen har tidligere også snakket med <a href="https://www.nrk.no/norge/svein-erik-kan-ha-blitt-feilaktig-domt-for-trygdesvindel_-_-jeg-er-ingen-kjeltring-1.14761309">NRK</a> i forbindelse med trygdeskandalen.</p>
      <h3>Kjempet mot å havne i fengsel</h3>
      <p>Som Lundstein ble Heidi Schjetne dømt for ikke å ha opplyst om at hun var i Spania mens hun fikk arbeidsavklaringspenger. Der bodde hun i halvannet år før hun flyttet hjem til Norge.</p>
      <p>I februar i år ble 49-åringen dømt til 40 dager betinget fengsel og tilbakebetaling av i overkant av 342.000 kroner.</p>
      <figure>
        <img src="https://images.sacdn.no/v2/images/c2e13263-a78e-4a06-beb1-661ab05ff637?fit=crop&amp;h=1267&amp;w=1900&amp;s=38b83057cbc6f48bd825ef4160942fc509e973c3"/>
        <figcaption>FORTELLER: Heidi Schjetne fortalte sin historie i flere medier rett etter at trygdeskadalen ble kjent.<cite>Bård Bøe</cite></figcaption>
      </figure>
      <p>Da det på tampen av oktober ble kjent at dommen hennes var en av de 48 Riksadvokaten først pekte på som uriktige, følte hun lettelse. Hun valgte å fortelle sin historie i Bergens Tidende og flere medier.</p>
      <p>Så kom smellen. Hun gikk ned for telling av påkjenningen, forteller trebarnsmoren. Nå er hun kommet til hektene igjen.</p>
      <p>Det er vanskelig å akseptere at hun har måttet bruke flere år på å kjempe det hun kunne mot å havne i fengsel.</p>
      <p>– Konsekvensene av denne saken har vært at det har vært et helvete i fire år nå, sier Schjetne.</p>
      <related>
        <h4>Les også</h4>
        <a href="https://www.bt.no/innenriks/i/JoXVaX/hauglie-mener-eu-dom-fra-2017-ikke-angaar-nav-saken"/>
        <a href="https://www.bt.no/innenriks/i/JoXkoP/arbeids-og-sosialdepartementet-nektet-stortingsrepresentant-magne-rom"/>
        <a href="https://www.bt.no/innenriks/i/zGzqV1/opposisjonen-tyder-paa-lovbrudd-langt-tilbake-i-tid"/>
        <a href="https://www.bt.no/btmeninger/debatt/i/vQGoKB/nav-skandalen-er-uendelig-mye-stoerre"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/btmeninger/debatt/i/jdx6aw/bybanen-maa-stoppe-i-helseparken"/>
        <a href="https://www.bt.no/innenriks/i/kJPaXk/ble-nektet-aa-besoeke-nav-meningsloest-sier-ap-toppen-om-statsraadens"/>
        <a href="https://www.bt.no/nyheter/lokalt/i/0nzjwB/politiet-naer-aa-avslutte-soeket-etter-savnet-bil-i-joelstravatnet"/>
        <a href="https://www.bt.no/sport/i/zGwLO4/nordmannen-som-hadde-verdensrekorden-om-marerittskaden-kan-vaere-slu"/>
      </related>
      <ol>
        <li>
          <a href="https://www.bt.no/tag/E%C3%98S">EØS</a>
        </li>
        <li>
          <a href="https://www.bt.no/tag/Trygdeskandalen">Trygdeskandalen</a>
        </li>
        <li>
          <a href="https://www.bt.no/tag/Arbeids-_og_sosialdepartementet">Arbeids- og sosialdepartementet</a>
        </li>
        <li>
          <a href="https://www.bt.no/tag/EU">EU</a>
        </li>
        <li>
          <a href="https://www.bt.no/tag/Spania">Spania</a>
        </li>
      </ol>
    </article>
  </body>
</html>