<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/dalik-pracoval-behem-vykonu-trestu-v-luxusnim-penzionu-hlidala-ho-jen-majitelka-20191121.html"/>
    <meta property="og:site_name" content="Deník.cz"/>
    <meta property="article:published_time" content="2019-11-21T09:53:00+00:00"/>
    <meta property="og:title" content="Lobbista Dalík strávil část trestu v luxusním penzionu. Hlídala ho majitelka"/>
    <meta property="og:description" content="Někdejší lobbista Marek Dalík, kterého v pondělí soud podmíněně propustil z vězení po uplynutí půlky pětiletého trestu vězení, pracoval během výkonu trestu v luxusním znojemském penzionu U Císaře Zikmunda. Napsal to dnes server Aktuálně.cz. Věznice ve Znojmě s penzionem spolupracuje od roku 2007 a měla s podnikem uzavřenou smlouvu o zaměstnávání vězňů. Dalík tam pracoval bez dohledu dozorců, jeho kontrolu zajišťovala podnikatelka Vlasta Masri, která penzion provozuje."/>
  </head>
  <body>
    <article>
      <h1>Lobbista Dalík strávil část trestu v luxusním penzionu. Hlídala ho majitelka</h1>
      <address><time datetime="2019-11-21T09:53:00+00:00">21 Nov 2019, 09:53</time> by <a rel="author">ČTK ,Redakce ,Dalibor Krutiš</a></address>
      <p>Někdejší tajemník premiéra Mirka Topolánka, odsouzený k pěti letům vězení za podvod při nákupu obrněných transportérů Pandur pro armádu, měl v penzionu podle dohody vykonávat pomocné údržbářské a úklidové práce. V letech 2007 až 2012 a 2016 se v podniku střídali dva vězni, za roky 2014, 2015 a 2017 si tam pracovní povinnosti podle serveru plnil jeden. I Dalík, který tam docházel od listopadu 2017, byl v penzionu jediným zaměstnaným vězněm.</p>
      <figure>
        <img src="https://g.denik.cz/1/bd/lobbista-marcel-dalik-01-03_denik-150-3x2.jpg"/>
      </figure>
      <aside>
        <a href="https://www.denik.cz/krimi/lobbista-dalik-uspel-se-zadosti-o-propusteni-odpykal-si-pulku-petileteho-trestu-20191118.html">Lobbistu Dalíka propustí po polovině trestu. Choval se vzorně, tvrdí obhájce Přečíst článek ›</a>
      </aside>
      <p>"U odsouzeného bylo schváleno pracovní zařazení na pracoviště s volným pohybem mimo věznici u Ing. Vlasty Masri," sdělil serveru místopředseda Okresního soudu ve Znojmě Jaromír Kapinus.</p>
      <p>Dalík měl podle dohody v penzionu pracovat 40 hodin týdně a vykonávat pomocné údržbářské a úklidové práce. Směna mu začínala v 8:30 a odcházel v 17:00. "Objednatel odpovídá za to, že na pracovišti nebude ve vztahu k odsouzeným mařen účel výkonu trestu odnětí svobody. Zejména jim nebudou umožněny návštěvy příbuzných a dalších nepovolených osob, přebírání nebo předávání listovních a balíkových zásilek, telefonování apod." uvádí se podle Aktuálně.cz ve smlouvě.</p>
      <p>S variantou, že dohled nad trestancem převezme fyzická osoba, s níž má věznice smlouvu, zákon počítá. "Na pracovišti je odsouzený popřípadě kontrolován i zaměstnancem cizího subjektu, který ho zaměstnává," řekla serveru mluvčí Vězeňské služby Petra Kučerová. Do penzionu, jenž je od věznice asi deset minut chůze, Dalíka nemusela vozit ani eskorta.</p>
      <p>Redakce Znojemského deníku Rovnost se pokoušela oslovit majitelku penzionu, ani jeden z mobilních telefonů, které jsou uvedené na webu penzionu, ve čtvrtek nikdo nebral.</p>
      <figure>
        <img src="https://g.denik.cz/1/e8/lobbista-marcel-dalik-01-01_denik-150-3x2.jpg"/>
      </figure>
      <aside>
        <a href="https://www.denik.cz/krimi/dalik-neuspel-nejvyssi-soud-odmitl-jeho-dovolani-v-kauze-pandur-20180307.html">Dalík neuspěl. Nejvyšší soud odmítl jeho dovolání v kauze Pandur Přečíst článek ›</a>
      </aside>
      <p>Podle dalších tvrzení Dalík nepobýval jen ve Znojmě. „Dalík neměl za povinnost jen tak se každou noc vracet do věznice, jelikož letos v létě hodoval a pil s dalšími muži v táborské luxusní hotelové restauraci Nautilus,“ napsal Deníku Hynek Plh.</p>
      <p>Vedení podniku tvrzení nechalo bez komentáře. „O hostech našeho hotelu ani restaurace informace nesdělujeme, proto ani tuhle záležitost nebudu komentovat,“ řekl ředitel Jan Křivánek.</p>
      <p>Ministerstvo spravedlnosti hodlá prověřit Dalíkův výkon trestu. „Za plnění výkonu trestu odpovídá Vězeňská služba ČR. Ministerstvo spravedlnosti nicméně v této věci využije všech svých kontrolních pravomocí a informace, které se objevily v médiích, důsledně a v co nejkratší době prověří,“ napsala serveru Novinky.cz ministryně spravedlnosti Marie Benešová. </p>
    </article>
  </body>
</html>