<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103316/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T09:32:54+00:00"/>
    <meta property="og:title" content="Убивця сина експрезидента Німеччини був хворий і прагнув помсти — ЗМІ"/>
    <meta property="og:description" content="57-річний чоловік, який убив ножем лікаря Фрітца фон Вайцзеккера, сина експрезидента Німеччини, мав нав’язливу неприязнь до родини та прагнув поквитатися – його помістили до психлікарні."/>
  </head>
  <body>
    <article>
      <h1>Убивця сина експрезидента Німеччини був хворий і прагнув помсти — ЗМІ</h1>
      <address>
        <time datetime="2019-11-21T09:32:54+00:00">21 Nov 2019, 09:32</time>
      </address>
      <p>57-річний чоловік, який убив ножем лікаря Фрітца фон Вайцзеккера, сина експрезидента Німеччини, мав нав’язливу неприязнь до родини та прагнув поквитатися – його помістили до психлікарні.</p>
      <p>Як повідомляє "Європейська правда", про це стало відомо виданню <a href="https://www.spiegel.de/">Spiegel Online</a> від близьких до слідства джерел.</p>
      <p>За словами нападника, яким виявився чоловік з Рейнланд-Пфальцу, він навмисне вбив лікаря, аби помститися родині фон Вайцзеккер, зокрема – за роль батька убитого Ріхарда фон Вайцзеккера в хімічній компанії Boehringer Ingelheim.</p>
      <p>У 1960-х роках Ріхард фон Вайцзеккер був генеральним директором компанії, яка постачала смертельні токсини для війни у В'єтнамі. Вважається, що нападник обрав своєю ціллю сина, бо не застав у живих батька. Речник берлінської прокуратури не став ні підтверджувати, ні спростовувати цю інформацію.</p>
      <p>Звинувачення заявило, що мотивом учинку була "ймовірно, безглузда загальна неприязнь обвинуваченого" до сім'ї фон Вайцзеккер. Після огляду нападника помістили у психіатричну лікарню через "гостре психічне захворювання". Досі він не фігурував у скоєнні інших злочинів.</p>
      <p>Нагадаємо, у вівторок ввечері нападник <a href="https://www.eurointegration.com.ua/ed/main-frame/news/objlist_newslist/bookmark_newobj/%D0%A3%D0%B1%D0%B8%D0%B2%D1%86%D1%8F%20%D1%81%D0%B8%D0%BD%D0%B0%20%D0%B5%D0%BA%D1%81%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D0%B0%20%D0%9D%D1%96%D0%BC%D0%B5%D1%87%D1%87%D0%B8%D0%BD%D0%B8%20%D0%BF%D1%80%D0%B0%D0%B3%D0%BD%D1%83%D0%B2%20%D0%BF%D0%BE%D0%BC%D1%81%D1%82%D0%B8%20%E2%80%94%20%D0%97%D0%9C%D0%86"><b>смертельно</b> </a>поранив ножем 59-річного Фріца фон Вайцзеккера, сина експрезидента Ріхарда фон Вайцзеккера. Фріц фон Вайцзеккер з 2005 року був головним лікарем відділення внутрішньої медицини  у клініці Schlosspark. Того вечора він виступав із лекцією.</p>
      <p>Батько убитого, Ріхард фон Вайцзеккер, з 1984 по 1994 був федеральним президентом Німеччини. Він помер у 2015 році.</p>
      <related>
        <a href="https://www.eurointegration.com.ua/news/2019/11/20/7103247/"/>
      </related>
    </article>
  </body>
</html>