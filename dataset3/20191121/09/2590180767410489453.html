<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184662/%E0%A6%AE%E0%A6%BF%E0%A6%B8%E0%A6%B0-%E0%A6%AA%E0%A6%BE%E0%A6%95%E0%A6%BF%E0%A6%B8%E0%A7%8D%E0%A6%A4%E0%A6%BE%E0%A6%A8%E0%A7%87%E0%A6%B0-%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C-%E0%A6%8F%E0%A6%B2%E0%A7%8B-%E0%A6%86%E0%A6%95%E0%A6%BE%E0%A6%B6%E0%A6%AA%E0%A6%A5%E0%A7%87"/>
    <meta property="og:site_name" content="somoynews.tv"/>
    <meta property="article:published_time" content="2019-11-21T09:13:00+00:00"/>
    <meta property="og:title" content="মিসর-পাকিস্তানের পেঁয়াজ এলো আকাশপথে"/>
    <meta property="og:description" content="আকাশপথে দেশে আসলো পেঁয়াজের প্রথম চালান। দ্বিতীয় দফায় বৃহস্পতিবার (২১ নভেম্..."/>
  </head>
  <body>
    <article>
      <h1>মিসর-পাকিস্তানের পেঁয়াজ এলো আকাশপথে</h1>
      <address><time datetime="2019-11-21T09:13:00+00:00">21 Nov 2019, 09:13</time> by <a rel="author">সময় সংবাদ</a></address>
      <p><b>আকাশপথে দেশে আসলো পেঁয়াজের প্রথম চালান। দ্বিতীয় দফায় বৃহস্পতিবার (২১ নভেম্বর) রাত একটার দিকে মিসর থেকে সাত টন পেঁয়াজ নিয়ে দেশে আসে আরও একটি উড়োজাহাজ।</b><br/><br/>এর আগে বুধবার (২০ নভেম্বর) সন্ধ্যায় রাজধানীর হজরত শাহজালাল আন্তর্জাতিক বিমানবন্দরে এসে পৌঁছায় ৮০ টন পেঁয়াজ নিয়ে সিল্কওয়ের একটি কার্গো বিমান। পাকিস্তান থেকে বিশেষ বিমানে করে এ পেঁয়াজ আমদানি করা হয়।<br/><br/>দেশে পেঁয়াজের দাম যখন আকাশ ছোঁয়া সেই সময় বাজার নিয়ন্ত্রণে দ্রুত গতিতে আমদানির উদ্যোগ নেয় সরকার। সেই ধারাবাহিকতায় করাচি থেকে বুধবার রাত ৭টা ২০ মিনিটে সিক্লওয়ের ৩০৮৬ বিমানে আনা হলো পেঁয়াজের প্রথম চালান।<br/><br/>দেশের সাধারণত মানুষের কথা মাথায় রেখে আকাশপথে পেঁয়াজ আমদানির ক্ষেত্রে প্রযোজ্য চার্জ মওকুফ করেছে বিমান বাংলাদেশ এয়ারলাইনস বলে জানান কাস্টমস অফিসার দেলোয়ার হোসেন।<br/><br/>বাণিজ্য মন্ত্রণালয়ের উদ্যোগে ট্রেডিং করপোরেশন অব বাংলাদেশের মাধ্যমে এস আলম গ্রুপ, সাদ এন্টারপ্রাইজসহ বিভিন্ন প্রতিষ্ঠান আফগানিস্তান, মিসর, তুরস্কসহ বিভিন্ন দেশ থেকে পেঁয়াজ আকাশপথে আমাদানি করছে।<br/><br/>দেশে আগামী দুই দিনে আকাশপথে আরও ১ হাজার ৮৩৬ টন পেঁয়াজ আমদানি করা হবে।</p>
    </article>
  </body>
</html>