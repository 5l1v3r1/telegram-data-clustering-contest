<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242519/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T09:01:01+00:00"/>
    <meta property="og:title" content="พบช่องโหว่บน ‘แอนดรอยด์’ เปิดทางแฮคเกอร์เข้าคุมกล้อง ‘แอบถ่ายภาพ-คลิป’"/>
    <meta property="og:description" content="นักวิจัยค้นพบช่องโหว่ด้านการรักษาความปลอดภัย ที่อาจเปิดทางให้แฮคเกอร์ใช้ระบบปฏิบัติการแอนดรอยด์สอดแนม ในแบบที่ผู้ใช้งานไม่รู้ตัวเลย"/>
  </head>
  <body>
    <article>
      <h1>พบช่องโหว่บน ‘แอนดรอยด์’ เปิดทางแฮคเกอร์เข้าคุมกล้อง ‘แอบถ่ายภาพ-คลิป’</h1>
      <address><time datetime="2019-11-21T09:01:01+00:00">21 Nov 2019, 09:01</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>นักวิจัยค้นพบช่องโหว่ด้านการรักษาความปลอดภัย ที่อาจเปิดทางให้แฮคเกอร์ใช้ระบบปฏิบัติการแอนดรอยด์สอดแนม ในแบบที่ผู้ใช้งานไม่รู้ตัวเลย</p>
      <figure>
        <img src="https://www.thebangkokinsight.com/wp-content/uploads/2019/11/000_1DX0ZB.jpg"/>
      </figure>
      <p>เช็คมาร์คซ์ บริษัทด้านการรักษาความปลอดภัย ผู้ตรวจพบช่องโหว่ดังกล่าว ระบุว่า บั๊กอาจเปิดทางให้แฮคเกอร์เข้าควบคุมกล้องถ่ายรูปในมือถือ เพื่อถ่ายรูป หรือบันทึกวิดีโอ ผ่านทางแอปพลิเคชันปลอม โดยที่ไม่ต้องรอให้ผู้ใช้งานอนุญาต</p>
      <p>แม้ดูเหมือนสมาร์ทโฟนของซัมซุง และกูเกิล จะมีความเสี่ยงที่สุดจากช่องโหว่ในระบบรักษาความปลอดภัยนี้ ซึ่งอาจส่งผลกระทบต่อผู้ใช้งานหลายร้อยล้านคน แต่เช็คมาร์กซ์ เปิดเผยว่า ได้แจ้งกับผู้ผลิตมือถือรายอื่นๆ ด้วยเช่นกัน เพราะว่ามือถือของค่ายเหล่านี้ ก็อาจมีความเสี่ยงที่จะเกิดช่องโหว่ในแบบเดียวกัน</p>
      <p>การตรวจสอบยังพบว่า แฮคเกอร์สามารถเข้าถึงคลิปวิดีโอ หรือภาพที่เก็บไว้ และสั่งให้กล้องถ่ายรูปทำงานได้ แม้ว่าแอปจะปิดอยู่ก็ตาม ทั้งยังสามารถพร็อกซิมิตี้ เซนเซอร์ ซึ่งมักใช้ในการตรวจจับวัตถุประเภทโลหะ มาเป็นเครื่องเตือนให้แฮคเกอร์รู้ว่า มือถือเครื่องที่โดนแฮกนั้น กำลังอยู่ใกล้กับใบหน้าของผู้ใช้งาน</p>
      <p>เช็คมาร์คซ์ ได้แจ้งการค้นพบนี้ให้กับกูเกิล และซัมซุงรับทราบเป็นครั้งแรก ในช่วงกลางปีที่ผ่านมา ซึ่งทั้ง 2 บริษัทได้ออกมายืนยันถึงการพบบั๊กดังกล่าว</p>
      <p>กูเกิล ซึ่งปล่อยซอฟต์แวร์เพื่อจัดการปิดช่องโหว่นี้เมื่อเดือนกรกฎาคมที่ผ่านมา ได้ออกมาขอบคุณเช็คมาร์คซ์ต่อการแจ้งเตือนดังกล่าวด้วย</p>
      <p>ขณะที่ซัมซุง ระบุว่า นับแต่ที่ได้รับทราบเรื่องนี้ ได้มีการปล่อยซอฟต์แวร์มาเพื่อปิดช่องโหว่ดังกล่าวเช่นกัน พร้อมแนะนำให้ผู้ใช้งานสมาร์ทโฟน อัพเดทซอฟต์แวร์ล่าสุด เพื่อรับประกันถึงการปกป้องที่ดีขึ้นกว่าเดิม</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242519%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242410/"/>
        <a href="https://www.thebangkokinsight.com/241308/"/>
        <a href="https://www.thebangkokinsight.com/241275/"/>
        <a href="https://www.thebangkokinsight.com/241017/"/>
      </related>
    </article>
  </body>
</html>