<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/nyheter/huawei-mate-x-dyr-att-reparera-sa-galler-forsakringen-for-galaxy-fold"/>
    <meta property="og:site_name" content="Mobil"/>
    <meta property="article:published_time" content="2019-11-21T09:22:00+00:00"/>
    <meta property="og:title" content="Huawei Mate X dyr att reparera - så gäller försäkringen för Galaxy Fold"/>
    <meta property="og:description" content="Huaweis böjbara telefon Mate X är inget man vill tappa i marken. Speciellt inte med tanke på vad det kostar att reparera en trasig enhet."/>
  </head>
  <body>
    <article>
      <h6 class="kicker">Trasig skärm kostar som en flaggskeppstelefon</h6>
      <h1>Huawei Mate X dyr att reparera - så gäller försäkringen för Galaxy Fold</h1>
      <address><time datetime="2019-11-21T09:22:00+00:00">21 Nov 2019, 09:22</time> by <a rel="author" href="mailto:redaktion@mobil.se" target="_blank">Mats Karlsson</a></address>
      <p>Nyheter <br/><b>Huaweis böjbara telefon Mate X är inget man vill tappa i marken. Speciellt inte med tanke på vad det kostar att reparera en trasig enhet.</b></p>
      <p>Huaweis böjbara Mate X finns i dagsläget enbart att köpa i Kina, där den betingar ett för marknaden synnerligen högt pris på motsvarande 23 000 kronor. Men inköpskostnaden är långt ifrån det enda som avskräcker med enheten rent prismässigt. Huawei har nu nämligen avslöjat vad det kostar att reparera en Mate X som går sönder, och det är knappast någon rolig läsning för den som har en lite mer normal budget att röra sig med. En trasig skärm kostar till exempel motsvarande 9 600 kronor att åtgärda, det vill säga lika mycket pengar som man får ge för en hygglig flaggskeppssmartphone i dagsläget. Skulle man behöva ersätta systemchippet i telefonen så handlar det om ungefär hälften så mycket pengar. Med tanke på hur känslig Samsungs Galaxy Fold visat sig vara, så är det förstås helt rimligt att förvänta sig att även Huaweis böjbara telefon går sönder tämligen lätt, inte minst med tanke på att man valt en konstruktion där skärmen hela tiden är exponerad utåt. Nåväl, den som ens överväger att köpa en Mate X oroar sig sannolikt inte över pengar i första hand. Huruvida telefonen letar sig hit återstår att se, givet den rådande situationen med USA:s svartlistning av Huawei.</p>
      <h3>Samsung inkluderar försäkring med Fold</h3>
      <p>I samband med att Samsung släppte Galaxy Fold i Sverige meddelade man även att alla som köper telefonen även får en inkluderad försäkring som täcker skador vid till exempel en oavsiktlig olycka där teleofnen ramlar i backen. Försäkringen har visserligen en självrisk på dryga tusenlappen, men den gör ändå en eventuell olycka betydligt mindre kostsam. Försäkringen gäller inte stöld, men så länge du har kvar din Galaxy Fold och den gått sönder så täcker försökringen reparation. Samsung släpper inga exakta försäljningssiffror men har meddelat att efterfrågan i Sverige överstiger tillgången på enheter och att det därför tidvis kan vara svårt att få tag på Galaxy Fold här.</p>
      <p>Annons</p>
      <footer>Källa <br/><a href="https://www.phonearena.com/news/A-Huawei-Mate-X-screen-repair-will-cost-an-iPhone-11-Pro-worth-of-cash_id120536">Mate X kostar skjortan att reparera</a></footer>
      <related>
        <h4>Relaterade artiklar</h4>
        <a href="https://www.mobil.se/nyheter/webb-tv/tv-vi-har-fatt-prova-vikbara-5g-telefonen-huawei-mate-x"/>
        <a href="https://www.mobil.se/samsung-galaxy-fold"/>
      </related>
    </article>
  </body>
</html>