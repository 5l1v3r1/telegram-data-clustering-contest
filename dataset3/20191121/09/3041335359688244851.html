<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/greece/neo-ektakto-deltio-tis-emy-poies-perioxes-tha-epireastoun/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T09:43:35+00:00"/>
    <meta property="og:title" content="Νέο έκτακτο δελτίο της ΕΜΥ – Σε ποιες περιοχές θα σημειωθούν βροχές και καταιγίδες"/>
    <meta property="og:description" content="Νέο έκτακτο δελτίο της ΕΜΥ – Σε ποιες περιοχές θα σημειωθούν βροχές και καταιγίδες"/>
  </head>
  <body>
    <article>
      <h6 class="kicker">Καιρός</h6>
      <h1>Νέο έκτακτο δελτίο της ΕΜΥ – Σε ποιες περιοχές θα σημειωθούν βροχές και καταιγίδες</h1>
      <h2>Όπως σημειώνει, το κύμα της κακοκαιρίας που συνοδεύεται από ισχυρές βροχές και καταιγίδες, καθώς και πρόσκαιρα από χαλαζοπτώσεις και ισχυρούς ανέμους, θα συνεχιστεί για τις επόμενες δύο ημέρες.</h2>
      <address><time datetime="2019-11-21T09:43:35+00:00">21 Nov 2019, 09:43</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Νέο έκτακτο δελτίο πρόγνωσης καιρού εξέδωσε η Εθνική Μετεωρολογική Υπηρεσία.</p>
      <p>Όπως σημειώνει, το κύμα της κακοκαιρίας που συνοδεύεται από ισχυρές βροχές και καταιγίδες, καθώς και πρόσκαιρα από χαλαζοπτώσεις και ισχυρούς ανέμους, θα συνεχιστεί για τις επόμενες δύο ημέρες.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Πιο αναλυτικά, σήμερα Πέμπτη θα επηρεαστούν αρχικά τα ανατολικά τμήματα της κεντρικής Μακεδονίας (περιοχή Χαλκιδικής), η ανατολική Μακεδονία, η Θράκη, το βόρειο Αιγαίο και μέχρι το βράδυ τα νησιά του ανατολικού Αιγαίου.</p>
      <p>Από τις απογευματινές ώρες τα φαινόμενα θα πλήξουν την Πελοπόννησο, τη δυτική Κρήτη και μέχρι το βράδυ τις δυτικές Κυκλάδες, την ανατολική Στερεά (συμπεριλαμβανομένης της Αττικής) και τα νότια τμήματα της Εύβοιας.</p>
      <p>Από τη νύχτα τα φαινόμενα σταδιακά θα εξασθενήσουν.</p>
      <p>Για αύριο Παρασκευή, αναμένεται μέχρι τις πρώτες πρωινές ώρες η κακοκαιρία να επηρεάσει την ανατολική Κρήτη και τις ανατολικές Κυκλάδες, ενώ μέχρι το μεσημέρι τα φαινόμενα θα γίνουν αισθητά στα νησιά του ανατολικού Αιγαίου και τα Δωδεκάνησα.</p>
      <p>Από το απόγευμα, θα επηρεαστούν τα ανατολικά τμήματα της κεντρικής Μακεδονίας (περιοχή Χαλκιδικής), η ανατολική Μακεδονία, η Θράκη, τα νησιά του βόρειου Αιγαίου και πιθανώς πρόσκαιρα οι Σποράδες.</p>
      <figure>
        <img src="https://www.in.gr/wp-content/uploads/2019/11/kairos-vroxi.jpeg"/>
      </figure>
      <h3>Η αναλυτική πρόγνωση της ΕΜΥ</h3>
      <h4>Αττική</h4>
      <p>Καιρός: Νεφώσεις με τοπικές βροχές και βαθμιαία σποραδικές καταιγίδες, που από το απόγευμα θα είναι κατά τόπους ισχυρές.<br/>Άνεμοι: Από νότιες διευθύνσεις 5 με 6 μποφόρ.<br/>Θερμοκρασία: Από 14 έως 20 βαθμούς Κελσίου.</p>
      <h4>Θεσσαλονίκη</h4>
      <p>Καιρός: Λίγες νεφώσεις παροδικά αυξημένες, με πιθανότητα πρόσκαιρων βροχών τις πρωινές ώρες, οπότε είναι πιθανό να εκδηλωθούν μεμονωμένες καταιγίδες στα ανατολικά.<br/>Άνεμοι: Βόρειοι βορειοδυτικοί 3 με 4 μποφόρ.<br/>Θερμοκρασία: Από 11 έως 18 βαθμούς Κελσίου.</p>
      <h4>Μακεδονία, Θράκη</h4>
      <p>Καιρός: Στη δυτική Μακεδονία λίγες νεφώσεις παροδικά αυξημένες, με περιορισμένη ορατότητα κατά τόπους τις πρωινές και βραδινές ώρες. Στις υπόλοιπες περιοχές νεφώσεις με βροχές και καταιγίδες κατά τόπους ισχυρές, κυρίως στην ανατολική Μακεδονία και τη Θράκη.<br/>Άνεμοι: Μεταβλητοί 3 με 4, στα ανατολικά ανατολικοί νοτιοανατολικοί 4 με 5 και πρόσκαιρα στα θαλάσσια έως 6 μποφόρ.<br/>Θερμοκρασία: Από 9 έως 18 βαθμούς Κελσίου. Στη δυτική Μακεδονία 3 με 4 βαθμούς χαμηλότερη.</p>
      <h4>Νησιά Ιονίου, Ήπειρος, Δυτική Στερεά, Δυτική Πελοπόννησος</h4>
      <p>Καιρός: Στο βόρειο Ιόνιο και την Ήπειρο λίγες νεφώσεις παροδικά αυξημένες, με περιορισμένη ορατότητα κατά τόπους τις πρωινές και βραδινές ώρες. Στις υπόλοιπες περιοχές νεφώσεις με τοπικές βροχές και σποραδικές καταιγίδες. Από το απόγευμα τα φαινόμενα στη δυτική Πελοπόννησο θα είναι κατά τόπους έντονα, ενώ στο Ιόνιο και τη δυτική Στερεά θα εξασθενήσουν.<br/>Άνεμοι: Από δυτικές διευθύνσεις 3 με 4 μποφόρ.<br/>Θερμοκρασία: Από 13 έως 20 βαθμούς Κελσίου. Στην Ήπειρο 3 με 4 βαθμούς χαμηλότερη.</p>
      <h4>Θεσσαλία, Ανατολική Στερεά, Εύβοια, Ανατολική Πελοπόννησος</h4>
      <p>Καιρός: Νεφώσεις με τοπικές βροχές και σποραδικές καταιγίδες, κυρίως από το απόγευμα στην ανατολική Πελοπόννησο και τα νότια τμήματα της ανατολικής Στερεάς και της Εύβοιας, όπου τα φαινόμενα θα είναι κατά τόπους έντονα.<br/>Άνεμοι: Στα βόρεια μεταβλητοί 3 με 4, στα υπόλοιπα από νότιες διευθύνσεις 4 με 6 μποφόρ.<br/>Θερμοκρασία: Από 11 έως 21 βαθμούς Κελσίου.</p>
      <h4>Κυκλάδες, Κρήτη</h4>
      <p>Καιρός: Νεφώσεις που γρήγορα από τα δυτικά θα αυξηθούν και κυρίως από το μεσημέρι θα εκδηλωθούν τοπικές βροχές και καταιγίδες. Τα φαινόμενα από τις απογευματινές ώρες θα είναι κατά τόπους έντονα στα δυτικά.<br/>Άνεμοι: Από νότιες διευθύνσεις 4 με 6 μποφόρ.<br/>Θερμοκρασία: Από 15 έως 22 βαθμούς Κελσίου.</p>
      <h4>Νησιά Ανατολικού Αιγαίου, Δωδεκάνησα</h4>
      <p>Καιρός: Στα νησιά του ανατολικού Αιγαίου νεφώσεις με τοπικές βροχές και καταιγίδες. Τα φαινόμενα θα είναι κατά τόπους έντονα. Στα Δωδεκάνησα λίγες νεφώσεις που βαθμιαία θα αυξηθούν και θα σημειωθούν τοπικές βροχές και πιθανώς μεμονωμένες καταιγίδες από το βράδυ.<br/>Άνεμοι: Νότιοι νοτιοανατολικοί 4 με 6 μποφόρ.<br/>Θερμοκρασία: Από 15 έως 23 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>