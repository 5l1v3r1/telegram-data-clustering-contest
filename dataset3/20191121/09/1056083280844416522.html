<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019561/%D9%85%D8%B1%D8%AF%D9%85-%D9%82%D9%85-%D8%AF%D8%B1-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D9%85%D9%86%DB%8C%D8%AA-%D9%88-%D8%A7%D9%82%D8%AA%D8%AF%D8%A7%D8%B1-%DA%A9%D8%B4%D9%88%D8%B1-%D8%A8%D9%BE%D8%A7-%D8%AE%D9%88%D8%A7%D8%B3%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:57:31+00:00"/>
    <meta property="og:title" content="مردم قم در حمایت از امنیت و اقتدار کشور بپا خواستند"/>
    <meta property="og:description" content="ایسنا/قم مردم قم با راهپیمایی در حمایت از امنیت و اقتدار کشور، انزجار و تنفر خود را از اشرار و برهم‌زنندگان امنیت کشور اعلام کردند."/>
  </head>
  <body>
    <article>
      <h1>مردم قم در حمایت از امنیت و اقتدار کشور بپا خواستند</h1>
      <address><time datetime="2019-11-21T09:57:31+00:00">21 Nov 2019, 09:57</time> by <a rel="author">فاطمه غلامین</a></address>
      <p>ایسنا/قم مردم قم با راهپیمایی در حمایت از امنیت و اقتدار کشور، انزجار و تنفر خود را از اشرار و برهم‌زنندگان امنیت کشور اعلام کردند.</p>
      <p>در پی اغتشاشات و ناآرامی‌های اخیر کشور، مردم متدین و ولایتمدار استان قم علیه اشرار و برهم‌زنندگان نظم و امنیت عمومی راهپیمایی کردند و با محکوم کردن اقدام این عده محدود، علیه دشمنان داخلی و خارجی جمهوری اسلامی ایران شعار سردادند.</p>
      <p>در این راهپیمایی که از ساعت ۱۰صبح امروز از مصلی قدس قم به سمت حرم حضرت معصومه(س) و با حضور خیل گسترده از اقشار مختلف مردم برگزار شد، علیه مناففقین و دشمنان داخلی و خارجی موضع‌گیری شد و مردم صف خود را از این اشرار جدا کردند.</p>
      <p>در این راهپیمایی که در حمایت از فرامین مقام معظم رهبری و امنیت کشور برگزار شد، علاوه بر مسئولین استانی و طلاب حوزه علمیه، جوانان و دانشجویان حضور پرشوری داشتند و نشان دادند که نسل سوم و چهارم انقلاب پشتیبان ولایت فقیه و نظام خواهند بود.</p>
      <p>مردم ولایت‌مدار قم که بر تحقق مطالبات عمومی تاکید داشتند، با سر دادن شعارهای «مرگ بر آمریکا» «مرگ بر اسرائیل» و «مرگ بر منافقین و اشرار» ریشه این اغتشاشات را استکبار جهانی و دشمنان قسم خورده جمهوری اسلامی ایران در داخل و خارج کشور دانستند و بر اطاعت از فرامین رهبری تاکید کردند.</p>
      <p>«منافق و نفوذی کمر به فتنه بستند، حرمت دین حق را بار دگر شکستند» «عامل این جنایت رسوا باید گردد، نقشه این خیانت، افشا باید گردد» «وطن فروش خائن اعدام باید گردد» «ما با پای عهد خویش با ولایت، با نقد جان محکم و استواریم» از دیگر شعار های مردم در این راهپیمایی بود.</p>
      <p>مردم متدین قم پس از راهپیمایی، با حضور در حرم حضرت معصومه(س) تجمع کردند و آیت الله سعیدی نماینده ولی فقیه در استان قم و تولیت حرم حضرت معصومه(س) در جمع مردم به سخنرانی پرداخت.</p>
      <p>آیت الله سیدمحمد سعیدی با اشاره به اینکه مطالبات به حق نباید به فراموشی سپرده شود، بیان کرد: مسئولان باید همه تلاش خود را در راستای تحقق مطالبات مردم بکار گیرند.</p>
      <p>وی افزود: بدخواهان در خارج و مزدوران در داخل بدانند که اگر به توطئه‌چینی و فتنه‌گری خود ادامه دهند وظیفه شرعی این ملت شجاع ایران این است که تا خنثی‌سازی، نابودی و سرکوبی آن‌ها از پای نخواهند نشست.</p>
      <p>امام جمعه قم خطاب به طراحان اصلی آشوب‌های اخیر و کشورهای استکباری گفت: شما کوچک‌تر از آن هستید که بتوانید با نظام اسلامی مقابله کنید، انقلاب اسلامی ریشه در ولایت فقیه دارد و شجره طیبه‌ای است که نه فقط با این حرکت‌ها نمی‌لرزد، بلکه با اقتدار و بصیرت ملت خود، شما را نیز سرکوب خواهد کرد.</p>
      <p>انتهای پیام</p>
    </article>
  </body>
</html>