<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Taksite-za-bankovi-operacii-otnovo-shte-poskupnat-915610"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T09:19:00+00:00"/>
    <meta property="og:title" content="Таксите за банкови операции отново ще поскъпнат"/>
    <meta property="og:description" content="Таксите по основни банкови операции ще поскъпнат отново. Предупреждение за това може да се види на и..."/>
  </head>
  <body>
    <article>
      <h1>Таксите за банкови операции отново ще поскъпнат</h1>
      <address>
        <time datetime="2019-11-21T09:19:00+00:00">21 Nov 2019, 09:19</time>
      </address>
      <p>Таксите по основни банкови операции ще поскъпнат отново. Предупреждение за това може да се види на интернет страниците на част от банките, а новите по-високи цени идват в навечерието на влизането в сила на европейска директива, според която трансграничните преводите в евро поевтиняват от 15 декември.</p>
      <p>Десислава Николова от портала "Моите пари" обясни, че новият регламент предвижда таксите, начислявани от доставчика на платежни услуги за презгранични преводи, да бъдат равни на таксите, начислявани от този доставчик при национални плащания:</p>
      <p>"Това означава, че таксата за презграничен превод в страна членка от Европейския съюз, след влизането в сила на тази директива, не трябва да надвишава 3-5 лв. Всъщност, защото това е размерът на таксата в момента за местен превод, нареден през системата на БИСЕРА", допълни Николова.</p>
      <p>Тя отбеляза, че още в оценката на въздействие, изготвена за новия европейски регламент, е посочено, че съществува риск банките да направят опит да компенсират част от загубите си, като увеличат размера на таксите за национални операции или такси за обслужване на сметки.</p>
      <p>
        <b>Поскъпването може да бъде компенсирано с интернет банкиране</b>
      </p>
      <p>Според финансовия анализатор повишаването на таксите е очакван процес и не бива да става повод за истерия, като част от тях може да бъдат избегнати от клиентите чрез използването на интернет банкиране.</p>
      <p>"Всъщност се увеличава размерът на таксата за обслужване на разплащателна сметка - месечната такса за обслужване на разплащателна сметка, както и касовите операции в клоновата мрежа на банките. От една страна това са най-масовите операции, които се извършват в банките. Таксата за поддръжка на сметка не може да избегнем - нейният размер си го заплащаме за това, че ползваме сметката", каза анализаторът, но добави:</p>
      <p>"Докато част от касовите операции - примерно за теглене, внасяне на суми, могат да бъдат избегнати с интернет банкиране за междубанкови, вътрешнобанкови преводи. Така че, от гледна точка на това има алтернатива".</p>
      <p>Увеличенията на банковите такси е един от инструментите за стимулиране алтернативните канали за банкиране, каквото е интернет банкирането, припомни Десислава Николова пред БНР.</p>
      <p>
        <b>12 лв. повече годишно за обслужване на разплащателна сметка</b>
      </p>
      <p>Алтернативите на банковото обслужване вече представляват доста сериозна конкуренция и клиентите, които ползват тези платформи постоянно се увеличават, което "в някаква степен спира банките да увеличават още повече таксите".</p>
      <p>"В интерес на истината, аз очаквах увеличението, което те предприемат да бъде доста по-сериозно", отбеляза Десислава Николова. Тя пресметна, че средно с 12 лева годишно ще се повиши таксата за обслужване на разплащателна сметка.</p>
    </article>
  </body>
</html>