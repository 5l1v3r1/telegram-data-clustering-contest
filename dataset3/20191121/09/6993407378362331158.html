<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/vitalii-portnykov-ukraina-nato-ta-povernennia-krymu/30283771.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T09:00:41+00:00"/>
    <meta property="og:title" content="Україна і Росія. Генсекретар НАТО заявив, що «повторення Криму» не буде"/>
    <meta property="og:description" content="«Росія постійно шукала можливості посадити Україну на ланцюг, не дати їй шансів рухатися самостійно»"/>
  </head>
  <body>
    <article>
      <h1>Україна і Росія. Генсекретар НАТО заявив, що «повторення Криму» не буде</h1>
      <address><time datetime="2019-11-21T09:00:41+00:00">21 Nov 2019, 09:00</time> by <a rel="author" href="https://www.radiosvoboda.org/author/%D0%B2%D1%96%D1%82%D0%B0%D0%BB%D1%96%D0%B9-%D0%BF%D0%BE%D1%80%D1%82%D0%BD%D0%B8%D0%BA%D0%BE%D0%B2/kompo" target="_blank">Віталій Портников</a></address>
      <p>
        <b>(Рубрика «Точка зору»)</b>
      </p>
      <p>
        <b>«Ми розмістили бойові підрозділи на наших кордонах для того, щоб чітко продемонструвати, поза всяким сумнівом або ризиком непорозуміння, що ми ніколи не допустимо, щоб Крим повторився в будь-якій країні НАТО», ‒ сказав генеральний секретар НАТО Єнс Столтенберг в <a href="https://elpais.com/internacional/2019/11/19/actualidad/1574181267_900533.html">інтерв'ю</a> іспанському виданню El Pais.</b>
      </p>
      <p>Ці слова ‒ точне та зрозуміле пояснення того, навіщо Україні потрібно було приєднуватися до НАТО. Якби країна опинилася серед членів альянсу, упевнений, ніякої анексії Криму й неоголошеної війни на Донбасі просто не було б. Тисячі людей залишилися б живі, не втратили б житло, роботу, життєві перспективи. Вражає, втім, аж ніяк не те, що в Україні цього не могли зрозуміти. Дивує те, що українці ніколи не розуміли: це добре розуміють у Росії.</p>
      <aside>Росія постійно шукала можливості посадити Україну на ланцюг, не дати їй шансів рухатися самостійно</aside>
      <p>Саме тому з початку 90-х Кремль наполягав на збереженні базування Чорноморського флоту в українському Севастополі. Не через якусь там горезвісну «ностальгію» та сакральність. І зовсім не тому, що Севастополь ‒ «місто російської слави», сам Севастополь разом із його жителями цікавив Москву в останню чергу.</p>
      <p>А тому, що збереження російської військової бази на українській землі відкривало можливості для подальшої окупації Криму й стримувало європейську та євроатлантичну інтеграцію України. Росія постійно шукала можливості посадити Україну на ланцюг, не дати їй шансів рухатися самостійно.</p>
      <p>Після Чорноморського флоту був дешевий газ. Після дешевого газу ‒ спроби змусити увійти в Єдиний економічний простір. Після Єдиного економічного простору ‒ Харківські угоди. Після Харківських угод ‒ зрив рішення підписати угоду про асоціацію з ЄС. Ну а потім уже була анексія та війна.</p>
      <p>І одночасно всі ці роки Москва з усіх своїх каналів намагалася переконати політиків і військових на Заході, що як тільки Україна стане членом НАТО, одразу ж почнеться військовий конфлікт. І багатьох дійсно переконало. І навіть те, що Росія напала на країну, яка на 2014 рік погодилася з усіма її «хотєлками» і оголосила про свою позаблоковість, мало кого переконало ‒ і серед самих західних політиків, і серед опонентів євроатлантичної інтеграції в самій Україні.</p>
      <p>Тому Україна й залишається за стінами альянсу. Поки тільки без Криму та Донбасу.</p>
      <p>
        <i><b>Віталій Портников</b> – журналіст і політичний коментатор, оглядач Радіо Свобода</i>
      </p>
      <p>
        <i>Думки, висловлені в рубриці «Точка зору», передають погляди самих авторів і не конче відображають позицію Радіо Свобода</i>
      </p>
      <p>
        <i><a href="https://ua.krymr.com/a/vitalii-portnykov-ukraina-nato-ta-povernennia-krymu/30283154.html">Оригінал публікації </a>– на сайті Крим.Реалії</i>
      </p>
    </article>
  </body>
</html>