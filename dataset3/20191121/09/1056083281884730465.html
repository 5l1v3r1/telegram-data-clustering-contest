<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019558/%D9%BE%DB%8C%DA%AF%DB%8C%D8%B1%DB%8C-%D9%85%D8%B9%D8%A7%D9%81%DB%8C%D8%AA-%D9%85%D8%A7%D9%84%DB%8C-%DA%A9%D8%AA%D8%A7%D8%A8-%D9%81%D8%B1%D9%88%D8%B4%D8%A7%D9%86-%D8%AF%D8%B1-%DA%A9%D8%AA%D8%A7%D8%A8-%DA%AF%D8%B1%D8%AF%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:55:15+00:00"/>
    <meta property="og:title" content="پیگیری معافیت مالی کتاب‌فروشان در کتاب‌گردی"/>
    <meta property="og:description" content="احمد مسجدجامعی در ششمین دوره کتابگردی در پاسخ به درخواست مدیر اندیشکده مهرآرا درباره اجرا نشدن معافیت مالیاتی کتاب‌فروشی‌ها گفت: در ایام نمایشگاه کتاب تهران این مورد مطرح شد و قرار بر این شد معافیت مالیاتی کتاب‌فروش‌ها در مجلس مصوب شود و این اتفاق افتاد، اما به نظر می‌رسد به امور اقتصاد و دارایی ابلاغ نشده است."/>
  </head>
  <body>
    <article>
      <h1>پیگیری معافیت مالی کتاب‌فروشان در کتاب‌گردی</h1>
      <address><time datetime="2019-11-21T09:55:15+00:00">21 Nov 2019, 09:55</time> by <a rel="author">فاطمه نظرمحمدی</a></address>
      <p>احمد مسجدجامعی در ششمین دوره کتابگردی در پاسخ به درخواست مدیر اندیشکده مهرآرا درباره اجرا نشدن معافیت مالیاتی کتاب‌فروشی‌ها گفت: در ایام نمایشگاه کتاب تهران این مورد مطرح شد و قرار بر این شد معافیت مالیاتی کتاب‌فروش‌ها در مجلس مصوب شود و این اتفاق افتاد، اما به نظر می‌رسد به امور اقتصاد و دارایی ابلاغ نشده است.</p>
      <p>به گزارش ایسنا، در ادامه‌ برنامه‌ ششمین دوره‌ کتاب‌گردی، احمد مسجدجامعی، عضو شورای شهر تهران، نیکنام حسینی‌پور، دبیر هفته کتاب و مدیرعامل موسسه خانه کتاب، محمود آموزگار، رئیس پیشین اتحادیه ناشران و کتاب‌فروشان تهران و اهالی فرهنگ و ادب از کتاب‌فروشی آفرینش در بلوار فرحزاد دیدار کردند.</p>
      <p>آیدین جلالی، مدیر کتاب‌فروشی آفرینش در این بازدید، با بیان این‌که این کتاب‌فروشی بیشتر کتاب‌های ویژه‌ کودک و نوجوان را عرضه می‌کند، افزود: کتاب‌های خردسالان، کانون پرورش فکری کودکان و نوجوانان و ژانر داستانی وحشتناک از بیشترین اقبال در میان مخاطبان برخوردار است.</p>
      <p>احمد مسجدجامعی در این بازدید، خرید دو کتاب «مصیبتی به نان دود» و «آبی بسازیم به نام آبستان» را به دلیل مرتبط بودن با فعالیت‌های شهرداری به این نهاد پیشنهاد داد.</p>
      <p>او همچنین با اشاره به ۸۰ کتاب موجود ویژه‌ نابینایان به خط بریل در این کتاب‌فروشی گفت: امیدوارم این اتفاق در ۲۲ کتاب‌فروشی در ۲۲ سرای شهرداری تهران نیز رخ دهد.</p>
      <p>مسجدجامعی با توجه به فروش بالای کتاب‌های ژانر وحشت در کتاب‌فروشی آفرینش پیشنهاد داد، غرفه‌ ویژه‌ ژانر وحشت برای نوجوانان ایجاد شود.</p>
      <p>او همچنین ۱۰۰ نسخه از کتاب در دست چاپ جانباز دفاع مقدس عبدالرحیم رسولی را که به دلیل جراحات به فراموشی دچار شده و بعدها بهبود یافته پیش‌خرید کرد.</p>
      <p>عضو شورای شهر تهران با اشاره به این‌که فضای کتاب‌فروشی‌های شهر باید برای جانبازان و معلولان مناسب‌سازی شود، اظهار کرد: از مزایای کتاب‌گردی، آشنایی مردم با ناشران و نویسندگان است. کتاب‌فروشی‌های محلی فضایی برای گفت‌وگوی ناشران و نویسندگان با خوانندگان را فراهم می‌کند و تاکید بر ایجاد کتاب‌فروشی‌های محله‌ای و پاتوغ کتاب و ایجاد فضای عمومی در کتابخانه‌ها در همین راستاست.</p>
      <p>او از وزارت فرهنگ و ارشاد اسلامی و شهرداری خواست تا سازوکار ایجاد چنین فضاهایی را تسهیل کنند و ادامه داد: شهرداری منطقه ۲ تهران به‌خوبی این فضا را ایجاد کرده و امیدواریم در دیگر مناطق تهران نیز شاهد راه‌اندازی پاتوغ‌های کتاب باشیم.</p>
      <p>مسجدجامعی تصریح کرد: مشکل بزرگ صنعت نشر، شبکه‌ توزیع است که با گسترش کتاب‌فروشی‌های محله‌ای و پا گرفتن پاتوغ کتاب این مشکل برطرف می‌شود.</p>
      <p>او در حاشیه‌ بازدید از کتاب‌فروشی آفرینش گفت: زمین کنار ساختمان کانون پرورش فکری کودکان و نوجوانان در نشانی بلوار فرحزاد، تقاطع دادمان، روبه‌روی بیمارستان آتیه طی مذاکرات شهرداری تهران با کانون پرورش فکری کودکان و نوجوانان قرار است به شهر دوستدار کتاب تبدیل شود و مبلمان آن متناسب با رده‌ سنی کودکان و نوجوانان به فروشگاه تبدیل شود.</p>
      <p>بازدید بعدی از شهر کتاب هیرمند در مجتمع بوستان پونک بود.</p>
      <p>در این بازدید، مسجدجامعی با تفالی به چند کتاب جیبی از موسسان شهر کتاب هیرمند یاد کرد و وضعیت فروش این کتاب‌فروشی را با توجه به نزدیکی آن به واحد علوم و تحقیقات دانشگاه آزاد و وزارت علوم و تحقیقات فناوری جویا شد.</p>
      <p>مسئول شهر کتاب هیرمند نیز در پاسخ، حضور دانشجویان را پُررنگ دانست و از فروش بالای کتاب‌های روان‌شناسی، فلسفه، جامعه‌شناسی و ادبیات خبر داد.</p>
      <p>در این دیدار کتاب «تاریخ پوشاک اقوام ایرانی» از سوی مدیریت شهر کتاب هیرمند به احمد مسجدجامعی هدیه داده شد و او نیز کتاب «مردی به نام اوه»، «معماری اسلامی» و چند کتاب جامعه‌شناسی و روان‌شناسی را خریداری و به خبرنگاران هدیه کرد.</p>
      <p>در ادامه‌ برنامه‌ کتاب‌گردی از اندیشکده مهرآرا که سه سال است در پونک احداث شده بازدید شد. این کتاب‌فروشی توسط یک دانشجوی معلول کارشناسی‌ ارشد تاریخ با همکاری مادرش راه‌اندازی شده است.</p>
      <p>مدیر اندیشکده مهرآرا اجرا نشدن معافیت مالیاتی را از مشکلات صنف کتاب‌فروشی‌ها دانست. مسجدجامعی در این‌باره گفت: در ایام نمایشگاه کتاب تهران این مورد مطرح شد و قرار بر این شد معافیت مالیاتی کتاب‌فروش‌ها در مجلس مصوب شود و این اتفاق افتاد اما به نظر می‌رسد به امور اقتصاد و دارایی ابلاغ نشده است.</p>
      <p>او همچنین از مدیرعامل موسسه خانه کتاب خواست تا معافیت مالیاتی صنف کتاب‌فروشی‌ها را پیگیری کند.</p>
      <p>در این دیدار مسجدجامعی پس از تفال به دیوان حافظ، کتاب را امضا و خریداری و به مدیر کتاب‌فروشی اهدا کرد.</p>
      <p>علیرضا شهبازی مقدم، مدیر اندیشکده مهرآرا نیز کتاب «خراسان و حکمرانان» را که به قلم پدرش نوشته شده بود به مسجدجامعی اهدا کرد.</p>
      <p>نیکنام حسینی‌پور نیز مجموعه شعر «در راه انتظار» امید ملکی را خریداری کرد و به همراهان کتاب‌گردی هدیه داد.</p>
      <p>تیم کتاب‌گردی همچنین از کتاب‌فروشی مفید بازدید کرد.</p>
      <p>بابک مفیدپور، مسئول این کتاب‌فروشی با اشاره به قدمت ۵۰ ساله این مکان در فروش اسباب‌بازی گفت: این ملک به پدرم تعلق داشت که از مهرماه سال جاری کاربری آن را به کتاب‌فروشی تغییر دادیم.</p>
      <p>او با تاکید بر استقبال خوب صورت‌گرفته از این کتاب‌فروشی گفت: زمانی که تصمیم به تغییر کاربری این کتاب‌فروشی داشتم، بسیاری از دوستان و آشنایان با آن مخالفت کردند اما خوشبختانه تا به امروز در این کتاب‌فروشی فروش خوبی داشته‌ایم.</p>
      <p>مفیدپور ادامه داد: تاکنون ۴۰۰ نفر عضو این کتاب‌فروشی شده‎اند و قصد داریم در آینده نزدیک کارگاه‎های داستان‌نویسی برگزار کنیم.</p>
      <p>همچنین در این بازدید نیکنام حسینی‌پور ضمن ابراز خرسندی از جسارت مدیر کتاب‌فروشی گفت: این تصمیم شما نشان می‌دهد که اگر کتاب در دسترس مردم قرار گیرد، مردم به خرید آن اقدام می‌کنند.</p>
      <p>در ادامه مسجدجامعی نیز ضمن خوشحالی از شنیدن این خبر گفت: بسیار خوشحالم که می‌بینم کتاب‌فروشی این‌چنین از فعالیت خود رضایت دارد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98083019463/%DA%AF%D8%B2%D8%A7%D8%B1%D8%B4%DB%8C-%D8%A7%D8%B2-%D8%A2%D8%BA%D8%A7%D8%B2-%D8%B4%D8%B4%D9%85%DB%8C%D9%86-%D8%AF%D9%88%D8%B1%D9%87-%DA%A9%D8%AA%D8%A7%D8%A8-%DA%AF%D8%B1%D8%AF%DB%8C"/>
      </related>
    </article>
  </body>
</html>