<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/21/novita-arrivo-google-foto-funziona-tag-manuale-dei-volti-ed-switcher-dellaccount-foto-683794/"/>
    <meta property="og:site_name" content="AndroidWorld"/>
    <meta property="article:published_time" content="2019-11-21T09:59:06+00:00"/>
    <meta property="og:title" content="Novità in arrivo per Google Foto: come funziona il tag manuale dei volti ed il nuovo switcher dell’account (foto)"/>
    <meta property="og:description" content="Google ha in forno diverse novità per Foto, la sua piattaforma di gestione delle immagini e video sincronizzati su cloud,..."/>
  </head>
  <body>
    <article>
      <h1>Novità in arrivo per Google Foto: come funziona il tag manuale dei volti ed il nuovo switcher dell’account (foto)</h1>
      <address><time datetime="2019-11-21T09:59:06+00:00">21 Nov 2019, 09:59</time> by <a rel="author" href="https://www.androidworld.it/author/vincent/" target="_blank">Vincenzo Ronca</a></address>
      <p><b>Google</b> ha in forno <b>diverse novità</b> per <a href="https://www.androidworld.it/tag/google-foto/">Foto</a>, la sua piattaforma di gestione delle immagini e video sincronizzati su cloud, che potrebbero arrivare nei prossimi aggiornamenti.</p>
      <p>Qualche giorno fa <a href="https://www.androidworld.it/2019/11/12/google-foto-un-menu-contestuale-le-immagini-lavete-ricevuto-foto-680911/">abbiamo parlato</a> della funzionalità per il <b>tag manuale dei volti</b> che Google sta sviluppando. Nelle ultime ore <i>Mishaal Rahman</i> di <a href="https://www.xda-developers.com/google-photos-4-32-tests-manual-face-tagging-account-switching-gesture/"><i>XDA</i></a> è riuscito ad <b>abilitarla</b> e attraverso le immagini riportate nella <b>galleria a fine articolo</b> possiamo averne un’anteprima: quando si seleziona un’immagine nella quale sono presenti dei volti, i quali <b>non</b> sono stati taggati <b>automaticamente</b> dall’algoritmo Google, si avrà la possibilità di <b>aggiungere manualmente</b> il tag attraverso una nuova sezione di modifica.</p>
      <p>Nella nuova finestra di modifica si potrà scegliere di <b>assegnare un profilo già esistente</b> in libreria al volto selezionato oppure <b>crearne uno nuovo</b>. Sarà anche possibile <b>rimuovere</b> il tag in caso di errore.</p>
      <p>Infine, la <b>versione 4.32</b> di Google Foto dovrebbe includere la nuova modalità per lo <i><b>switch</b></i> dell’account utente nella barra superiore apposta nella schermata principale dell’app: nella galleria qui sotto avete un paio di esempi, sostanzialmente si tratta della <b>stessa modalità</b> di cambio account disponibile in <b>Gmail</b> per Android.</p>
      <p>L’aggiornamento che abbiamo descritto è <b>in fase di distribuzione</b> automatica attraverso il Play Store, qui sotto trovate anche il relativo <b>badge</b> di download.</p>
      <p>
        <a href="https://play.google.com/store/apps/details?id=com.google.android.apps.photos&amp;hl=it">Disponibile su Google Play</a>
      </p>
    </article>
  </body>
</html>