<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/ekonomika/puce-aptur-lokalplanojumu-zemei-ogres-novada-kur-apsver-gallusman-olu-produktu-razotnes-izveidi.a339132/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T09:27:00+00:00"/>
    <meta property="og:title" content="Pūce aptur lokālplānojumu zemei Ogres novadā, kur apsver «Gallusman» olu produktu ražotnes izveidi"/>
    <meta property="og:description" content="Vides aizsardzības un reģionālās attīstības ministrs Juris Pūce (&quot;Attīstībai/Par&quot;) ir apturējis Ogres novada domes pieņemto lokālplānojumu zemesgabaliem Ogres novada Madlienas pagastā, kur tiek apsvērtas iespējas veidot olu un olu produktu ražotni."/>
  </head>
  <body>
    <article>
      <h1>Pūce aptur lokālplānojumu zemei Ogres novadā, kur apsver «Gallusman» olu produktu ražotnes izveidi</h1>
      <address>
        <time datetime="2019-11-21T09:27:00+00:00">21 Nov 2019, 09:27</time>
      </address>
      <p>
        <b>Vides aizsardzības un reģionālās attīstības ministrs Juris Pūce ("Attīstībai/Par") ir apturējis Ogres novada domes pieņemto lokālplānojumu zemesgabaliem Ogres novada Madlienas pagastā, kur tiek apsvērtas iespējas veidot olu un olu produktu ražotni.</b>
      </p>
      <p>Jaunu olu produkcijas ražotni Latvijā vēlas veidot Ukrainas un Latvijas investoru grupas "Ovostar Union" uzņēmums "Gallusman", ražotnes atrašanās vietai izskatot vairākus variantus - Ogres, Valkas un Tukuma novadus. Uzņēmums ražotnes izveidē līdz 2026. gadam plāno investēt vismaz 85 miljonus eiro un radot līdz 200 jaunu darbavietu.</p>
      <p>"Gallusman" iecerējusi Latvijā izveidot vistu novietņu kompleksu un olu un olu produktu ražotni, kur kopumā būtu līdz astoņiem miljoniem vistu. Kompleksā paredzētas 18 dējējvistu kūtis, deviņas jaunputnu kūtis, olu šķirotavas ēka, barības cehs ar graudu pirmapstrādi un noliktavu, kā arī deviņi graudu torņi. Kompleksā varētu tikt izbūvēta arī biogāzes stacija. Mēslu īslaicīgās uzglabāšanas laukumu vai biogāzes ražošanas laukumu plānots izveidot 100x280 metru lielā platībā. Paredzēts, ka astoņi miljoni putnu gadā varētu saražot 259 200 tonnu mēslu.</p>
      <p>Kā savā lēmumā skaidro Pūce, lokālplānojuma pārsūdzēšanas termiņa laikā tikuši saņemti vairāki iesniegumi ar lūgumu ministram apturēt šos Ogres domes pieņemtos saistošos noteikumus, tāpēc sākta pārbaude.</p>
      <blockquote>Tajā konstatēti vairāku likumu un citu normatīvo aktu pārkāpumi, tāpēc pieņemts lēmums apturēt saistošos noteikumus. Sūdzību iesniedzēji lēmumā nav konkretizēti.</blockquote>
      <p>Ministra lēmumā, piemēram, atzīmēts, ka ražotne plānota pārāk tuvu atsevišķām viensētām; ka, plānojot jaunu saimniecisko darbību, primāri jāizvērtē iespēju izmantot degradētās, pamestās un neapsaimniekotās teritorijas; ka Ogres novada pašvaldība neesot pienācīgi izvērtējusi projekta ieceres īstenošanas vietas izvēli un atbilstību normatīvajiem aktiem un Ogres novada ilgtspējīgas attīstības stratēģijai, kurā ekonomiku solīts attīstīt vidi saudzējošā veidā u.tml.</p>
      <p>Jau vēstīts, ka septembrī Pūce pieprasīja paskaidrojumus arī no Tukuma novada vadītāja Ērika Lukmana ("Tukuma pilsētai un novadam"), jo uzskatīja, ka ar "Gallusman" noslēgta likumam neatbilstoša vienošanās.</p>
      <p>Ministrijas skatījumā, 2018.gada 5.jūlijā Tukuma novada dome, apejot likumā noteikto izsoles kārtību, pieņēmusi lēmumu par vienošanās slēgšanu ar uzņēmumu, kas paredzēja, ka pašvaldība apņemas atsavināt pašvaldībai piederošos nekustamos īpašumus par labu konkrētam uzņēmumam, kā arī apņēmās par pašvaldības līdzekļiem konkrētam uzņēmumam uzbūvēt piebraucamo ceļu.</p>
      <p>Lukmans "pēc prettiesiskā domes lēmuma" parakstījis vienošanos ar uzņēmumu. "Šī vienošanās neatbilst ne Publiskas personas mantas atsavināšanas likumam, ne Ministru kabineta noteikumiem, jo pamatā pašvaldībai ir tiesības pārdot pašvaldības nekustamo īpašumu un piešķirt pašvaldības nekustamā īpašuma apbūves tiesības tikai izsolē," skaidroja ministrijā.</p>
      <p>Savukārt šī gada 8.augustā Lukmans vienpersoniski parakstījis papildu vienošanos ar uzņēmumu, kas paredz apbūves tiesību termiņa pagarināšanas svītrošanu, kā arī, iespējams, apzinoties domes pretlikumīgi pieņemto lēmumu, grozīja vienošanos, paredzot izsoli par minētajiem pašvaldības nekustamajiem īpašumiem un tiesības konkrētam uzņēmumam piedalīties izsolē. Saskaņā ar likumu, tikai pašvaldības dome pēc būtības var izskatīt un pieņemt lēmumu par pašvaldības nekustamā īpašuma atsavināšanu vai zemesgabala apbūves tiesību piešķiršanu, kā arī tā grozīšanu.</p>
      <p>"Gallusman" līdzīpašnieks Arnis Veinbergs aģentūrai LETA stāstīja, ka ar Tukuma novada domi noslēgtās vienošanās atbilst gan normatīvo aktu prasībām, gan labas pārvaldības principiem.</p>
      <p>"Esam pārliecināti, ka noslēgtās vienošanās ar Tukuma novada domi atbilst gan normatīvo aktu prasībām, gan labas pārvaldības principiem. Tāpat apliecinām, ka Tukuma novads joprojām tiek izskatīts kā viena no iespējamām plānotās ražotnes atrašanās vietām, jo sevišķi tāpēc, ka vairums Jaunsātu pagasta iedzīvotāju notikušajā sabiedriskajā apspriešanā atbalstīja šīs ražotnes izveidi un apzinās tās potenciālo būtisko pienesumu gan pagastam, gan Tukuma novadam kopumā. Tāpat izsakām pateicību Tukuma novada domei par līdzšinējo konstruktīvo un uz attīstību vērsto sadarbību," pauda Veinbergs.</p>
      <blockquote>Viņš atzina, ka "Gallusman" pastāvīgi izjūt spiedienu un centienus plānotās ražotnes projektu "bremzēt" - gan ar ieinteresēto personu vēršanos dažādās valsts institūcijās pret projektā iesaistītajiem,</blockquote>
      <p>gan publiskas mediju kampaņas veidā, kurā notiek centieni ne tikai diskreditēt projekta īstenotāja reputāciju, bet arī tiek noniecināts jaunās ražotnes potenciālais būtiskais pienesums Latvijas tautsaimniecībai.</p>
      <p>Arī Lukmans pauda nostāju, ka Pūces secinājumi par nodomu vienošanos, kuru Tukuma novada dome noslēgusi ar SIA "Gallusman", ir nepamatoti. Domes priekšsēdētājs uzskata, ka VARAM, ņemot vērā tās rīcībā esošo informāciju un dokumentus, nav izvērtējusi nodomu vienošanās noslēgšanas apstākļus pēc būtības un norādījusi uz nepamatotiem secinājumiem.</p>
      <p>Lukmans norādīja, ka lēmums par nodomu vienošanos pieņemts nolūkā sekmēt saimniecisko darbību Tukuma novadā. Atbilstoši dokumentā paredzētajam, dome apņemas normatīvajos aktos noteiktā kārtībā atsavināt "Gallusman" divus zemesgabalus.</p>
      <p>"Domei ir saprotams un skaidrs, ka publiskas personas nekustamo mantu drīkst atsavināt vai apgrūtināt ar apbūves tiesībām publiskas izsoles ceļā. Nodomu vienošanās to neizslēdz un šajā sakarā tā nav pretrunā ar Publiskas personas mantas atsavināšanas likumu un Ministru kabineta noteikumiem," ministrijas pārmetumus noraida domē. Turklāt vienošanās saturs neparedzot, ka dome nākotnē izrādīs īpašu atbalstu uzņēmumam, kas paziņojis par ieceri izveidot novadā olu ražotni.</p>
      <p>Arī VARAM apgalvojums par īpašu atbalstu ceļu būvniecībā neesot pamatots. Lukmans skaidroja, ka ceļa izbūve īstenojama tikai sadarbībā ar Satiksmes ministriju un VAS "Latvijas valsts ceļi". Pēc domes priekšsēdētāja teiktā, dokumenta grozījumi, kas parakstīti augusta sākumā, ir tehniska rakstura, un nekādi nemaina sākotnējās nodomu vienošanās būtību un saturisko jēgu.</p>
      <p>Neskatoties uz VARAM un arī vairāku domes deputātu pārmetumiem saistībā ar nodomu vienošanos, to lauzt nav plānots.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/varam-apsvers-rigas-domes-atlaisanu-ja-ta-nesakartos-atkritumu-savaksanu-burovs-sola-situaciju-atrisinat.a339119/"/>
        <a href="https://www.lsm.lv/raksts/zinas/latvija/rigas-domes-vairakums-nakotne-saredz-arkartas-velesanas.a339051/"/>
        <a href="https://www.lsm.lv/raksts/zinas/latvija/nakamo-7-gadu-laika-regionu-attistiba-investes-vairak-neka-2-miljardus-eiro.a338949/"/>
        <a href="https://www.lsm.lv/raksts/dzive--stils/vide-un-dzivnieki/atskiras-zm-un-varam-redzejums-par-izmainam-mazo-erglu-aizsardzibai.a338919/"/>
        <a href="https://www.lsm.lv/raksts/zinas/zinu-analize/ko-darisim-ar-nolietotu-apgerbu-kalniem-problema-risinajumi-un-kas-par-to-maksas.a338881/"/>
        <a href="https://www.lsm.lv/raksts/dzive--stils/vide-un-dzivnieki/dabas-sargu-petijums-katru-desmito-mazo-erglu-ligzdu-boja-mezistrade-cies-ari-citi-putni.a338007/"/>
        <a href="https://www.lsm.lv/raksts/zinas/latvija/varam-neapstiprina-atkritumu-apsaimniekosanas-noteikumusriga-liedzot-izsludinat-jauno-iepirkumu.a338282/"/>
        <a href="https://www.lsm.lv/raksts/zinas/latvija/varam-parstavis-atturesies-balsojuma-par-zaigas-puces-iecelsanu-sabiedribas-integracijas-fonda-vaditajas-amata.a337726/"/>
      </related>
    </article>
  </body>
</html>