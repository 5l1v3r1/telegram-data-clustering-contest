<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184663/%E0%A6%85%E0%A6%AC%E0%A7%88%E0%A6%A7-%E0%A6%AA%E0%A6%A5%E0%A7%87-%E0%A6%A2%E0%A7%81%E0%A6%95%E0%A6%9B%E0%A7%87-%E0%A6%A8%E0%A6%BF%E0%A6%AE%E0%A7%8D%E0%A6%A8%E0%A6%AE%E0%A6%BE%E0%A6%A8%E0%A7%87%E0%A6%B0-%E0%A6%9A%E0%A6%BE-%E0%A6%AC%E0%A6%BE%E0%A6%9C%E0%A6%BE%E0%A6%B0-%E0%A6%B9%E0%A6%BE%E0%A6%B0%E0%A6%BE%E0%A6%A8%E0%A7%8B%E0%A6%B0-%E0%A6%B6%E0%A6%99%E0%A7%8D%E0%A6%95%E0%A6%BE"/>
    <meta property="og:site_name" content="somoynews.tv"/>
    <meta property="article:published_time" content="2019-11-21T09:31:00+00:00"/>
    <meta property="og:title" content="অবৈধ পথে ঢুকছে নিম্নমানের চা, বাজার হারানোর শঙ্কা"/>
    <meta property="og:description" content="সম্প্রতি চায়ের দর অস্বাভাবিক পড়ে যাওয়ায় দেশের চা-শিল্প সংশ্লিষ্টরা শঙ্ক"/>
  </head>
  <body>
    <article>
      <h1>অবৈধ পথে ঢুকছে নিম্নমানের চা, বাজার হারানোর শঙ্কা</h1>
      <address><time datetime="2019-11-21T09:31:00+00:00">21 Nov 2019, 09:31</time> by <a rel="author">সময় সংবাদ</a></address>
      <p><b>সম্প্রতি চায়ের দর অস্বাভাবিক পড়ে যাওয়ায় দেশের চা-শিল্প সংশ্লিষ্টরা শঙ্কিত। বাগান মালিক ও ব্যবসায়ীদের দাবি, প্রতিবেশী দেশের নিম্নমানের চা বৈধ-অবৈধ পথে ঢুকে দেশের বাজার দখল করছে। এতে দেশের ভালোমানের উন্নত চায়ের দাম পাওয়া যাচ্ছে না। এ বছর উৎপাদিত বাম্পার ফলনের চা বিক্রি নিয়েও সংশ্লিষ্টরা হতাশাগ্রস্ত হয়ে পড়েছেন।</b><br/><br/>দেশের চা-বাগানগুলো উন্নত প্রযুক্তি ব্যবহার ও বাগান মালিকদের আন্তরিকতায় ধারাবাহিকভাবে দেশে চায়ের উৎপাদন বাড়ছে। প্রাকৃতিক পরিবেশ চায়ের অনুকূলে থাকায় স্বাধীনতার পর চায়ের উৎপাদনে সব রেকর্ড ভঙ্গ করে ফলন বাম্পার হয়েছে। তারপরও চা সংশ্লিষ্ট মালিক-ব্যবসায়ীরা খুশি নন। গ্যাস-বিদ্যুতের দাম চড়া, চায়ের নিলাম বাজারে অস্বাভাবিক দর পতনসহ নানা সমস্যায় উৎপাদন খরচ উঠানো নিয়েই তারা হিমশিম খাচ্ছেন।<br/><br/>সেই সঙ্গে সীমান্ত পথে প্রতিবেশী দেশের বৈধ-অবৈধভাবে নিম্নমানের চা ঢুকে-দেশের বাজার দখল করছে। অভিযোগ আছে, এসব চা কম দামে কিনে কিছু প্রতিষ্ঠিত কোম্পানি নিজ প্যাকেটে ঢুকিয়ে বাজারজাত করছে। ১৯ নভেম্বর সবশেষ চা-নিলামে প্রতি কেজি দেশি চা-সর্বনিম্ন ৬৬ টাকা থেকে সর্বোচ্চ ২৫৫ টাকা দরে বিক্রি হয়েছে। অথচ এ সময় বিগত বছরগুলোতে এর দ্বিগুণ দামে চা বিক্রি হয়। এতে  প্রতি নিলামে দেশীয় চায়ের দাম অস্বাভাবিক পড়ে যাওয়ায় অবিক্রিত থেকে যাচ্ছে।<br/><br/>চা সংশ্লিষ্টরা বলছেন, ভারতীয় নিম্নমানের চায়ের অনুপ্রবেশে দেশীয় চায়ের ক্ষতি হচ্ছে। এটা চা-শিল্পের জন্য হুমকি। বিশেষজ্ঞদের মতে, এ অবস্থা চলতে থাকলে রেকর্ড পরিমাণ চা-উৎপাদন করেও দেশের এ শিল্প বিপর্যয়ের মুখে পড়বে।<br/><br/>শ্রীমঙ্গলের ক্লোনাল টির পরিচালক সৈয়দ মনসুরুল হক বলেন, ‘চোরাই পথে আসা নিম্নমানের চা আসতে থাকলে এটা উৎপাদনে অনেকে উৎসাহ হারিয়ে ফেলবেন। আর এ শিল্প ধ্বংসের মুখে পতিত হবে।’<br/><br/>বাংলাদেশীয় চা-সংসদের চেয়ারম্যান জি এম শিবলী বলেন, ‘দুঃখের বিষয় পাশের দেশ থেকে চা চোরাই পথে আসছে যা অত্যন্ত নিম্নমানের।’<br/><br/><br/>চা-বিশেষজ্ঞ মো. সিরাজুল ইসলাম বলেন, ‘আমাদের চা যদি বিক্রি না হয় তাহলে আমাদের চা বাগান টিকবে না।’<br/><br/>চা-বোর্ডের দেয়া তথ্য মতে, ২০১৯ সালে সাড়ে ৮ কোটি কেজি চা উৎপাদনের লক্ষ্যমাত্রা নির্ধারণ করা হয়েছে। অক্টোবর পর্যন্ত অর্জিত হয়েছে ৬ কোটি ৫০ লাখ কেজি চা।</p>
    </article>
  </body>
</html>