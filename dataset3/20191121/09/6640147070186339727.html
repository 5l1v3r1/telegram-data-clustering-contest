<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/al-via-le-iscrizioni-per-il-concorso-gioco-inedito-2020/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-21T09:22:00+00:00"/>
    <meta property="og:title" content="Al via le iscrizioni per il concorso Gioco Inedito 2020 | Cultura Pop"/>
    <meta property="og:description" content="Aperte le iscrizioni per il concorso Gioco Inedito 2020, rivolto ai game designer emergenti. L'edizione 2020 avrà un golosissimo tema: il cioccolato."/>
  </head>
  <body>
    <article>
      <h1>Al via le iscrizioni per il concorso Gioco Inedito 2020 | Cultura Pop</h1>
      <address>
        <time datetime="2019-11-21T09:22:00+00:00">21 Nov 2019, 09:22</time>
      </address>
      <p>Si aprono le iscrizioni per partecipare al concorso <b>Gioco Inedito 2020</b>, organizzato da <b>Lucca Comics &amp; Games</b> e in collaborazione con la casa editrice perugina <b>dV Giochi</b>. Il concorso dedicato ai game designer emergenti torna con un nuovo golosissimo tema: <b>il cioccolato</b>.</p>
      <figure>
        <img src="https://www.tomshw.it/images/images/2019/11/gioco-inedito-2020-64286.jpg"/>
      </figure>
      <p>L’edizione 2020 del concorso vedrà diverse novità, la più importante tra tutte riguarderà le <b>tempistiche</b>, che saranno accorciate sensibilmente. Tale decisione è stata maturata da Lucca Comics &amp; Games e dV Giochi per velocizzare la produzione del gioco vincitore e agevolarne la commercializzazione sul mercato italiano ed estero.<br/>Da questa edizione il vincitore del premio Gioco Inedito verrà annunciato e premiato nel mese di maggio, durante il <b>Salone Internazionale del Libro di Torino</b>, ormai partner stabile della manifestazione lucchese. Il gioco vincitore sarà quindi presentato ufficialmente in anteprima durante Lucca Comics &amp; Games 2020.</p>
      <slideshow>
        <figure>
          <img src="https://www.tomshw.it/images/images/2019/11/atelier-da-vinci-60259.768x432.jpg"/>
        </figure>
        <figure>
          <img src="https://www.tomshw.it/images/images/2019/11/atelier-da-vinci-60260.768x432.jpg"/>
        </figure>
        <figure>
          <img src="https://www.tomshw.it/images/images/2019/11/atelier-da-vinci-60261.768x432.jpg"/>
        </figure>
        <figure>
          <img src="https://www.tomshw.it/images/images/2019/11/atelier-da-vinci-60262.768x432.jpg"/>
        </figure>
      </slideshow>
      <p>Tra i vincitori del premio degli scorsi anni possiamo ricordare: <b>Atelier da Vinci</b> di Rosaria Battiato e Massimo Borzì, <b>Penguiramids</b> di Guido Albini e <b>7 for the Queen</b> di di Lorenzo Tarabini Castellan. La lista completa dei vincitori, dal 1995 ad oggi può essere consultata a <a href="https://www.luccacomicsandgames.com/it/2019/games/premi-concorsi-tornei/gioco-inedito/albo-doro/">questo link</a>.<br/>Atelier da Vinci si è distinto nell’ultima edizione del premio per l’utilizzo intelligente dei meccanismi tipici dei giochi di prese e la sua rappresentazione del tema leonardesco.</p>
      <figure>
        <img src="https://www.tomshw.it/images/images/2019/11/gioco-inedito-2020-64287.jpg"/>
      </figure>
      <p>Il tema che caratterizzerà l’edizione 2020 sarà il cioccolato e a sponsorizzare questo avvenimento sarà <b>Eurochocolate</b>, una delle più grandi ed importanti manifestazioni dedicate al cioccolato. Eurochocolate si terrà a Perugia dal <b>16 al 25 ottobre 2020</b> e a testimoniare il connubio tra Lucca Comics &amp; Games, dV Giochi e la manifestazione il tema della prossima edizione avrà come titolo “<b>Choco di parole</b>”.</p>
      <p>Per risultare validi i giochi proposti dai partecipanti dovranno rispettare il tema ed essere inviati entro venerdì <b>28 febbraio 2020</b>.<br/>Per tutte le informazioni sul concorso Gioco Inedito 2020 vi rimandiamo al <a href="https://www.luccacomicsandgames.com/it/2019/games/premi-concorsi-tornei/gioco-inedito/regolamento/">sito ufficiale</a>, dove potrete consultare il bando di partecipazione.</p>
      <blockquote>Volete provare la serie Deckscape di dV Giochi? La trovate in vendita a <a href="https://toms.it/tUG7c">questo link</a> di Amazon.</blockquote>
    </article>
  </body>
</html>