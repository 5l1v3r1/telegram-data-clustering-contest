<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://from-ua.com/intervyu/520434-shvaika-zemlya-ne-mozhe-buti-tovarom-ii-mayut-uspadkovuvati-rodinno.html"/>
    <meta property="og:site_name" content="Новости Украины - From-UA"/>
    <meta property="article:published_time" content="2019-11-21T09:19:00+00:00"/>
    <meta property="og:title" content="Швайка: «Земля не може бути товаром, її мають успадковувати родинно»"/>
    <meta property="og:description" content="Ексклюзивне інтерв'ю із екс-міністром"/>
  </head>
  <body>
    <article>
      <h1>Швайка: «Земля не може бути товаром, її мають успадковувати родинно»</h1>
      <h2>Ексклюзивне інтерв'ю із екс-міністром</h2>
      <address><time datetime="2019-11-21T09:19:00+00:00">21 Nov 2019, 09:19</time> by <a rel="author">Юлія Процишена, Новини України — From-UA</a></address>
      <p>Про багатостраждальну українську землю та про те, чи можна її продавати, в ексклюзивному інтерв'ю кореспонденту інтернет-видання Новини України — From-UA розповів <b>член ВО “Свобода”, колишній міністр аграрної політики України Ігор Швайка</b>.</p>
      <p>
        <i>Новини України — From-</i>
        <i>UA</i>
        <i>: - Ігорю</i>
        <i> Олександровичу, добрий день! Ви проти відкриття ринку землі. Поясніть вашу позицію.</i>
      </p>
      <p><b>Ігор Швайка: - </b>Давайте говорити одразу: не про відкриття ринку землі. У нас немає відкритого чи закритого ринку землі. У нас на сьогоднішній день є концепція: розпродати всю землю або сформувати правила для грамотної земельної політики. Те, що сьогодні зробив парламент, і те, що сьогодні говорить президент, це є розбазарювання української землі по двом ключовим напрямкам. Перше — іноземцям, друге — по 200 тисяч гектарів землі в руки. Всі інші слова в поданих урядом законопроектах є ширмою.</p>
      <p>Що пропонує “Свобода”? “Свобода” пропонує нормальне врегулювання земельних відносин, в яких є викуп державою земельних паїв, отриманих під час розпаювання, коли громадяни реалізували своє право на продаж належної їм на правах власності землі, і є надання земельних ділянок в довгострокове користування під контролем держави з правом родинного успадкування таких земельних ділянок, яке, до слова, можна використовувати в тому числі як заставу в банку. Тобто в банк можна передавати не земельну ділянку як іпотеку, а право користування земельною ділянкою. Це також про ринкові відносини. В них існує так само цивільний обіг, існують всі правила, але немає, перше, іноземців, друге — концентрації землі по 200 тисяч гектарів в одних руках.</p>
      <p>
        <i>Новини України — From-UA: - Референдуму з цього питання — бути? Які результати можемо отримати?</i>
      </p>
      <p><b>Ігор Швайка: - </b>Ми вже отримали результат: Володимир Зеленський збрехав про провести референдум, тому що закону про референдум в Україні наразі не існує. Друге — чому Зеленський збрехав вдруге? Тому що між першим і другим читанням календарний строк — один місяць, тобто вже 10-20 грудня, враховуючи їхню поспішність цей законопроект буде вноситися в залу ВР з високою долею вірогідності. За цей час жодний референдум не проведуть. Володимир Зеленський бреше втретє, тому що між першим і другим читанням можна подати правки і пропозиції, але правила ВР про те, як ухвалювати закони, говорять про наступне: правки і пропозиції мають відображати сутність, яка ухвалена в першому читанні. Якщо сьогоднішня суть розбазарювання землі, це по 200 тисяч гектарів в одні руки і іноземцям, то на другому читанні можна хіба що уточнити — не по 200, а по 190, або 150, і не іноземцям, а іноземцям, за винятком РФ або ще якоїсь країни. В чому суть, чому Зеленський знов бреше? Правки і пропозиції не можуть змінювати сутність ухваленого в першому читанні за основу законопроекту. Тому і називається ухвалення законопроекту за основу, тому що саме на цій основі буде ухвалюватися наступний закон.</p>
      <p>
        <i>Новини України — From-UA: - Юлія Тимошенко пішла в опозицію після голосування в першому читанні за цей законопроект. Чи це рішення щире?</i>
      </p>
      <p><b>Ігор Швайка: - </b>Я не знаю, чи щире рішення Тимошенко. Я знаю, що я в “Свободі” 12 років, а “Свобода” існує 28 років, і всі 28 років у нас була послідовна неухильна позиція: земля не може бути товаром, земля може надаватися в користування, її мають успадковувати родинно. Напевно, “Свобода” є єдиною політичною силою взагалі з учасників політичного процесу, яка в залежності від влади не змінювала своєї позиції. Я не хочу нікого критикувати в цій ситуації, але можу навести приклад: той законопроект, який є сьогодні у “Свободи”, це фінальне читання наших ідей, які ми зібрали разом в 2011 році.</p>
      <p>З 2011 року до 2012 “Свобода” була на вулиці. Позиція була, що земля не є товаром, розпайовану землю викупають у людей через державні земельні банки і вона надається в довгострокове користування. “Свобода” в 2012 році стала парламентською партією і парламентською опозицією. Позиція по землі не змінилася. “Свобода” пройшла разом з нашими партнерами Революцію Гідності, і в 2014 році “Свобода” вже була частиною більшості, а ваш покірний слуга був міністром. Наша позиція не змінилася в залежності від того, чи ми опозиція, чи влада. Ми склали повноваження, пішли у відставку в 2014 році з уряду, дали можливість Петру Порошенку розпустити ВР — але позиція по землі не змінилася. Тому що єдина світоглядна політична сила, яка ніколи не зраджувала землі, є “Свобода”. Щодо Тимошенко і її щирості, напевно, правильно запитати у неї.</p>
      <p>
        <i>Новини України — From-UA: - Сьогодні в “Слузі народу” почалися переслідування за тими, хто голосував проти цього закону. На що це схоже?</i>
      </p>
      <p><b>Ігор Швайка: - </b>“Слуга народу” — це великий колгосп, в якому понабирали людей по оголошенням в інтернеті. Чим швидше вони розваляться і чим швидше Зеленський, який сьогодні випадково, по непорозумінню українського народу займає посаду президента, призначить дострокові вибори, тим швидше Україна отримає шанс вийти на наступний етап розвитку. Саме коли в парламенті будуть представлена “Свобода” та інші нормальні політичні сили, а не той дитячий садочок, який сьогодні марширує під вказівку, правда, не всі дітки є дисциплінованими і не всі хочуть виконувати його розпорядження.</p>
      <p>Якщо говорити про голосування з точки зору політичної партії, яка має фракцію в парламенті, то на прикладі “Свободи” таке голосування має бути 100%-им, незалежно, чи у тебе фракція 20 депутатів, 25 чи 250. Тому що набирати людей по оголошенню, які мають іншу позицію в нашому свободівському націоналістичному розумінні категорично неправильно. Не може відрізнятися позиція народного депутата Швайки і народного депутата Кайди Олексія Петровича, бо ми є членами однієї команди, ми не можемо по-різному дивитися на одну і ту саму проблему, голосувати “за” хтось один, а хтось інший “проти”. Ми можемо перед тим, як ухвалити рішення, сваритися, обговорювати деталі і, але голосування має бути унікальним і синхронним. То, що у “Слуги народу” такого немає і не передбачається, тому я думаю, що ми ще побачимо не тільки листування з приводу проституток, джокерів-шмокерів і всіх інших, а ще й багато цікавих і недолугих речей, які явно не красять український парламентаризм.</p>
      <p>
        <i>Новини України — From-UA: - Врешті голосування у другому читанні і підпис президента будуть?</i>
      </p>
      <p><b>Ігор Швайка: - </b>“Свобода” зробить все від нас залежне, разом з нормальними, адекватними фермерами, яких дуже і дуже багато, разом з українцями, щоб цей законопроект ніколи в житті не став законом, тому що цей закон передбачає розпродаж України по запчастинам в інтересах транснаціональних компаній, які чекають і чухають руки, щоб в одну секунду залетіти в Україну. України в кількості 72% сухопутної площі з того моменту не буде існувати, і ціна питання в часі може розтягнутися буквально на кілька місяців. Ми зробимо все, щоб цей кошмар не став реальністю.</p>
      <p>
        <i>Новини України — From-UA: - Чи зможе це спричинити ще один Майдан?</i>
      </p>
      <p><b>Ігор Швайка: - </b>Якщо нова влада зовсім погано знає історію, то ухвалення цього закону і вихід людей за свою святу землю на вулиці — Майдан 2013-2014 років буде здаватися для багатьох них легкою дитячою прогулянкою в ясельній групі. За свою землю українці віддавали життя і проливали кров протягом багатьох століть. Якщо хтось сьогодні захоче так нахабно її забрати, я не знаю, що може стати спусковим гачком, але точно нічого доброго з цього не вийде для української нації так точно.</p>
      <p>
        <i>Новини України — From-UA: - Для селянина, у якого є клаптик землі, наскільки ця тема болюча? Наскільки ця тема ментально для нас важлива?</i>
      </p>
      <p><b>Ігор Швайка: - </b>Дуже болюча. Це надважлива тема, і “Свобода” пропонує нормальний варіант для того, щоб врегулювати відносини, в тому числі виправити кучмістські помилки, які були допущені під час тупої реформи з розпайуванням колгоспів. Ми знаємо, як виправляти ці помилки. Ми знаємо, як налаштувати через якісь нормальний перехідний період нормальні земельні відносини. Щоб у нас було нормальне заможне село, і щоб у нас був нормальний середній клас, і щоб всі мали можливість, ті, хто працює на землі, працювати на землі. І щоб земля в Україні не була предметом спекуляцій, а була тим життєвим ресурсом, який дозволяє українцеві сіяти хліб, саджати виноград, дерева, займатися будь-яким видом агарного виробництва.</p>
      <p>
        <i>Новини України — From-UA: - “Свобода”, “Батьківщина”, ОПЗЖ — чи можна це все разом назвати опозицією? Адже всі ці партії виступають проти продажу української землі.</i>
      </p>
      <p><b>Ігор Швайка: - </b>Важко Партію регіонів, яку відірвали від годівниці, назвати опозицією, так само як важко їхніх перебіжчиків назвати опозицією. Чекали, вочевидь, голосування, щоб кудись перейти. Олег Тягнибок вчора поширив один допис: якби “Свобода” була в парламенті, цього б закону про дерибан української землі не було б. Там, де треба, ми будемо аргументувати словами, там, де слова не доходять, є інші способи впливу, щоб не допустити кардинально поганої ситуації. Своєю присутністю в парламенті в 2012-2014 рр. ми це довели. Якщо треба бити писки, то треба бити писки і не допускати злочинних законів до ухвалення. А те, що стояли і тоненькими голосами скандували “ганьба!” — знов кажу, дитячий садочок. “Свобода” в земельних питаннях мала чітку і не ухильну позицію, в тому числі, коли Швайка був міністром, Сич був віце-прем'єр-міністром, а Тягнибок був головою фракції — складової коаліції, тобто більшості в парламенті. Ми ухвалювали закони, а не представляли протилежну позицію.</p>
      <p>Що таке Партія регіонів, воно ж Опозиційний блок? Коли вони при владі, вони намагаються дерибанити землю, коли вони в опозиції, вони кричать, що “ми не дамо продавати землю”. Що таке “Батьківщина”? Тимошенко дійсно подавала закон про обіг земель, коли вона була прем'єр-міністром. Коли вона перестала бути прем'єр-міністром, в земельних питаннях вона стала чомусь опозицією.</p>
      <p>Із трьох названих мною суб'єктів тільки “Свобода” і на вулиці, і в парламенті, і в опозиції, і у владі, і в уряді, і після відставки має чітку неухильну позицію, тому що це є позиція. У всіх інших це є маскарадний костюм: при владі — розпродаєш землю, тому що хороші люди при владі, в опозиції — не можна розпродавати, тому що погані люди при владі. Я б сказав, що це проституція найвищого ґатунку.</p>
      <related>
        <h4>Читайте также:</h4>
        <a href="https://from-ua.com/news/513157-zelenskii-utverdil-romana-leschenko-na-dolzhnosti-upolnomochennogo-po-zemelnim-voprosam.html"/>
        <a href="https://from-ua.com/news/514420-prezident-obsudil-vopros-zemelnoi-reformi-na-vstreche-s-agrariyami.html"/>
        <a href="https://from-ua.com/news/518748-blagodarim-krivickogo-i-drugih-biznesmenov-kotorie-vikupayut-u-uchastnikov-ato-maloprivlekatelnie-zemelnie-uchastki-lvovskie-veterani.html"/>
        <a href="https://from-ua.com/news/519094-glavnie-avtomagistrali-ukraini-perekriti-protestuyuschimi-protiv-zemelnoi-reformi.html"/>
      </related>
    </article>
  </body>
</html>