<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/tim-matavz-je-bil-pozabljen-na-klopi-251821"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T09:57:00+00:00"/>
    <meta property="og:title" content="Tim Matavž je bil pozabljen na klopi"/>
    <meta property="og:description" content="Slovenska nogometna reprezentanca je v Varšavi s četrtim porazom, 14 točkami in 4. mestom končala kvalifikacije v skupini G, iz katere sta se na EP 2020 uvrstili Poljska in Avstrija. Dvajsetim rep..."/>
  </head>
  <body>
    <article>
      <h1>Tim Matavž je bil pozabljen na klopi</h1>
      <h2>Slovenski nogometaši v skupini G končali komaj na četrtem mestu. Kvalifikacije za SP leta 2022 se bodo začele šele spomladi 2021.</h2>
      <address><time datetime="2019-11-21T09:57:00+00:00">21 Nov 2019, 09:57</time> by <a rel="author">Gorazd Nejedly</a></address>
      <p>Slovenska nogometna reprezentanca je v Varšavi s četrtim porazom, 14 točkami in 4. mestom končala kvalifikacije v skupini G, iz katere sta se na EP 2020 uvrstili Poljska in Avstrija. Dvajsetim reprezentancam se bodo pridružili še štirje zmagovalci dodatnih kvalifikacij oziroma zaključnih turnirjev popravljenih skupin lige narodov (ABCD). Slovenije ni med preostalimi šestnajstimi kandidati za uvrstitev na celinsko prvenstvo, med katerimi sta tudi kvalifikacijska tekmeca Severna Makedonija in Izrael.<br/><br/>»Tekma s Poljsko je bila skupek tega, kar smo odigrali v kvalifikacijah. Veliko je bilo dobrega in veliko začetniških napak. Za splošno oceno kvalifikacij je še prezgodaj,« je selektor <b>Matjaž Kek</b> po porazu s Poljsko (2:3) končno analizo kvalifikacijske poti preložil za kakšen dan, dva, teden ali mesec. V zadnjem dejanju je opravil nekaj korekcij v igralskem kadru. Od prve minute so igrali <b>Miha Blažič</b>,<b> Tim Matavž</b> in <b>Jaka Bijol</b>. Prvi je dostojno nadomestil kaznovanega <b>Aljaža Struno</b>, drugi je zamenjal <b>Andraža Šporarja</b> in pokazal, da je bil bržkone neupravičeno selektorjeva tretja ali četrta napadalna izbira, tretji je v primerjavi s tekmo z Latvijo na klopi pustil <b>Harisa Vučkića</b>.</p>
      <h3>Lewandowski kaznoval napake</h3>
      <p>Slovenija je bila v Varšavi kaznovana za napake, ki jih je igralec kova <b>Robert Lewandowski</b> mojstrsko izkoristil. Bayernov napadalec in najboljši poljski strelec je bil režiser prve zmage Poljske nad Slovenijo v kvalifikacijah za velika tekmovanja in sploh drugi po prijateljski leta 1998 (0:2). Po samostojni akciji in preigravanju je zabil gol za 2:1, pri tretjem golu pa je bil ključni podajalec.<br/><br/>Kaj bistvenega, česar javnost ni videla ali ne ve, pa vendarle niti izčrpna selektorjeva analiza ne bo razkrila. Slovenija ima težave, ima jih v selekciji igralcev, ima jih v njihovih profilih, ima jih v splošnem stanju duha, ima jih celo vrsto in se vlečejo in seštevajo od zadnjega podviga in uvrstitve na svetovno prvenstvo.<br/><br/>Slovenski izkupiček je najslabši v tem desetletju, a še zdaleč ni najslabši v zgodovini. Negativni rekord pripada najuspešnejšemu rodu, ki je pod taktirko selektorja<b> Zdenka Verdenika</b> v kvalifikacijah za SP leta 1998 osvojil eno samcato točko.<br/><br/>Nazadovanje reprezentance sega v Kekov zadnji ciklus prvega mandata, kvalifikacij za evropsko prvenstvo leta 2012, ko se morda najbolj nadarjeni slovenski rod, ki je po znanju, letih, izkušnjah in kilometrini imel v nogah še najmanj eno veliko tekmovanje, ni uvrstil na euro na Poljskem in v Ukrajini.<br/><br/>Slovenska reprezentanca bo imela do naslednjih kvalifikacij za SP 2020 v Katarju na voljo skoraj poldrugo leto za utrjevanje selekcije in uglaševanje orkestra. Spomladi bo igrala prijateljske tekme, jeseni se bo merila v ligi narodov, spomladi 2021 pa se bodo začele kvalifikacije za SP.<br/><br/><b>Prva zmaga Latvije</b><br/>V zadnjem krogu je do prvih točk prišla tudi Latvija pod taktirko nekdanjega slovenskega selektorja Slaviše Stojanovića. Presenetljivo je ugnala Avstrijo z 1:0. Najboljši strelec skupine G je bil z 11 goli Izraelec Eran Zahavi. Strelci za Slovenijo so bili (16 golov): 4 – Josip Iličić, 2 – Andraž Šporar, Domen Črnigoj, Miha Zajc, Benjamin Verbić, 1 – Aljaž Struna, Roman Bezjak, Tim Matavž, Igors Tarasovs avt.<b> </b>Končni vrstni red: Poljska 25, Avstrija 19, Severna Makedonija in Slovenija po 14, Izrael 11, Latvija 3.</p>
    </article>
  </body>
</html>