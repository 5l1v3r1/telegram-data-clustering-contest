<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260073/dikastirio-zita-apo-ti-ryanair-na-stamatisei-tis-ypervolikes-xreoseis-gia-tis-xeiraposkeyes"/>
    <meta property="og:site_name" content="LiFO"/>
    <meta property="article:published_time" content="2019-11-21T09:30:00+00:00"/>
    <meta property="og:title" content="Δικαστήριο ζητά από τη Ryanair να σταματήσει τις υπερβολικές χρεώσεις για τις χειραποσκευές"/>
    <meta property="og:description" content="Ισπανικό δικαστήριο αποφάνθηκε πως η πολιτική χρέωσης της Ryanair για τις χειραποσκευές των επιβατών στην καμπίνα είναι υπερβολική"/>
  </head>
  <body>
    <article>
      <h1>Δικαστήριο ζητά από τη Ryanair να σταματήσει τις υπερβολικές χρεώσεις για τις χειραποσκευές</h1>
      <h2>Ισπανικό δικαστήριο αποφάνθηκε πως η πολιτική χρέωσης της Ryanair για τις χειραποσκευές των επιβατών στην καμπίνα είναι υπερβολική</h2>
      <address><time datetime="2019-11-21T09:30:00+00:00">21 Nov 2019, 09:30</time> by <a rel="author">NEWSROOM</a></address>
      <p>
        <b>Ισπανικό δικαστήριο αποφάνθηκε πως η πολιτική χρέωσης της <a href="https://www.lifo.gr/tags/Ryanair">Ryanair</a> για τις χειραποσκευές των επιβατών στην καμπίνα είναι «υπερβολική» και ζητά από την εταιρεία να την αλλάξει.</b>
      </p>
      <p>Η υπόθεση έφτασε στη Δικαιοσύνη όταν μία γυναίκα ζήτησε αποζημίωση, μετά το επιπλέον ποσό που αναγκάστηκε να πληρώσει για μία μικρή τσάντα που πήρε μαζί της στην καμπίνα. Η επιβάτιδα υποχρεώθηκε να πληρώσει 20 ευρώ «πρόστιμο» για να της επιτραπεί να πάρει μαζί της μια χειραποσκευή βάρους δέκα κιλών.</p>
      <p>Η Ryanair επιτρέπει μόνο μικρές τσάντες και χειραποσκευές στις καμπίνες των αεροσκαφών της, υπό τον όρο να χωρούν κάτω από τα καθίσματα. Παρά την απόφαση του δικαστηρίου η εταιρεία ανακοίνωσε ότι δεν πρόκειται να αλλάξει τις χρεώσεις της, σε μία περίοδο που ακόμα και πολλοί από τους πελάτες της, χαρακτηρίζουν «άπληστη» την στάση της.</p>
      <p>Η γυναίκα θα ταξίδευε από τη Μαδρίτη για τις Βρυξέλλες όταν ενημερώθηκε για το επιπλέον ποσό που έπρεπε να πληρώσει. Πολιτική της Ryanair είναι να χρεώνει επιπλέον τους επιβάτες που παίρνουν μαζί τους οτιδήποτε πέρα από μία μικρή χειραποσκευή.</p>
      <p>Το εμπορικό δικαστήριο αποφάσισε πως η Ryanair θα πρέπει να επιστρέψει αυτό το ποσό στην γυναίκα και μάλιστα με τόκο. Σύμφωνα με τον δικαστή, η συγκεκριμένη χειραποσκευή θα μπορούσε εύκολα να χωρέσει κάτω από το κάθισμα και ως εκ τούτου δεν δικαιολογείται η επιπλέον χρέωση. Η έδρα απεφάνθη ότι η επίμαχη χρεωστική πολιτική της εταιρείας είναι αστήριχτη και ζήτησε από την εταιρεία να αφαιρέσει τους σχετικούς όρους από τις προϋποθέσεις για να ταξιδέψει κανείς με Ryanair. Ωστόσο δεν επιδίκασε και την έξτρα αποζημίωση που αξίωνε η επιβάτιδα, καθώς δεν θεώρησε ότι προκλήθηκε υπερβολικό στρες στη γυναίκα, όπως υποστήριζαν οι συνήγοροί της.</p>
      <p>«Αυτή η απόφαση δεν θα επηρεάσει την πολιτική της Ryanair για τις αποσκευές, είτε για προηγούμενες υποθέσεις είτε για μελλοντικές», τονίζει η αεροπορική εταιρεία, που κάνει λόγο για μεμονωμένο περιστατικό παρερμηνείας της ελευθερίας που διατηρεί η Ryanair να αποφασίζει για το μέγεθος των αποσκευών στην καμπίνα των αεροσκαφών.</p>
      <p>
        <i>Με πληροφορίες από BBC</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/213955/o-typos-poy-ksegelase-tin-ryanair-ekane-to-palto-toy-ntoylapa-gia-na-glitosei-ti-valitsa"/>
      </related>
    </article>
  </body>
</html>