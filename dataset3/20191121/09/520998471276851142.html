<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/u-mamayivcyah-u-sobaki-haski-viyavili-skaz-380625"/>
    <meta property="og:site_name" content="Погляд"/>
    <meta property="article:published_time" content="2019-11-21T09:49:00+00:00"/>
    <meta property="og:title" content="У Мамаївцях у собаки хаскі виявили сказ"/>
    <meta property="og:description" content="У Мамаївцях у домашнього собаки породи хаскі виявили сказ"/>
  </head>
  <body>
    <article>
      <h1>У Мамаївцях у собаки хаскі виявили сказ</h1>
      <h2>Роблять щеплення тварин у селі та дезінфекцію господарства</h2>
      <address>
        <time datetime="2019-11-21T09:49:00+00:00">21 Nov 2019, 09:49</time>
      </address>
      <p>У Мамаївцях у домашнього собаки породи хаскі виявили сказ. 20 листопада з цього приводу у Кіцманській РДА відбулося засідання комісії з питань техногенно-екологічної безпеки та надзвичайних ситуацій. Про це пише <a href="https://kitsman.city/">Кіцмань City</a>.</p>
      <p>Як доповів <b>начальник Кіцманського районного управління Головного управління Держпродспоживслужби в Чернівецькій області Ярослав Якубівський</b>, в господарстві, де перебувала хвора тварина, вже двічі провели дезінфекцію, роблять вакцинацію тварин від сказу в Мамаївцях, посилили нагляд за бродячими та дикими тваринами, які можуть бути переносниками сказу.</p>
      <p>Зміни в поведінці хаскі господарі помітили ще 15 листопада - тварина важко дихала, відмовлялась від їжі, дивно поводилася, навіть наносила несильні укуси власникам. Собаку відвезли у ветклініку міста Чернівці, де лікар порадив ізолювати тварину. Вранці 19 листопада собака здохла, власники відвезли її труп на експертизу в регіональну лабораторію держслужби з питань безпеки харчових продуктів та захисту споживачів, де і виявили, що тварина була хвора на сказ.</p>
      <p>Утримувалася собака на закритому подвір’ї, мала окремий вольєр, але одного вечора господарі чули гавкіт біля воріт і після того вранці бачили подряпини на морді собаки.</p>
      <p>У домогосподарстві зараз оголошено карантин, на прилеглих територіях, в тому числі на території колишньої ферми — наклали обмеження, вакцинують тварин, роз’яснюють місцевим жителям, що потрібно робити у разі підозри сказу у тварини.</p>
      <related>
        <h4>Схожі записи</h4>
        <a href="https://pogliad.ua/news/chernivtsi/u-chernivcyah-u-domashnoyi-sobaki-viyavili-skaz-tvarina-pokusala-dvoh-lyudey-379877"/>
        <a href="https://pogliad.ua/news/bukovina/u-storozhinci-kishka-hvora-na-skaz-pokusala-ditinu-376900"/>
        <a href="https://pogliad.ua/news/health/na-bukovini-ostanniy-vipadok-skazu-u-lyudini-buv-u-1990-roci-374251"/>
        <a href="https://pogliad.ua/news/bukovina/nazvali-cinu-za-vhid-na-tyulpanove-pole-v-mamayivcyah-368957"/>
      </related>
    </article>
  </body>
</html>