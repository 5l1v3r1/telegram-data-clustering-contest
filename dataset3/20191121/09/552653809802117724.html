<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057904_karacsony-nem-lehuzogatni-akar-a-kormany-listajarol-hanem-hozzairni"/>
    <meta property="og:site_name" content="Népszava"/>
    <meta property="article:published_time" content="2019-11-21T09:32:00+00:00"/>
    <meta property="og:title" content="Karácsony nem lehúzogatni akar a kormány listájáról, hanem hozzáírni"/>
    <meta property="og:description" content="A budapesti főpolgármester nem fél, ha háborúzni kell az ország vezetésével, de nem ez a célja."/>
  </head>
  <body>
    <article>
      <h1>Karácsony nem lehúzogatni akar a kormány listájáról, hanem hozzáírni</h1>
      <address><time datetime="2019-11-21T09:32:00+00:00">21 Nov 2019, 09:32</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>A budapesti főpolgármester nem fél, ha háborúzni kell az ország vezetésével, de nem ez a célja.</b>
      </p>
      <p>A Magyar Narancs hetilapnak adott interjút Karácsony Gergely, Budapest főpolgármestere. "A javaslat egyetlen szót változtat meg a jelenlegi törvényi szabályozáson, az iparűzésiadó-bevételt innentől nem <i>különösen</i>, hanem <i>elsődlegesen</i> kellene a közösségi közlekedésre költeni. A mai szöveg is nehezen fordítható le a valóságra, és az biztos, hogy ha a javaslatot elfogadja a parlament, attól a főváros semmit nem fog másként csinálni. Nem is nagyon tud: az iparűzési adó a legfontosabb bevételünk, a közösségi közlekedés finanszírozása a legfontosabb kiadásunk" – mondta Karácsony arról a törvényjavaslatról, ami az iparűzési adó felhasználásáról szól.</p>
      <blockquote>A főpolgármester arról is beszélt a lapnak, hogy a kormánnyal szemben nehezebb végigvinni azt a programot, aminek megvalósítására a budapestiektől mandátumot kapott,</blockquote>
      <p>ezért feladatának tartja, hogy ha meghívják egy kormányülésre, akkor elmegy és keresi az együttműködés lehetőségeit. Karácsony azt mondta, úgy van vele, hogy derüljön ki, mi a kormány hozzáállása Budapesthez, majd beszéljék meg a vitás ügyeket. Azzal kapcsolatban, hogy Tüttő Kata főpolgármester-helyettes azt nyilatkozta, ha a kormány megszabja az adóbevételek felhasználását, lehet, hogy nem marad pénz a sportesemények közvilágítására, Karácsony azt felelte:</p>
      <blockquote>"Vannak a kezünkben olyan kártyák, amelyeket remélem, nem kell majd elővennünk."</blockquote>
      <p>Szerinte ha ilyen eszközök bevetéséig jutnának el, az gyakorlatilag háborús viszonyt jelentene a főváros és a kormány közt, de politikailag ettől sem félnek, noha a városnak rossz lenne, és mint mondta, azt ők sem akarhatják.</p>
      <p>Arra a kérdésre, hogy elképzelhető-e olyan alku a kormánnyal, hogy a stadion támogatásáért több pénzt kérnek egészségügyre vagy közlekedésre, a főpolgármester azt mondta, nem zsarolunk, nem feltételeket szabunk, de van egy politikai mandátumunk, és szeretnénk aszerint eljárni.</p>
      <p>Karácsony azt is mondta, nem akar az a polgármester lenni, aki állandóan csak nemet mond, még akkor sem, ha egy csomó kormányzati tervet károsnak gondol. "A kormány úgy állítja be a dolgot, hogy ők hoznak Budapestre fejlesztéseket, ők megmondják, hogy nekik mi a fontos, és én ezek közül kiválaszthatom, mit nem támogatok." Hozzátette:</p>
      <blockquote>"Ez egy csapdahelyzet, amibe nem fogok belegyalogolni. Én szeretnék ráírni erre a listára."</blockquote>
    </article>
  </body>
</html>