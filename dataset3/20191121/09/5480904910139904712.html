<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zelenskyj-si-stezoval-na-spatny-stav-lodi-zabavenych-ruskem/1823557?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T09:46:00+00:00"/>
    <meta property="og:title" content="Zelenskyj si stěžoval na špatný stav lodí zabavených Ruskem"/>
    <meta property="og:description" content="Kyjev/Moskva - Rusko předalo Ukrajině tři dříve zabavená vojenská plavidla v nevyhovujícím stavu a Kyjev bude žádat, aby Moskva vrátila odmontované zařízení a vojenskou výzbroj. Po prohlídce lodí, které Rusko loni v listopadu zablokovalo v Kerčském průlivu a vrátilo Ukrajině počátkem týdne, to prohlásil prezident Volodymyr Zelenskyj. Podle ruských úřadů byly ale lodi odevzdány v řádném stavu."/>
  </head>
  <body>
    <article>
      <h1>Zelenskyj si stěžoval na špatný stav lodí zabavených Ruskem</h1>
      <address><time datetime="2019-11-21T09:46:00+00:00">21 Nov 2019, 09:46</time> by <a rel="author" href="http://www.ctk.cz/" target="_blank">ČTK</a></address>
      <p>Kyjev/Moskva - Rusko předalo Ukrajině tři dříve zabavená vojenská plavidla v nevyhovujícím stavu a Kyjev bude žádat, aby Moskva vrátila odmontované zařízení a vojenskou výzbroj. Po prohlídce lodí, které Rusko loni v listopadu zablokovalo v Kerčském průlivu a vrátilo Ukrajině počátkem týdne, to prohlásil prezident Volodymyr Zelenskyj. Podle ruských úřadů byly ale lodi odevzdány v řádném stavu.</p>
      <slideshow>
        <figure>
          <img src="https://i3.cn.cz/6/1563358725_P201907170421401.jpg"/>
        </figure>
        <figure>
          <img src="https://i3.cn.cz/6/1543512884_P201811290895001.jpg"/>
        </figure>
        <figure>
          <img src="https://i3.cn.cz/6/1543512832_P201811290893801.jpg"/>
        </figure>
        <figure>
          <img src="https://i3.cn.cz/6/1543512651_P201811290890301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=2971">Fotogalerie: Incident v Kerčském průlivu</a>
        </figcaption>
      </slideshow>
      <p>"Viděli jsme, že chybí část zařízení a výzbroje. Rozhodně vyzveme ruskou stranu, aby nám všechno vrátili," řekl Zelenskyj. V armádních docích bude zahájena oprava poškozených částí, která potrvá asi tři měsíce, dodal.</p>
      <p>V reakci na spekulace části místních médií novináře ujistil, že Rusku za navrácení plavidel nic neslíbil. "Dohodli jsme se telefonicky na návratu námořníků i lodí. Žádné podmínky nebyly," uvedl prezident.</p>
      <p>Ruská tajná služba FSB, její součástí je i pohraniční stráž, dnes ukrajinské tvrzení a špatném stavu lodí odmítla. Předání lodí bylo zachyceno na videu, "z něhož je jasně patrné, že lodi byly Ukrajině předány v řádném stavu i se sanitárním zařízením. Pokud po předání ukrajinská strana stačila zařízení zničit, je to její problém," citovala z prohlášení FSB agentura TASS.</p>
      <p>Velitel ukrajinského vojenského námořnictva Ihor Vorončenko ve středu po předání lodí konstatoval, že plavidla jsou poničená a neschopná samostatné plavby. "Dokonce si vzali osvětlení, odmontovali záchody a elektrické zásuvky," řekl viceadmirál.</p>
    </article>
  </body>
</html>