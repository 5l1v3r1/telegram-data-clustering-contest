<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/fahrettin-altun-dan-bestepe-ye-giden-chp-li-iddialarina-yalanlama-890106"/>
    <meta property="og:site_name" content="Onedio"/>
    <meta property="article:published_time" content="2019-11-21T09:17:56+00:00"/>
    <meta property="og:title" content="Fahrettin Altun'dan 'Beştepe'ye Giden CHP'li Siyasetçi' İddialarına Yalanlama: 'Hayal Ürünü'"/>
    <meta property="og:description" content="İletişim Başkanı Fahrettin Altun, Cumhurbaşkanı Erdoğan'ın Beştepe'de 'CHP’li bir siyasetçiyle görüştüğü ve aralarında bu kişinin CHP genel başkanı ol..."/>
  </head>
  <body>
    <article>
      <h1>Fahrettin Altun'dan 'Beştepe'ye Giden CHP'li Siyasetçi' İddialarına Yalanlama: 'Hayal Ürünü'</h1>
      <address><time datetime="2019-11-21T09:17:56+00:00">21 Nov 2019, 09:17</time> by <a rel="author" href="https://onedio.com/profil/freigeist" target="_blank">FreiGeist</a></address>
      <h4>İletişim Başkanı Fahrettin Altun, <a href="https://onedio.com/etiket/recep-tayyip-erdogan/50187b65295c0432640034e7">Cumhurbaşkanı Erdoğan</a>'ın Beştepe'de '<a href="https://onedio.com/etiket/cumhuriyet-halk-partisi/50187b65295c0432640034ea">CHP</a>’li bir siyasetçiyle görüştüğü ve aralarında bu kişinin CHP genel başkanı olması yönünde bir diyalog geçtiği' yönünde iddialara ilişkin "Tamamen gerçek dışı ve hayal ürünü" açıklamasında bulundu. </h4>
      <figure>
        <img src="https://img-s2.onedio.com/id-5dd655fc02ac086733edcc39/rev-0/w-500/s-678c82ce50cf44cf8355ef98724b0bb45d36fb27.jpg"/>
      </figure>
      <p>İletişim Başkanı Fahrettin Altun, yazılı açıklamasında şunları kaydetti:</p>
      <p>“Son günlerde bir köşe yazısında mesnetsiz bir şekilde ortaya atılan ve ne yazık ki medyamızda da yoğun tartışmalara neden olan “Sayın Cumhurbaşkanımızın, Cumhurbaşkanlığı Külliyesi’nde <a href="https://onedio.com/etiket/cumhuriyet-halk-partisi/50187b65295c0432640034ea">CHP</a>’li bir siyasetçiyle görüştüğü ve aralarında bu kişinin CHP genel başkanı olması yönünde bir diyalog geçtiği” iddiası tamamen gerçek dışıdır, hayal ürünüdür.</p>
      <p>Sayın Cumhurbaşkanımızın ne Cumhurbaşkanlığı Külliyesi’nde ne de başka bir yerde böyle bir görüşmesi olmamış, söz konusu köşe yazısında geçen böyle bir diyalog gerçekleşmemiştir.</p>
      <p>Yaklaşık 43 yıllık siyasi hayatında Sayın Cumhurbaşkanımızın herhangi bir siyasi partinin dizayn edilmesine yönelik adım atması ya da iç işlerine müdahale etmesi hiçbir zaman söz konusu olmamıştır. Bunu da en iyi hakem olan milletimiz çok iyi bilmektedir.</p>
      <p>Terörle mücadelede böylesine kritik günler yaşanırken, diplomasi ve dış politikada elde edilen başarıların sürmesi için tüm dikkatimizi ülkemizin geleceği üzerinde toplamışken, kamuoyunu siyasi magazin haberleriyle meşgul etmenin, kendi siyasi ikbalini korumaya çalışan çevrelere fayda sağlamayacağını da belirtmek isteriz.</p>
      <p>Söz konusu haberleri gerçek kabul edip, bunun üzerine daha fazla gerçek dışı ifadelerle siyaset iklimini zehirlemeye çalışan kimi siyasetçilerin yaptıkları açıklamaları da kaygıyla izliyor, kendi siyasi hesap ve çıkarlarını korumak namına yaptıkları bu iftira ve yalan siyasetinden vazgeçmelerini umuyoruz.”</p>
      <h3>Ne olmuştu?</h3>
      <figure>
        <img src="https://img-s1.onedio.com/id-5b4c2efd3ed70feb787343ec/rev-0/w-500/s-72142dea6c20e186b000ba9838349aafd893830c.jpg"/>
      </figure>
      <p><a href="https://www.sozcu.com.tr/2019/yazarlar/rahmi-turan/yargi-reformu-5460962/?utm_source=yazarlar&amp;utm_campaign=diger_yazilar&amp;utm_medium=diger">Sözcü gazetesi yazarı Rahmi Turan, dün yayımlanan ve "Saray’a yakın bir kaynağa" dayandırdığı yazısında</a> <a href="https://onedio.com/etiket/cumhuriyet-halk-partisi/50187b65295c0432640034ea">CHP</a>’li bir siyasetçinin, plakası değiştirilmiş bir araçla Cumhurbaşkanlığı Külliyesi'ne gittiğini ve Cumhurbaşkanı <a href="https://onedio.com/etiket/recep-tayyip-erdogan/50187b65295c0432640034e7">Recep Tayyip Erdoğan</a> ile görüştüğünü ifade etti. </p>
      <p>Turan bu görüşmede <a href="https://onedio.com/etiket/recep-tayyip-erdogan/50187b65295c0432640034e7">Cumhurbaşkanı Erdoğan</a>’ın CHP’li isme, “Türkiye’nin güvenliği için senin CHP genel başkanı olman gerekir. Düşün karar ver. Memleketin iyiliği için bu gerekli. Ben de yardımcı olurum” dediğini öne sürdü. </p>
      <p>Turan, bu kişiyi aradığını ve ulaşamadığı için isim açıklamayacağını ifade etti.</p>
      <p>İddia Türkiye'nin siyasi gündeminde ilk sıraya yerleşti. </p>
      <p>Turan bugünkü yazısında ise kaynağının endişelendiğini belirterek, "Saray’a çıkan CHP’linin ismini unutacağıma söz verdim" dedi.</p>
      <h3>CHP’de 37. Kurultay süreci başlarken gündeme gelen iddiaya ilk tepki CHP’li Muharrem İnce’den geldi.</h3>
      <figure>
        <iframe data-src="https://twitter.com/vekilince/status/1197041163070509057?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>İnce "Saray kapılarında <a href="https://onedio.com/etiket/cumhuriyet-halk-partisi/50187b65295c0432640034ea">CHP</a> Genel Başkanlığı kovalayan o ismi Rahmi Turan açıklamalıdır" dedi.</p>
      <h3>Sosyal medyada adı geçen Elazığ milletvekili Gürsel Erol ise “CHP yine karıştırılmak isteniyor!" yorumunda bulundu.</h3>
      <figure>
        <iframe data-src="https://twitter.com/gurselerol62/status/1197081203712679936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>FOX TV’de İsmail Küçükkaya ile Çalar Saat programına konuk olan Kılıçdaroğlu iddiaların doğru olduğunu düşündüğünü söyledi.</h3>
      <figure>
        <iframe data-src="https://twitter.com/FOXhaber/status/1197412890204131328?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><a href="https://onedio.com/etiket/cumhuriyet-halk-partisi/50187b65295c0432640034ea">CHP</a> Genel Başkanı <a href="https://onedio.com/etiket/kemal-kilicdaroglu/50187b65295c0432640034e8">Kemal Kılıçdaroğlu</a>, "Erdoğan, ‘CHP kendi içinde kavgalı bir partidir, bunlar memleketi yönetemez’ diye bir algı yaratmak istiyor, bunun için de elinden gelen her şeyi yapıyor. Devletin en kilit noktalarındaki kişileri devreye soktuğunu biliyorum" dedi. </p>
      <p><a href="https://onedio.com/etiket/kemal-kilicdaroglu/50187b65295c0432640034e8">Kılıçdaroğlu</a> "Siz bunu okuduğunuzda, ‘Doğrudur.’ dediniz mi?” sorusuna, “Evet.” karşılığını verirken, isim konusunda ise bir tahminde bulunmak istemediğini söyledi.</p>
    </article>
  </body>
</html>