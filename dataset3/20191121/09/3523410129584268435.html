<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641102/%D8%B4%D9%88%D8%A7%D9%87%D8%AF-%D8%B3%D8%A7%D8%B2%D9%85%D8%A7%D9%86-%DB%8C%D8%A7%D9%81%D8%AA%D9%87-%D8%A8%D9%88%D8%AF%D9%86-%D8%A7%D8%BA%D8%AA%D8%B4%D8%A7%D8%B4%D8%A7%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T09:49:00+00:00"/>
    <meta property="og:title" content="شواهد سازمان یافته بودن اغتشاشات"/>
    <meta property="og:description" content="لیدری اتباع آلمانی و ترکیه ای، دینامیت های آماده انفجار، الگوی هنگ کنگی، اعتراف فرشگرد و..."/>
  </head>
  <body>
    <article>
      <h1>
        <a href="https://www.bultannews.com/fa/news/641102/%D8%B4%D9%88%D8%A7%D9%87%D8%AF-%D8%B3%D8%A7%D8%B2%D9%85%D8%A7%D9%86-%DB%8C%D8%A7%D9%81%D8%AA%D9%87-%D8%A8%D9%88%D8%AF%D9%86-%D8%A7%D8%BA%D8%AA%D8%B4%D8%A7%D8%B4%D8%A7%D8%AA">شواهد سازمان یافته بودن اغتشاشات</a>
      </h1>
      <h2>لیدری اتباع آلمانی و ترکیه ای، دینامیت های آماده انفجار، الگوی هنگ کنگی، اعتراف فرشگرد و...</h2>
      <address><time datetime="2019-11-21T09:49:00+00:00">21 Nov 2019, 09:49</time> by <a rel="author">بولتن نیوز | bultannews.com</a></address>
      <p>به گزارش <b>بولتن نیوز</b> به نقل از خراسان، انتقاد مردم به تصمیم بنزینی اخیر و انجام تجمعات و حتی به خشونت کشیده شدن این تجمعات در برخی نقاط اتفاقی قابل پیش بینی بود، اما آن چه همه را حیرت زده کرده، میزان بالای تخریب ها و آشوب ها در کنار <b>الگوی متحدالشکل</b> این اغتشاشات است. به عنوان مثال در محل هایی که این اغتشاشات رخ داده براساس گزارشی که مهر منتشر کرده بیش از 400 بانک تخریب شده است! بانک هایی که اساسا ارتباطی به طرح افزایش قیمت بنزین ندارند. در این گزارش نشانه های <b>سازمان یافته</b> بودن این اغتشاشات را که علاوه بر خسارت‌های مالی به زیرساخت های تعدادی از شهرها وارد کرد و به شهادت تعدادی از نیروهای حافظ امنیت کشور و جان باختن تعدادی دیگر منجر شد، مرور می کنیم.</p>
      <p><b>لیدری تبعه آلمان در اغتشاشات</b><br/>همین روز گذشته بود که اعلام شد تعدادی از لیدرهایی که در هدایت و خرابکاری اشرار در استان البرز نقش موثری داشته‌اند، تابعیت آلمانی، ترکیه ای و افغانستانی دارند و تجهیزات ویژه خرابکاری از آن‌ها کشف و ضبط شده است. بنا بر این گزارش که خبرگزاری فارس به نقل از یک منبع امنیتی منتشر کرده است، این افراد از مدت ها قبل، در خارج از کشور آموزش های لازم را درباره نافرمانی‌های مدنی و تخریب زیرساخت های شهری دیده‌اند و از طرف سرویس های خارجی تامین مالی می‌شدند. این گزارش در حالی است که شامگاه یک شنبه هم تیمی از مأموران یکی از نهادهای امنیتی در حال بررسی وضعیت شهر تهران با گروهی از اتباع بیگانه [متعلق به یکی از کشورهای شرقی همسایه ایران] مواجه شدند که ظرف مدت نیم ساعت اقدام به تخریب و به آتش کشیدن پنج بانک کرده بودند! به گزارش فارس این گروه ۷ نفره که به وسیله یک خودروی نیسان آبی در جنوب تهران تردد می‌کردند از محدوده دروازه غار تخریب اموال عمومی را شروع کردند و در نهایت در حوالی میدان شوش در حین تخریب پنجمین بانک شناسایی و دستگیر شدند. در این بین نیروهای نظامی و انتظامی کشورمان نیز در روزهای گذشته از ارتباط گسترده دستگیرشدگان با خارج از کشور خبر می دهند. سردار احمد نوریان سخنگوی ناجا با اشاره به شهادت دو مأمور نیروی انتظامی در جریان اغتشاشات اخیر می گوید تعداد قابل توجهی از اشرار و عناصر آشوبگرِ وابسته به خارج از کشور دستگیر شده اند.<br/><b>سلاح های ناشناخته و دینامیت در عسلویه</b><br/>همچنین برخی اغتشاشگران روز‌های اخیر از سلاح‌هایی استفاده کرده‌اند که بررسی‌ها نشان می‌دهد نه گلوله آن ها سازمانی بوده و نه شلیک های انجام شده از روبه رو بوده است. ربیعی سخنگوی دولت حداقل دو بار طی روزهای گذشته به مسلح بودن برخی اغتشاشگران اشاره کرده است. او دیروز در حاشیه نشست هیئت دولت حتی از بستن دینامیت به برخی لوله های تأسیسات عسلویه خبر داده بود.<br/><b>الگوی مشابه طراحی شده توسط سیا برای هنگ کنگ</b><br/>در دیگر سو به جز نشانه های میدانی اغتشاشات، برخی اظهارنظرها در خارج از کشور نیز ما را به سمت سازمان یافته بودن این اعتراضات راهنمایی می کند؛ مدیرعامل اندیشکده آمریکایی «ران پال» می‌گوید آشوب‌ها در ایران از الگویی پیروی می‌کند که پیشتر توسط سازمان سیا در هنگ‌کنگ و اوکراین هم پیاده شده است. «دنیل مک‌آدامز» که با شبکه «آر.تی» گفت‌وگو می‌کرد، در این باره می گوید: « این نوع از ناآرامی بیشتر حاصل عملکرد مرکز مأموریت ایران [در سیا] است که توسط دولت ترامپ راه‌اندازی شده است. اگر به یاد داشته باشید، پارسال "مایکل دی‌آندریا" مسئول این کار شد. او یک افسر سیا است که به آیت ‌ا... مایک معروف است.»<b> مک آدامز</b> درباره اختیارات دی آندریا برای تحقق این مأموریت، گفت: «عملا کلیدهای پادشاهی را به او داده‌اند و گفته‌اند هرکاری را که لازم است به هر قیمتی که شده انجام بده و ایران را بی‌ثبات کن.» دو سال پیش روزنامه «نیویورک‌تایمز» در گزارشی که واکنش‌های زیادی به همراه داشت، از طرحی پرده برداشت که به ریاست دی‌آندریا در سازمان سیا آغاز شده و بر اساس آن، سازمان سیا مأموریت یافته که برای ایجاد ناآرامی در ایران، وارد عمل شود. بر اساس آن گزارش، این طرح مورد حمایت عربستان سعودی و امارات عربی متحده هم قرار داشته است. پیش از این اظهارات، وزارت خارجه روسیه در واکنش به شکل‌گیری اغتشاشات در ایران، گفته بود که احتمال می‌دهد طرف‌های خارجی در این تحولات نقش داشته باشند.<br/><b>اعتراف رسمی و صریح براندازان: 2سال برای این اعتراضات برنامه ریزی شده بود!</b><br/>در یک نشانه دیگر می توان به مصاحبه امیرحسین اعتمادی رئیس گروهکی به نام «فرشگرد» وابسته به رضاپهلوی اشاره کرد که دو شب پیش در مناظره‌ای با سینا عضدی در بی‌بی‌سی در حالی که برای ربع پهلوی از عبارت «شاهزاده» استفاده می‌کرد، او را «فرمانده عملیات اغتشاش و نافرمانی» در ایران معرفی کرد! همچنین یکی از سلطنت طلبان در گفت و گو با بی بی سی فارسی تأکید کرده که «بیش از دو، سه سال» برای این اعتراضات برنامه ریزی شده است. او به صراحت<br/>می گوید: «شما خیال نکنید این آتش زدن ها به آسانی صورت می گیرد! برای شعارنویسی ها، آتش زدن ها و اقداماتی از این دست پیشتر آموزش داده شده است.» یکی دیگر از افراد جریان سلطنت هم در گفت و گو با یکی از شبکه‌های ماهواره ای تصریح کرد که در کانال‌های تلگرامی دو سال است که در حال آموزش هستیم، اما نقطه اوج این مصاحبه‌ها گفت و گوی رضا پهلوی ۲۸ آبان ۱۳۹۸ در مصاحبه با شبکه ماهواره‌ای اینترنشنال وابسته به رژیم سعودی بود که ضمن حمایت از اغتشاشگران تأکید کرد حرکت های امروز از چندین ماه قبل آغاز شده است!</p>
    </article>
  </body>
</html>