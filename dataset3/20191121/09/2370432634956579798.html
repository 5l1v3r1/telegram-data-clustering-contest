<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/auto-moto/490282-e-tron-sportback-to-neo-ilektriko-coupe-suv-tis-audi/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-21T09:29:38+00:00"/>
    <meta property="og:title" content="e-tron Sportback: Το νέο ηλεκτρικό Coupé SUV της Audi"/>
    <meta property="og:description" content="Τα μαύρα στοιχεία στο πλάι τονίζουν το σημείο όπου βρίσκεται η μπαταρία και επομένως η πηγή ενέργειας του Audi e-tron Sportback."/>
  </head>
  <body>
    <article>
      <h1>e-tron Sportback: Το νέο ηλεκτρικό Coupé SUV της Audi</h1>
      <h2>Τα μαύρα στοιχεία στο πλάι τονίζουν το σημείο όπου βρίσκεται η μπαταρία και επομένως η πηγή ενέργειας του Audi e-tron Sportback.</h2>
      <address><time datetime="2019-11-21T09:29:38+00:00">21 Nov 2019, 09:29</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/auto-moto/490282-e-tron-sportback-to-neo-ilektriko-coupe-suv-tis-audi/#">Facebook 0</a>
        </li>
        <li>
          <a href="https://www.eleftherostypos.gr/auto-moto/490282-e-tron-sportback-to-neo-ilektriko-coupe-suv-tis-audi/#">Twitter</a>
        </li>
        <li>
          <a href="https://www.eleftherostypos.gr/auto-moto/490282-e-tron-sportback-to-neo-ilektriko-coupe-suv-tis-audi/#">LinkedIn</a>
        </li>
        <li>
          <a href="https://www.eleftherostypos.gr/auto-moto/490282-e-tron-sportback-to-neo-ilektriko-coupe-suv-tis-audi/#">Περισσότερα</a>
        </li>
      </ul>
      <p>Η Audi θεωρεί ότι «το μέλλον είναι ηλεκτρικό» και παραμένοντας πιστή στη στρατηγική της, παρουσιάζει το δεύτερο μοντέλο στην e-tron γκάμα της.</p>
      <p>Το Audi e-tron Sportback είναι ένα ηλεκτρικό Coupé SUV με ισχύ έως και 300 kW και αυτονομία που φτάνει τα 448 χιλιόμετρα με μία μόνο φόρτιση. Οι προβολείς τεχνολογίας digital matrix LED είναι ένα νέο στοιχείο υψηλής τεχνολογίας, για πρώτη φορά διαθέσιμο σε μοντέλο μαζικής παραγωγής. Το φως τους διαχωρίζεται σε μικροσκοπικά εικονοστοιχεία και μπορεί να ελεγχθεί με εξαιρετική ακρίβεια. Κάτι που διευκολύνει στην ευθυγράμμιση της δέσμης σε στενά τμήματα του δρόμου και ορίζει ξεκάθαρα τη θέση του αυτοκινήτου στη λωρίδα κυκλοφορίας του. Το Audi e-tron Sportback θα κατασκευάζεται και αυτό στο εργοστάσιο ουδέτερων εκπομπών CO2 στις Βρυξέλλες με το λανσάρισμά του στην Ευρώπη να έχει προγραμματιστεί για την Άνοιξη του 2020.</p>
      <p><i>Κομψός, εκφραστικός, ανατρεπτικός εξωτερικός σχεδιασμός –</i> Το Audi e-tron Sportback συνδυάζει το χάρισμα ενός ευρύχωρου SUV με την κομψότητα ενός τετράθυρου κουπέ και τον προηγμένο τεχνολογικά χαρακτήρα ενός ηλεκτρικού αυτοκινήτου. Το αμάξωμα έχει μήκος 4.901 χιλιοστά, πλάτος 1.935 χιλιοστά και ύψος 1.616 χιλιοστά. Η οροφή του χαμηλώνει απότομα προς τα πίσω διαμορφώνοντας μέχρι τις τελευταίες κολόνες ένα κουπέ στιλ. Το κάτω άκρο του τρίτου πλευρικού παράθυρου είναι ανασηκωμένο, αποτελώντας ένα τυπικό χαρακτηριστικό των Sportback.</p>
      <figure>
        <img src="https://www.eleftherostypos.gr/wp-content/uploads/2019/11/AUDI-E-TRON-SPORTBACK_4.jpg"/>
      </figure>
      <ul>
        <li/>
        <li/>
        <li/>
      </ul>
      <p>Χάρη στην οκταγωνική μάσκα Singleframe, τα έντονα τόξα πάνω από τους θόλους των τροχών και το ανάγλυφο πίσω μέρος, το Audi e-tron Sportback είναι απόλυτα ευθυγραμμισμένο με τη σχεδιαστική ταυτότητα της μάρκας.</p>
      <p>Υπάρχουν πολλές λεπτομέρειες που σηματοδοτούν ό,τι αυτό το κουπέ SUV είναι πλήρως ηλεκτρικό. Η μεγάλη, κλειστή μάσκα Singleframe με τα κάθετα στοιχεία έχει μια απόχρωση platinum grey – ένα συγκεκριμένο χαρακτηριστικό αναγνώρισης των e-tron μοντέλων. Στην κάτω περιοχή των προβολέων LED matrix, τέσσερα οριζόντια μέρη δημιουργούν στα φώτα ημέρας την ειδική υπογραφή e-tron. Τα μαύρα στοιχεία στο πλάι τονίζουν το σημείο όπου βρίσκεται η μπαταρία και επομένως η πηγή ενέργειας του Audi e-tron Sportback. Οι σχεδιαστές επίσης διαφοροποίησαν την υπογραφή στον μεγάλο διαχύτη, δίνοντας οπτική έμφαση στην απουσία εξατμίσεων. Μια φωτεινή λωρίδα συνδέει τα LED φωτιστικά σώματα μεταξύ τους.</p>
      <figure>
        <img src="https://www.eleftherostypos.gr/wp-content/uploads/2019/11/AUDI-E-TRON-SPORTBACK_3.jpg"/>
      </figure>
      <ul>
        <li/>
        <li/>
        <li/>
      </ul>
      <p><i>Συντελεστής οπισθέλκουσας 0,25: Κορυφαία αεροδυναμική, μεγαλύτερη αυτονομία –</i> Το Audi e-tron Sportback, σε συνδυασμό με τους εξωτερικούς εικονικούς καθρέφτες και το πακέτο S line, επιτυγχάνει έναν εξαιρετικό συντελεστή οπισθέλκουσας, μόλις 0,25 – τιμή που είναι καλύτερη ακόμη και από αυτή του Audi e-tron. Αυτό οφείλεται κυρίως στο κουπέ σχήμα του αμαξώματος και στη σχετικά χαμηλότερη αεροδυναμική αντίσταση πίσω από το αυτοκίνητο. Το υψηλό ανάγλυφο στο πίσω μέρος του Sportback ελαχιστοποιεί το στροβιλισμό και την περιδίνηση του αέρα, κάτι που επιφέρει και μικρότερη κατανάλωση ενέργειας. Στον κύκλο WLTP, το κουπέ SUV προσφέρει αυτονομία 448 χιλιομέτρων με μία μόνο φόρτιση της μπαταρίας, εκ των οποίων περίπου 10 χιλιόμετρα – και σε σύγκριση με το e-tron – προέρχονται από την εξαιρετική αεροδυναμική του αμαξώματος. Οι προαιρετικοί εικονικοί εξωτερικοί καθρέφτες συμβάλουν στη μείωση της κατανάλωσης ενέργειας. Η λήψη από τις εξωτερικές κάμερες εμφανίζεται σε οθόνες OLED υψηλής αντίθεσης, οι οποίες βρίσκονται ανάμεσα στο ταμπλό και στις πόρτες.</p>
      <figure>
        <img src="https://www.eleftherostypos.gr/wp-content/uploads/2019/11/AUDI-E-TRON-SPORTBACK_2.jpg"/>
      </figure>
      <ul>
        <li/>
        <li/>
        <li/>
      </ul>
      <p><i>Παγκόσμια καινοτομία σε ένα μοντέλο παραγωγής:</i> Οι προβολείς digital matrix LED – Με τους προβολείς τεχνολογίας digital matrix LED να συμπεριλαμβάνονται στο βασικό εξοπλισμό, η Audi πραγματοποιεί μία ακόμη πρωτοποριακή κίνηση σε μοντέλο παραγωγής: αποτελούμενοι από πολύ μικρά στοιχεία, η συνδυασμένη δέσμη τους μπορεί να φωτίσει το δρόμο σε υψηλή ανάλυση. Ο σχεδιασμός τους βασίζεται σε μια τεχνολογία συντετμημένη ως DMD (digital micromirror device, σε ελεύθερη απόδοση διάταξη ψηφιακών μικροκατόπτρων) και χρησιμοποιείται σε διάφορες συσκευές προβολής βίντεο. Στην καρδιά του συστήματος υπάρχει ένα μικρό τσιπ το οποίο περιέχει ένα εκατομμύριο μικροσκοπικά κάτοπτρα (micromirrors), με το καθένα από αυτά να μην ξεπερνά σε μήκος μερικά εκατοστά του χιλιοστού. Με τη βοήθεια ηλεκτροστατικών πεδίων, κάθε μεμονωμένο μικροκάτοπτρο μπορεί να αλλάξει κατεύθυνση μέχρι 5.000 φορές ανά δευτερόλεπτο. Ανάλογα με τη ρύθμιση, η LED δέσμη είτε κατευθύνεται μέσω των κατόπτρων στο δρόμο είτε απορροφάται για να αποκρύψει μέρος της και να φωτίζεται συγκεκριμένη μόνο περιοχή.</p>
      <p><i>Ηλεκτροκινητήρες, ηλεκτρικό σύστημα τετρακίνησης, ανάρτηση –</i> Το Audi e-tron Sportback 55 quattro προσφέρει μια συναρπαστική εμπειρία στον οδηγό του. Κάθε άξονας είναι εφοδιασμένος με έναν ασύγχρονο ηλεκτροκινητήρα που τροφοδοτείται με τριφασικό ρεύμα από τα ηλεκτρονικά ισχύος. Με ισχύ 265 kW και ροπή 561 Nm, οι δύο ηλεκτροκινητήρες εκτοξεύουν το κουπέ SUV από στάση δίχως εκπομπή ρύπων. Συγκεκριμένα, το Audi e-tron Sportback 55 quattro χρειάζεται μόλις 6,6 δευτερόλεπτα για να φθάσει τα 100 χλμ./ώρα, με την τελική του ταχύτητα να περιορίζεται ηλεκτρονικά στα 200 χλμ./ώρα.</p>
      <p>Από τη θέση D στη θέση S και με πλήρη πίεση του πεντάλ γκαζιού, ο οδηγός μπορεί να ενεργοποιήσει τη λειτουργία boost. Σε αυτή την περίπτωση η ισχύς αυξάνεται στα 300 kW και η ροπή στα 664 Nm για διάστημα οκτώ δευτερολέπτων με το κουπέ SUV να ολοκληρώνει τα 0-100 χλμ./ώρα σε 5,7 δευτερόλεπτα. Τα δύο σταδίων πλανητικά κιβώτια με μία σχέση ταχύτητας μεταφέρουν τη ροπή από τους ηλεκτροκινητήρες στους άξονες κίνησης. Ένας διακόπτης, τον οποίο ο οδηγός μπορεί να χειριστεί πολύ εύκολα με τον αντίχειρα ή με τον δείκτη, χρησιμεύει για την επιλογή κίνησης. Είναι ενσωματωμένος σε έναν κομψό μοχλό που βρίσκεται χαμηλά πάνω από την κεντρική κονσόλα και χρησιμεύει ως υποβραχιόνιο.</p>
      <figure>
        <img src="https://www.eleftherostypos.gr/wp-content/uploads/2019/11/AUDI-E-TRON-SPORTBACK_6.jpg"/>
      </figure>
      <ul>
        <li/>
        <li/>
        <li/>
      </ul>
      <p>To ηλεκτρικό σύστημα τετρακίνησης εξασφαλίζει εξαιρετική πρόσφυση και δυναμικά χαρακτηριστικά σε οποιοδήποτε έδαφος και με αυτό η Audi γράφει ένα νέο κεφάλαιο στην ιστορία της μετάδοσης quattro. Το σύστημα ρυθμίζει συνεχώς την ιδανική κατανομή της ροπής μεταξύ των δύο αξόνων και μέσα σε κλάσματα του δευτερολέπτου. Στις περισσότερες περιπτώσεις, το Audi e-tron Sportback βασίζεται αποκλειστικά στον πίσω ηλεκτροκινητήρα για εξαιρετική απόδοση. Εάν ο οδηγός ζητήσει περισσότερη ισχύ ο εμπρός ηλεκτροκινητήρας ενεργοποιείται άμεσα, ακόμη και πριν διαπιστωθεί ολίσθηση π.χ. σε συνθήκες πάγου ή στις γρήγορες στροφές, όταν το αυτοκίνητο υποστρέφει ή υπερστρέφει.</p>
      <p>Η εξαιρετικά χαμηλή τοποθέτηση των εξαρτημάτων του συστήματος κίνησης εξασφαλίζει το κέντρο βάρους να είναι πολύ χαμηλότερα από ένα συμβατικό SUV. Έχει επιτευχθεί ιδανική κατανομή φορτίου άξονα σε αναλογία σχεδόν 50:50.</p>
      <p>Χάρη στο προοδευτικό σύστημα διεύθυνσης και το ηλεκτροϋδραυλικό σύστημα πέδησης, η πέντε συνδέσμων ανάρτηση συνδυάζει τις πιο εξελιγμένες τεχνολογίες για κορυφαία δυναμικά χαρακτηριστικά και υψηλά επίπεδα άνεσης. Τα στάνταρ ελαστικά 255/55 R19 ξεχωρίζουν για την πολύ χαμηλή αντίσταση κύλισης τους. Προαιρετικά διατίθενται ζάντες έως 22 ίντσες.</p>
      <p><i>95 kWh ενέργειας: Σύστημα μπαταρίας υψηλής τάσης και ανάκτησης ενέργειας –</i> Η μπαταρία του Audi e-tron Sportback 55 quattro αποθηκεύει 95 kWh ενέργειας (86,5 kWh ωφέλιμης) και λειτουργεί σε ονομαστική τάση 396 V. Είναι τοποθετημένη σε ένα ευρύ επίπεδο μπλοκ κάτω από την καμπίνα των επιβατών, με 35 σημεία πρόσδεσης. Το όλο σύστημα είναι εξαιρετικά άκαμπτο και ανθεκτικό στη σύγκρουση χάρη σε ένα συμπαγές προστατευτικό πλαίσιο και αλουμίνιο πολλαπλών στρώσεων. Τα στοιχεία της μπαταρίας είναι διατεταγμένα σε δύο επίπεδα, με το κάτω να είναι πιο μεγάλο και στη βάση του να φέρει το σύστημα ψύξης.</p>
      <p>Κατά τη διάρκεια επιβράδυνσης μέχρι 0,3 g – η οποία ισχύει για πάνω από το 90% των περιπτώσεων στην καθημερινή οδήγηση – η μπαταρία υψηλής τάσης επαναφορτίζεται από τους ηλεκτροκινητήρες, κυρίως από τον πίσω, καθώς και οι δύο λειτουργούν σε αυτές τις περιπτώσεις ως γεννήτριες. Το σύστημα ανάκτησης ενέργειας διαθέτει μεταβλητή ρύθμιση μεταξύ των δύο ηλεκτρικών μονάδων, τόσο σε συνθήκες ελεύθερου τροχασμού (όταν ο οδηγός απλά δεν πιέζει το πεντάλ γκαζιού) όσο και κατά το φρενάρισμα. Ο βαθμός ανάκτησης κατά το ρολάρισμα μπορεί να ρυθμιστεί σε τρία στάδια από τους διακόπτες στο τιμόνι και είναι ακόμη πιο έντονος από ό,τι στο e-tron. Σε φρενάρισμα από τα 100 χλμ./ώρα το Audi e-tron Sportback μπορεί να ανακτήσει το μέγιστο των 300 Nm και 220 kW. Όπως και με το «αδελφό» μοντέλο, η ισχύς αυτή αντιστοιχεί σε περισσότερο από το 70% της ονομαστικής ισχύος του και περισσότερο από οποιοδήποτε άλλο μοντέλο παραγωγής. Συνολικά, το SUV coupé καταφέρνει με αυτό τον τρόπο να ανακτά το 30% της αυτονομίας του.</p>
      <p><i>Audi e-tron Sportback 50 quattro – με ελαφρώς μικρότερη ισχύ 230 kW –</i> Η Audi θα προσφέρει το ηλεκτρικό κουπέ SUV και σε μια δεύτερη έκδοση κινητήρα. Το e-tron Sportback 50 quattro έχει ισχύ 230 kW και ροπή 540 Nm. Η μπαταρία εκτείνεται σε ένα μόνο επίπεδο και ζυγίζει περίπου 120 κιλά λιγότερο από την μπαταρία του Sportback 55 quattro, παρέχει 71 kWh ενέργειας (64,7 kWh ωφέλιμης). Η αυτονομία είναι έως και 347 χιλιόμετρα (στον κύκλο WLTP) με μία πλήρη φόρτιση. Η επιτάχυνση 0-100 χλμ./ώρα του Audi e-tron Sportback 50 quattro είναι 6,8 δευτερόλεπτα και η μέγιστη ταχύτητα 190 χλμ./ώρα.</p>
      <p><i>Συνεχίστε την οδήγηση σε μόλις 30 λεπτά: το δίκτυο φόρτισης –</i> Το Audi e-tron Sportback 55 quattro είναι το μόνο – μαζί με το e-tron – που μπορεί να φορτίζει με συνεχές ρεύμα (DC) σε σταθμούς ταχείας φόρτισης έως και 150 kW. Σε λιγότερο από μισή ώρα, η μπαταρία φτάνει στο 80% της χωρητικότητάς της, μία τιμή επαρκής για την συνέχιση μιας μεγάλης διαδρομής. Το e-tron Sportback 50 quattro μπορεί να φορτίσει σε σταθμούς έως και 120 kW και ταυτόχρονα επιτυγχάνει αντίστοιχη φόρτιση στο ίδιο χρονικό διάστημα.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/auto-moto/490282-e-tron-sportback-to-neo-ilektriko-coupe-suv-tis-audi/#">Facebook 0</a>
        </li>
        <li>
          <a href="https://www.eleftherostypos.gr/auto-moto/490282-e-tron-sportback-to-neo-ilektriko-coupe-suv-tis-audi/#">Twitter</a>
        </li>
        <li>
          <a href="https://www.eleftherostypos.gr/auto-moto/490282-e-tron-sportback-to-neo-ilektriko-coupe-suv-tis-audi/#">LinkedIn</a>
        </li>
        <li>
          <a href="https://www.eleftherostypos.gr/auto-moto/490282-e-tron-sportback-to-neo-ilektriko-coupe-suv-tis-audi/#">Περισσότερα</a>
        </li>
      </ul>
    </article>
  </body>
</html>