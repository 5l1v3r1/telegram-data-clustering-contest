<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082064-pocupili-untazi-plafoni-ta-rozetki-rosya-povernula-ukrayin-korabl.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-21T09:07:00+00:00"/>
    <meta property="og:title" content="Поцупили унітази, плафони та розетки: Росія повернула Україні кораблі"/>
    <meta property="og:description" content="Захоплені 25 листопада 2018 року кораблі прибули до Очакова До України повернулися кораблі, які торік захопили російські військові. Катери Бердянськ та Нікополь, а також буксир Яни Капу дісталися"/>
  </head>
  <body>
    <article>
      <h1>Поцупили унітази, плафони та розетки: Росія повернула Україні кораблі</h1>
      <address><time datetime="2019-11-21T09:07:00+00:00">21 Nov 2019, 09:07</time> by <a rel="author">Альона Душенко</a></address>
      <figure>
        <img src="https://www.telegraf.in.ua/uploads/posts/2019-11/1574289548_korabl-9.jpeg"/>
      </figure>
      <p>
        <b>Захоплені 25 листопада 2018 року кораблі прибули до Очакова</b>
      </p>
      <p>До України повернулися кораблі, які торік захопили російські військові. Катери «Бердянськ» та «Нікополь», а також буксир «Яни Капу» дісталися порту в Очакові. Нагадаємо, що на катері «Бердянськ», який обстріляли російські військові знаходився кременчужанин Богдан Головаш.</p>
      <blockquote>
        <a href="https://www.telegraf.in.ua/topnews/10081287-bulo-duzhe-bagato-krov-bogdan-golovash-rozpovv-pro-zahoplennya-korablv-rosyanami.html">«Було дуже багато крові»: Богдан Головаш розповів про захоплення кораблів росіянами</a>
      </blockquote>
      <p>Першим дістався малий броньований артилерійський катер «Нікополь», якого до акваторії буксирував малий розвідувальний корабель «Переяслав». Другим до Очакова доставили рейдовий буксир «Яни Капу», а останнім додому повернувся «Бердянськ».</p>
      <figure>
        <img src="https://www.telegraf.in.ua/uploads/posts/2019-11/1574288972_korabl-3.jpeg"/>
      </figure>
      <p>Зустрічати кораблі на КПП військового порту прийшли люди, вони коли побачили, як перший катер «Нікополь» зайшов в Очаківськй військовий порт - люди почали співати гімн України.</p>
      <figure>
        <img src="https://www.telegraf.in.ua/uploads/posts/2019-11/1574289542_korabl-11.jpeg"/>
      </figure>
      <h3>Повернення додому довжиною в рік</h3>
      <p>Журналіст Андрій Цаплієнко у блозі на <a href="https://www.telegraf.in.ua/engine/go.php?url=aHR0cHM6Ly90c24udWEvYmxvZ2kvdGhlbWVzL3BvbGl0aWNzL3JleWQtemEtdmxhc25veXUtbm92aXRub3l1LWlzdG9yaXlleXUtMTQ0Njc1MC5odG1s">сайті ТСН</a> опублікував хронологію повернення українських кораблів.</p>
      <blockquote>- Для мене особисто «Нікополь», «Бердянськ» та «Яни Капу» це, нібито, втілення образу нашої України: розстріляна, оббрехана, обкрадена, вона дивом тримається на плаву, і, попри всі обставини, не здається, - написав Андрій Цаплієнко.</blockquote>
      <p>15 листопада розпочалась погрузка екіпажів та техніки на кораблі зведеної групи. Караван формувався вже в морі. До його складу входили пошуково-рятувальний корабель «Сапфір», буксир «Гайдамака», буксир «Титан», малий розвідувальний корабель «Переяслав». Всі кораблі вийшли вчасно, з чотирьох різних портів – Одеса, Чорноморськ, Південний та Очаків.</p>
      <figure>
        <img src="https://www.telegraf.in.ua/uploads/posts/2019-11/1574288969_korabl-1.jpeg"/>
      </figure>
      <p>16 листопада українські кораблі вирушили до Керченської протоки.</p>
      <blockquote>- Логічно, аби кораблі доправили до найближчих портів Азовського моря. З точки зору безпеки морського руху, це було б правильніше – Маріуполь ближче, ніж Одеса, та й Азовське море спокійніше. Проте, росіяни зробили все можливе, аби ускладнити виконання задачі, - і призначили точку зустрічі не за, а перед Кримським мостом, - йдеться в матеріалі.</blockquote>
      <figure>
        <img src="https://www.telegraf.in.ua/uploads/posts/2019-11/1574289028_korabl-2.jpeg"/>
      </figure>
      <p>Близько 10.00 18 листопада розпочалася передача. На наші понівечені кораблі висадилась українська аварійно-рятувальна група. За результатами попереднього огляду виявилось, що на катері «Нікополь» апаратура розпізнавання в наявності, але вскрита, і її секретні частини відсутні. Зброя на місці, але боєкомплектів немає.</p>
      <p>Також, як каже командувач ВМСУ І.Воронченко, над катерами, - дуже схоже, - добряче попрацювали дикуни-мародери, які ніколи не бачили елементарних благ цивілізації: «Зняли навіть плафони, розетки та унітази. Ми зараз покажемо всьому світові варварство росіян». А «варварів», до речі, навколо невеличкої української групи побільшало. В радіусі від 1 до 3 миль перебували чималі сили РФ: 3 кораблі типу «Мангуст», протидиверсійний катер «Грачонок», вже знайомий ракетний корабель «Ивановец», 2 кораблі типу «Аметист», морський буксир. В небі над українцями кружляв гелікоптер. Насправді мізансцена чимось нагадувала події річної давнини, коли три наші маленькі кораблики атакувала російська армада.</p>
      <figure>
        <img src="https://www.telegraf.in.ua/uploads/posts/2019-11/1574289204_korabl-4.jpeg"/>
      </figure>
      <p>Велика відповідальність лежала на групі українських водолазів. Хлопці мали перевірити підводну частину кораблів – чи придатні вони до тривалого буксирування, враховуючи факт можливих критичних ушкоджень, бо в листопаді 2018-го по кораблях вівся серйозний вогонь.</p>
      <p>А ще водолази мали переконатися, що росіяни не «забули» під водою якийсь вибуховий пристрій. Саме тому водолазні роботи довелося виконувати в шоломах – про всяк випадок. Близько першої години дня 18 листопада процедуру приймання кораблів завершено.</p>
      <figure>
        <img src="https://www.telegraf.in.ua/uploads/posts/2019-11/1574289196_korabl-5.jpeg"/>
      </figure>
      <p>Далі українська корабельна група вже рухається вбік Очакова. До російського мовчазного конвою долучились три сторожові кораблі типу «Охотник». Йдуть теж у режимі мовчання, не пояснюючи свої дії. Що однозначно трактується, як неповага до морських традицій і порушення міжнародних правил навігації. Вони йдуть поруч з українцями майже до того моменту, поки караван не наблизився до Очакова.</p>
      <p>До порту Очакова кораблі розділили на дві підгрупи. Перша: «Переяслав» буксирує МБАК «Нікополь», «Гайдамак» тягне буксир «Яни Капу». Друга: «Титан» буксирує МБАК «Бердянськ», поруч без буксирування йде «Сапфір». Розділ на підгрупи пов’язаний з різною глибиною осадки буксирів та, відповідно, необхідністю вибрати різні фарватери при вході в порт Очакова.</p>
      <figure>
        <img src="https://www.telegraf.in.ua/uploads/posts/2019-11/1574289565_korabl-10.jpeg"/>
      </figure>
      <p>Про остаточні завдані збитки стане відомо після завершення всіх слідчих дій на звільнених катерах та буксирі.</p>
      <p>Нагадаємо, що 25 листопада 2018 року в наслідок російської агресії у нейтральних водах Чорного моря Росія захопила 24 моряків, які рухались з порту Одеса до порту Маріуполь. Окрім військовослужбовців також було захоплено два малих броньованих артилерійських катери «Бердянськ» (P175) та «Нікополь» (P176), а також рейдовий буксир «Яни Капу» (A947).</p>
      <p>7 вересня до України повернули всіх військовополонених моряків, за рішенням Міжнародного трибуналу з морського права повернення українських кораблів мало відбутися разом з моряками і одразу.</p>
      <p>Автор: <a href="https://www.telegraf.in.ua/user/%C0%EB%FC%EE%ED%E0+%C4%F3%F8%E5%ED%EA%EE/">Альона Душенко</a></p>
    </article>
  </body>
</html>