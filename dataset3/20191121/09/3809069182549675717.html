<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1417022/ki-otan-erthoyn-oi-protaseis-gia-limnio-kai-giannoyli"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T09:48:00+00:00"/>
    <meta property="og:title" content="Κι όταν έρθουν οι προτάσεις για Λημνιό και Γιαννούλη;"/>
    <meta property="og:description" content="Ο Δημήτρης Τσορμπατζόγλου γράφει όλα όσα γίνονται και ισχύουν για τους δύο νεαρούς διεθνείς του ΠΑΟΚ οι οποίοι βελτιώνονται εντυπωσιακά, κάτι που σημαίνει ότι το ενδεχόμενο να απασχολήσουν σοβαρά, club του εξωτερικού, είναι πάρα πολύ πιθανό."/>
  </head>
  <body>
    <article>
      <h1>Κι όταν έρθουν οι προτάσεις για Λημνιό και Γιαννούλη;</h1>
      <h2>Ο Δημήτρης Τσορμπατζόγλου γράφει όλα όσα γίνονται και ισχύουν για τους δύο νεαρούς διεθνείς του ΠΑΟΚ οι οποίοι βελτιώνονται εντυπωσιακά, κάτι που σημαίνει ότι το ενδεχόμενο να απασχολήσουν σοβαρά, club του εξωτερικού, είναι πάρα πολύ πιθανό.</h2>
      <address><time datetime="2019-11-21T09:48:00+00:00">21 Nov 2019, 09:48</time> by <a rel="author" href="http://www.gazzetta.gr/blogger/dimitris-tsormpatzoglou" target="_blank">Δημήτρης Τσορμπατζόγλου</a></address>
      <p>Όποιος παρακολουθεί συστηματικά τον ΠΑΟΚ, διαπιστώνει ότι τη φετινή σεζόν οι δύο από τους κορυφαίους σε απόδοση αλλά και διάρκεια ποδοσφαιριστές της ομάδας, είναι ο Δημήτρης Γιαννούλης και ο Δημήτρης Λημνιός.  </p>
      <p>Αλήθεια είναι ότι το καλοκαίρι δεν ήταν βέβαιος ο ρόλος τους στην ομάδα. Τέλος πάντων… άλλαξε ο προπονητής, ήρθε ο Φερέιρα και μετά από το λογικό διάστημα δοκιμών που υπήρξε, η ομάδα βρήκε συνοχή ποντάροντας πολλά στους δύο Δημήτρηδες. Στον 24χρονο αριστερό μπακ και στον 21χρονο δεξιό εξτρέμ.</p>
      <p>Με αφορμή και τις εξαιρετικές εμφανίσεις της Εθνικής ομάδας τους τελευταίους μήνες, όλοι οι φίλαθλοι έχουν καλύτερη εικόνα για τους δύο ποδοσφαιριστές. Οι οποίοι καταφέρνουν πλέον να πρωταγωνιστούν και στον Σύλλογό τους, αλλά και στην Εθνική!</p>
      <p>Ο Λημνιός είναι εδώ και χρόνια ένας πολύ καλός νεαρός μεσοεπιθετικός. Μην ξεχνάμε ότι έχει ενεργό ρόλο σε επίπεδο SuperLeague από το 2015! Κάθε χρόνο γίνεται και καλύτερος, τακτικά είναι άψογος, στο ένας με έναν είναι… μαέστρος και απλά του έλειπαν τα νούμερα σε γκολ-ασίστ που σε κάθε περίπτωση κάνουν τη διαφορά σε αυτές τις μεσοεπιθετικές θέσεις. Φέτος τα έχει και αυτά! Είναι μέσα σε πολλά γκολ του ΠΑΟΚ, αλλά και της Εθνικής. Αυτά τα στοιχεία τον εκτοξεύουν!</p>
      <p>Για τον Γιαννούλη θυμίζουμε ότι αποκτήθηκε ως εξτρέμ από την Κατερίνη. Το 2015 ο Γιώργος Γεωργιάδης αποφάσισε να τον κάνει μπακ, με τη λογική ότι μία μεγάλη ομάδα πρέπει να έχει επιθετικογενή μπακ. Ο δανεισμός του στον Ατρόμητο πέτυχε στο 100% και πέρυσι επέστρεψε. Τι θα γίνονταν με τον Γιαννούλη αν τον Απρίλιο δεν τραυματίζονταν ο  Βιεϊρίνια, δεν ξέρουμε. Από τη στιγμή όμως που ο Λουτσέσκου ξεπέρασε τον αμυντικό του φόβο και τον έβαλε βασικό στον τελικό κυπέλλου με την ΑΕΚ, έγινε το ψυχολογικό κλικ. Φέτος, ο Γιαννούλης είναι διαστημικός! Όποιος μπορεί να κατανοήσει ότι αποτελεί τον τέταρτο αμυντικό του ΠΑΟΚ σε φάση άμυνας και τον πέμπτο μεσοεπιθετικό σε φάση επίθεσης, κάτι που χρειάζεται άπειρα σπριντ και τρελή αυτοσυγκέντρωση  που τελικά συνδυάζεται με σταθερή αμυντική παρουσία,  ποιότητα στο κοντρόλ, στην πάσα, στην κρίσιμη απόφαση και στην τελική ενέργεια, μπορεί να αντιληφθεί το επίπεδο που έφθασε αυτός ο ποδοσφαιριστής.</p>
      <p>Και ενώ λοιπόν αυτή την περίοδο όλη η Ελλάδα ασχολείται με τους δύο ποδοσφαιριστές, ο ΠΑΟΚ φρόντισε να προβλέψει την πορεία τους και ασχολήθηκε (παραγοντικά) μαζί τους από… πέρυσι. Αυτό αποδεικνύεται από τη νέα συμφωνία μαζί τους για το συμβόλαιο και τις ρήτρες τους.</p>
      <p>Επειδή πολλά λέγονται και γράφονται γι’ αυτά, ξεκαθαρίζουμε ότι: Ο ΠΑΟΚ άλλαξε το συμβόλαιο του Λημνιού το καλοκαίρι του 2018, μετά από εκείνα τα ευρωπαϊκά ματς και ειδικά μετά τη Βασιλεία. Τα οικονομικά δεδομένα άλλαξαν. Το συμβόλαιο τελειώνει το 2021 και η ρήτρα αποδέσμευσης φθάνει στα 15 εκατομμύρια ευρώ!</p>
      <p>Από εκεί και πέρα το συμβόλαιο του Γιαννούλη αναπροσαρμόστηκε  πριν ένα χρόνο περίπου. Το συμβόλαιό του τελειώνει το 2022 και η ρήτρα για τον διεθνή αριστερό μπακ φθάνει στα 10 εκατομμύρια ευρώ.</p>
      <p>Αυτά τα νούμερα σημαίνουν ότι ο ΠΑΟΚ προέβλεψε (όπως πρέπει να κάνει όποιος διοικεί) και πλέον ελέγχει τις υποθέσεις των δύο παικτών σε σχέση με το δεδομένο ενδιαφέρον που θα προκύψει γι’ αυτούς. Μπορεί ομάδα να δώσει 15 εκατομμύρια για τον Λημνιό; Ας τα δώσει… Μπορεί να δώσει 10 εκατομμύρια για τον Γιαννούλη;</p>
      <p>Επειδή είναι πολύ μεγάλα τα ποσά, το πλέον πιθανό είναι να έρθουν προτάσεις χαμηλότερες από τις ρήτρες, κάτι που σημαίνει ότι ο ΠΑΟΚ θα διαπραγματευτεί.</p>
      <p>Εκεί τι γίνεται; Τότε που θα έρθουν προτάσεις 5-6-7-8-10 εκατομμυρίων τι θα κάνει ο ΠΑΟΚ; Το μόνο βέβαιο σε όλα αυτά είναι ότι οι προτάσεις θα έρθουν…</p>
      <p>Ο χρόνος παίζει ρόλο. Ο στόχος εκείνη τη στιγμή θα παίξει ρόλο. Η εκτίμηση του ΠΑΟΚ για το ταβάνι του κάθε παίκτη, επίσης θα παίξει ρόλο. Φυσικά θα μετρήσει η διάθεση των παικτών, οι αντικαταστάτες που υπάρχουν ή αυτοί που μπορεί να βρεθούν και πολλά άλλα.</p>
      <p>Όλα αυτά στο μέλλον. Προς το παρόν ας τους χαρούμε εδώ στην Ελλάδα και μέσα από αυτή την σταθερή τους αγωνιστική πρόοδο ας συνεχίσουμε να τους έχουμε ως παράδειγμα προς μίμηση.  </p>
      <p>* Ενδιαφέρον έχει η κόντρα των ιδιοκτητών της ΠΑΕ Ολυμπιακός. Των νυν και των πρώην. Μέσα από αυτά που ο ένας καταλογίζει στον άλλο, βγαίνουν χρήσιμα συμπεράσματα.  Όταν το περιβάλλον Μαρινάκη κατηγορεί τον Κόκκαλη για διαπλοκή, όταν ο Κόκαλλης  αφήνει αιχμές για offshore εταιρίες και παρένθετα πρόσωπα, όταν ο Μαρινάκης απαντάει και θέτει θέμα… Θωμά Μητρόπουλου που συνεργάζονταν και συνεργάζεται με τους πρώην ιδιοκτήτες κι’ όταν για τον νυν λέγεται και γράφεται ότι… «χρησιμοποιεί τον Ολυμπιακό και τα ΜΜΕ που ελέγχει ως ασπίδα προσωπικής προστασίας και ως εργαλεία προώθησης προσωπικών  συμφερόντων και πολιτικών φιλοδοξιών», τότε… πολύ  απλά επιβεβαιώνεται ο κάθε απλός φίλαθλος για όσα καταλόγιζε και καταλογίζει σε αυτή την ΠΑΕ. Αλλά δεν ανησυχούμε γι’ αυτά! Υπάρχει ο Λευτέρης Αυγενάκης και τώρα που θα τους συναντήσει, θα τα ξεκαθαρίσει όλα...</p>
      <p>Έχει πλάκα σε όλα αυτά να παρέμβουν για να πουν την άποψή τους Κοσκωτάς και Σαλιαρέλης...</p>
    </article>
  </body>
</html>