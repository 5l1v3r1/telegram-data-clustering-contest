<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019560/%D8%A8%D8%A7%DB%8C%D8%AF-%D8%A8%D9%87-%D9%81%D9%86-%D8%A2%D9%81%D8%B1%DB%8C%D9%86%DB%8C-%D9%88-%D8%A7%DB%8C%D8%AC%D8%A7%D8%AF-%D8%AB%D8%B1%D9%88%D8%AA-%D8%AF%D8%B1-%D9%81%D8%B9%D8%A7%D9%84%DB%8C%D8%AA-%D9%87%D8%A7%DB%8C-%D8%B9%D9%84%D9%85%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%AA%D9%88%D8%AC%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:56:49+00:00"/>
    <meta property="og:title" content="باید به فن‌آفرینی و ایجاد ثروت در فعالیت‌های علمی دانشگاه توجه کرد"/>
    <meta property="og:description" content="ایسنا/آذربایجان شرقی رئیس دانشگاه شهید مدنی آذربایجان با بیان این‌که جایگاه تولید علم در دانشگاه‌های کشور به برکت سیاست‌گذاری‌های صحیح و اصولی کشور ارتقا یافته است، گفت: اما در کنار پرداختن به تولید علم و توسعه مرزهای دانش، باید به کارآفرینی، فن‌آفرینی و ایجاد ثروت در همه فعالیت‌های علمی دانشگاه توجه کرد."/>
  </head>
  <body>
    <article>
      <h6 class="kicker">رئیس دانشگاه شهید مدنی آذربایجان:</h6>
      <h1>باید به فن‌آفرینی و ایجاد ثروت در فعالیت‌های علمی دانشگاه توجه کرد</h1>
      <address><time datetime="2019-11-21T09:56:49+00:00">21 Nov 2019, 09:56</time> by <a rel="author">فائزه قره‌پور</a></address>
      <p>ایسنا/آذربایجان شرقی رئیس دانشگاه شهید مدنی آذربایجان با بیان این‌که جایگاه تولید علم در دانشگاه‌های کشور به برکت سیاست‌گذاری‌های صحیح و اصولی کشور ارتقا یافته است، گفت: اما در کنار پرداختن به تولید علم و توسعه مرزهای دانش، باید به کارآفرینی، فن‌آفرینی و ایجاد ثروت در همه فعالیت‌های علمی دانشگاه توجه کرد.</p>
      <p>حسن ولی زاده در نشست تخصصی زمینه‌های کاربردی تولید واکسن‌ها و داروهای نوترکیب در گیاهان با بیان این‌که تمامی مسائل و مشکلات کشور، راهکار علمی دارد، افزود: ایجاد علم، فقط به خاطر مردم و حل مسائل مختلف در حوزه‌های اجتماعی است که در این راستا دانشگاه باید برای تمامی مسائل و مشکلات اجتماعی راهکار ارائه بدهد.<br/><br/>وی با بیان این‌که کشور در شرایط یک جنگ اقتصادی قرار دارد، تاکید کرد: باید از منابع انسانی به صورت همه جانبه و شایسته استفاده کرد؛ هم‌چنین با برنامه ریزی مطلوب در بکارگیری فرهیختگان و نخبگان دانشگاه از طرح‌ها و پروژه‌های فن‌آفرین حمایت کرد که در این راستا باید درآمد و ثروت خود را به دانشگاه گره بزنیم.<br/><br/>ولی زاده در پایان از ابتکار ستاد توسعه زیست فناوری معاونت علمی ریاست جمهوری در خصوص توزیع مناسب امکانات و ماموریت‌گرا کردن دانشگاه‌ها و منابع موجود در آن‌ها برحسب تخصص اساتید و تحهیزات دانشگاهی مربوطه تقدیر کرد.<br/><br/>در ادامه دبیر علمی و اجرایی این همایش با بیان این‌که زیست فناوری از مهمترین فناوری‌های پیشرفته است، اظهار کرد: نیازهای کشور به فناوری‌های پیشرفته را باید از طریق توجه به پتانسیل‌های داخل کشور برطرف کرد و در راستای رقابت و کسب سهمیه از بازارهای خارجی نیز اندیشید.<br/><br/>محمد احمدآبادی بیان کرد: استفاده از فرصت‌های اقتصادی، پرهیز از موازی کاری‌ها و تلاش در راستای رفع موانع ایجاد شده از مهمترین اولویت‌های ستاد توسعه زیست فناوری معاونت علمی و فناوری ریاست جمهوری در حوزه فناوری‌های زیستی است.<br/><br/>وی ادامه داد: این ستاد جهت تسهیل در ارزیابی فعالیت‌های انجام شده توسط دانشگاه‌ها و سایر مراکز علمی_پژوهشی اقدام به تقسیم کار ملی و ماموریت محور نمودن دانشگاه‌ها و مراکز علمی_پژوهشی کرده است.<br/><br/>وی در خصوص اهداف کوتاه مدت و بلند مدت ستاد تشریح کرد: کشت بافت گیاهان چوبی و تولید نهال‌های عاری از بیماری و تولید واکسن‌ها و داروهای نوترکیب در گیاهان زراعی جزو اهداف ستاد از تقسیم کار ملی حوزه زیست فناوری است.<br/><br/>به گزارش روابط عمومی دانشگاه شهید مدنی آذربایجان، نشست تخصصی زمینه‌های کاربردی تولید واکسن‌ها و داروهای نوترکیب در گیاهان با همکاری ستاد فناوری معاونت علمی و فناوری ریاست جمهوری با حضور جمعی از اساتید، پژوهشگران حوزه علوم تکنولوژی و دانشجویان در دانشگاه شهید مدنی آذربایجان برگزار شد.<br/><br/>انتهای پیام</p>
    </article>
  </body>
</html>