<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/21/latte-oltre-500-pastori-indagati-ci-difenderemo-tutti-assieme-136-955245.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T09:33:44+00:00"/>
    <meta property="og:title" content="Latte, oltre 500 pastori indagati: &quot;Ci difenderemo tutti assieme&quot;"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">sotto inchiesta</h6>
      <h1>Latte, oltre 500 pastori indagati: "Ci difenderemo tutti assieme"</h1>
      <h2>Gli allevatori organizzano la tutela legale per i colleghi che hanno ricevuto l'avviso di garanzia. Diffuso un vademecum per chi riceve la notifica</h2>
      <address>
        <time datetime="2019-11-21T09:33:44+00:00">21 Nov 2019, 09:33</time>
      </address>
      <p>"Oltre 500 pastori denunciati o indagati, ma il numero potrebbe salire ancora, arrivando anche a mille".</p>
      <p>È il calcolo fatto dal movimento degli allevatori sardi, che si trova oggi a rispondere davanti alle autorità delle <a href="https://www.unionesarda.it/articolo/news-sardegna/cagliari/2019/02/09/la-guerra-del-latte-nuove-proteste-in-tutta-l-isola-136-833410.html">pro</a><a href="https://www.unionesarda.it/articolo/news-sardegna/cagliari/2019/02/09/la-guerra-del-latte-nuove-proteste-in-tutta-l-isola-136-833410.html">teste mes</a><a href="https://www.unionesarda.it/articolo/news-sardegna/cagliari/2019/02/09/la-guerra-del-latte-nuove-proteste-in-tutta-l-isola-136-833410.html">se in atto a inizio 2</a><a href="https://www.unionesarda.it/articolo/news-sardegna/cagliari/2019/02/09/la-guerra-del-latte-nuove-proteste-in-tutta-l-isola-136-833410.html">019</a> per il prezzo del latte.</p>
      <p>Un numero in continua crescita, anche a distanza di mesi, che ha portato il coordinamento dei pastori a fare fronte comune anche per quanto riguarda la tutela legale.</p>
      <p>Per questo, gli allevatori hanno individuato due referenti, Gianluigi Dettori e Moira Murgia, che avranno il compito di raccogliere le segnalazioni di nuove denunce e di indirizzare i colleghi inquisiti ad alcuni legali che, in diverse province dell'Isola, si sono detti disponibili a difendere chi ha ricevuto avvisi di garanzia a seguito della mobilitazione.</p>
      <p>"Un modo per aiutarci a vicenda, perché in molti casi i pastori, una volta ricevuta la notizia che annuncia l'apertura di un'indagine, non sanno cosa fare né hanno idea dei tempi, degli obblighi e dei loro diritti", spiega proprio Dettori.</p>
      <p>Per questo, gli allevatori hanno anche predisposto un vademecum ad hoc, un elenco delle "10 cose da fare" se si riceve una denuncia, diffuso sui social e via chat.</p>
      <p>E, anche, di quelle da non fare. Ad esempio: "Non prendere iniziative, tipo rilasciare dichiarazioni, pagare la condanna o altro senza aver prima consultato un legale e di non restare senza difesa, perché le indagini continuano lo stesso con un legale nominato d'ufficio".</p>
      <p>Le accuse contestate, aggiunge Dettori, "sono per la maggior parte quelle di manifestazione non autorizzata e danneggiamento, anche se nessuno di noi ha mai avuto la volontà o l'intenzione di fare danni, ma solo quella di attirare l'attenzione su una situazione inaccettabile e di rivendicare lavoro e dignità".</p>
      <p>Inoltre, sottolinea Dettori, "non si capisce perché, se ad ogni protesta partecipavano 100 o 200 persone, di queste solo 10 o 15 abbiano ricevuto di volta in volta gli avvisi di garanzia. Se in 200 bloccano una strada, allora o li indaghi tutti o non indaghi nessuno. Ad ogni modo, noi cerchiamo di essere compatti, come siamo stati compatti nel corso della mobilitazione".</p>
      <p>Quanto alla battaglia per il prezzo del latte, Dettori conferma che, tra gli allevatori di Sardegna, il "malcotento è ancora diffuso. Stiamo chiudendo un'annata e se ne sta aprendo un'altra, ma i prezzi del latte, questa è la realtà, sono ancora molto al di sotto delle aspettative".</p>
      <p>(Unioneonline/l.f.)</p>
    </article>
  </body>
</html>