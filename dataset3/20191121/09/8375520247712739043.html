<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-kijivskiy-meriji-zaperechuyut-vidachu-dozvolu-na-budivnictvo-trc-na-misci-rinku-petrivka-641398.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T09:07:29+00:00"/>
    <meta property="og:title" content="У київській мерії заперечують видачу дозволу на будівництво ТРЦ на місці ринку «Петрівка»"/>
    <meta property="og:description" content="У КМДА пояснили, що містобудівні умови і обмеження не є дозволом на будівництво"/>
  </head>
  <body>
    <article>
      <h1>У київській мерії заперечують видачу дозволу на будівництво ТРЦ на місці ринку «Петрівка»</h1>
      <address>
        <time datetime="2019-11-21T09:07:29+00:00">21 Nov 2019, 09:07</time>
      </address>
      <h4>У КМДА пояснили, що містобудівні умови і обмеження не є дозволом на будівництво</h4>
      <p>У Київській міській державній адміністрації не видавали дозвіл на будівництво ТРЦ «Петрівка». Про це повідомив перший заступник голови КМДА Микола Поворозник.</p>
      <p>За його словами, замовнику ТОВ «Б.В.» надані містобудівні умови та обмеження (МУО) для проєктування об’єкта будівництва на вул. Вербовій, 21, 23 в Оболонському районі від 3 жовтня 2019 № 1248 для будівництва торговельно-громадського центру «Петрівка».</p>
      <p>«Поясню: містобудівні умови і обмеження – це виключно вихідні дані для проєктування, які не є дозволом на будівництво. Документом визначено граничну висоту проєктування 25 метрів. Остаточна ж висота буде визначена проєктною документацією з урахуванням рішень детального плану територій (ДПТ). Проєктними ж пропозиціями відповідного ДТП в межах вул. Вербова, Куренівська, Богатирська, Московський просп. Набережно-Рибальська, залізнична колія (затвердженого 14.07.2016 №727/727) техніко-економічні показники ТЦ «Петрівка» на вул. Вербовій, 21, 23 визначають поверховість у 2, 3, 5 поверхів», – <a href="https://kyivcity.gov.ua/news/u_kmda_ne_vidavali_dozvil_na_budivnitstvo_trts_petrivka__mikola_povoroznik/">зазначив</a> Поворозник.</p>
      <p>Він підтвердив, що ця ділянка у 2004 році рішенням Київради передана в оренду ТОВ «Солідарність». У березні ж 2010 року Київрада змінила в договорі оренди ТОВ «Солідарність» на ТОВ «Б.В.». Строк оренди земельної ділянки – 25 років, тобто до 2035 року.</p>
      <p>«Проєктування ТРЦ планується на земельній ділянці площею 0,9899 га, проте проєктна документація до Департаменту містобудування та архітектури не надавалась», – підкреслив Поворозник.</p>
      <p>Відповідно до закону «Про регулювання містобудівної діяльності», містобудівні умови та обмеження забудови земельної ділянки – документ, що містить комплекс планувальних та архітектурних вимог до проектування і будівництва щодо поверховості та щільності забудови земельної ділянки, відступів будинків і споруд від червоних ліній, меж земельної ділянки, її благоустрою та озеленення, інші вимоги до об’єктів будівництва, встановлені законодавством та містобудівною документацією.</p>
      <related>
        <a href="https://glavcom.ua/kyiv/news/vartist-budivnictva-shulyavskogo-mosta-zrosla-na-tretinu-u-klichka-nazvali-prichinu-641372.html"/>
        <a href="https://glavcom.ua/kyiv/news/inspekciya-vimagaje-zmenshiti-udvichi-visotu-biznes-centru-shcho-viroste-bilya-zoryanogo-640873.html"/>
        <a href="https://glavcom.ua/kyiv/news/na-misci-kijivskogo-planetariyu-viroste-bagatofunkcionalniy-kompleks-638468.html"/>
      </related>
    </article>
  </body>
</html>