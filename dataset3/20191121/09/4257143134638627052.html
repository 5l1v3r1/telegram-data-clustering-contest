<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/21/jon-az-uj-szabaly-az-egekbe-szokhetnek-a-telekarak-budapest-kornyeken"/>
    <meta property="og:site_name" content="infostart"/>
    <meta property="article:published_time" content="2019-11-21T09:57:23+00:00"/>
    <meta property="og:title" content="Jön az új szabály, az egekbe szökhetnek a telekárak Budapest környékén"/>
    <meta property="og:description" content="Kilencvenszázalékos illetéket vetne ki a kormány februártól az újonnan beépítésre kijelölt területek után, ez hatalmas változást hozhat az agglomerációs telekpiacon."/>
  </head>
  <body>
    <article>
      <h1>Jön az új szabály, az egekbe szökhetnek a telekárak Budapest környékén</h1>
      <address><time datetime="2019-11-21T09:57:23+00:00">21 Nov 2019, 09:57</time> by <a rel="author">Infostart</a></address>
      <h3>Kilencvenszázalékos illetéket vetne ki a kormány februártól az újonnan beépítésre kijelölt területek után, ez hatalmas változást hozhat az agglomerációs telekpiacon.</h3>
      <p>Az elmúlt évek óriási, a fővárost és a megyeszékhelyeket különösen érintő ingatlanár-emelkedése százezreket vonzott a nagyvárosok agglomerációjába, így az érintett kistelepülések látványos fejlődésen mentek keresztül. Egyre kevesebb azonban a beépíthető terület ezeken a településeken és a szabályozás is korlátozza ezek növelését, a kormány által benyújtott szigorítás pedig tovább szűkítené a bővítés lehetőségét.</p>
      <p>A napokban terjesztett az Országgyűlés elé a kormány egy törvényjavaslatot, amely új illetéket vetne ki a belterületbe vont ingatlanok eladására. Ez praktikusan azt jelenti, hogy egy korábban nem beépítésre szánt terület – például mezőgazdasági vagy ipari ingatlan – építési telekké nyilvánítása után keletkező óriási, akár ötvenszeres értéknövekedésre – vagyis a nyereségre – 90 százalékos illetéket vetnének ki február elsejétől. Annyi könnyítést engedne a szabályozás, hogy</p>
      <blockquote>csak az értékesítést megelőző 10 éven belül belterületbe vont ingatlanokra vonatkozna az illetékfizetési kötelezettség.</blockquote>
      <p>Régi törekvés, hogy bizonyos kiemelt területeken, így a budapesti agglomerációban ne növekedjen jelentősen a beépített területek nagysága. A Budapesti Agglomeráció Területrendezési Tervéről szóló szabályozás, évek óta korlátozza, illetve feltételekhez köti az újonnan beépítésre szánt területek kijelölését. A módosítás bizonyos helyeken tiltja az építést, és azt sem engedi, hogy nagyobb területet jelöljön ki a helyhatóság belterületbe vonásra, mint a település belterületének 2 százaléka.</p>
      <p>„Csak az elmúlt két év alatt Pest megyében mintegy egyharmadával emelkedtek az építési telekárak, így nem csoda, hogy egyre nő a kereslet az új telkekre, sőt az alternatív megoldásokra, például zártkertekre is. A benyújtott szabálytervezet elfogadása azonban végérvényesen elvenné a kedvét az önkormányzatoknak a belterületek bővítésétől, vagyis</p>
      <blockquote>újonnan jelentkező, nagymértékű telekkínálatra ezt követően nem lehet számítani. Ez pedig minden bizonnyal a már meglévő területek árát fogja tovább emelni”</blockquote>
      <p>– mondta Valkó Dávid, az OTP Ingatlanpont vezető elemzője.</p>
      <p>Ugyanezen szabályozás kivételt tesz a zártkerti ingatlanokkal. Ezek jellemzően a belterület mellett közvetlenül elhelyezkedő, kiskertes, víkendházas területek, amelyek az érvényes földforgalmi törvény hatálya alá tartoznak, tehát nem beépítésre szánt területek. Ezekből az övezetekből, ha bizonyos feltételek teljesülnek – mint az infrastruktúra és a megközelíthetőség –, akkor a szabály az általános 2 százalékos bővítés mellett további 1 százalékos növelést enged.</p>
      <p>Nem lehet véletlen a kivétel, hiszen sokan laknak ma is zártkert besorolású ingatlanon épült családi házban. Annak érdekében, hogy az ő helyzetük egyszerűsödjön, bizonyos ideig gyorsított eljárásban lehetett kivonatni művelés alól a területeket, ezzel elérve, hogy ne kelljen egy adásvétel során a földforgalmi törvény rendelkezéseit figyelembe venni. A beépíthetőség mértékét is megnövelték az Országos Településrendezési és Építési Követelményekben, 10 százalékos beépíthetőséget irányozva elő ezeken a kivont területeken. A jövőben így még több figyelmet kaphatnak a zártkertes övezetek.</p>
      <p>
        <i>Nyitókép: Pixabay</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/gazdasag/2019/11/21/meg-mindig-imadjak-a-kulfoldiek-a-magyar-ingatlanpiacot"/>
        <a href="https://infostart.hu/gazdasag/2019/10/24/eros-hatasa-van-a-map-plusznak-az-ingatlanpiacra"/>
        <a href="https://infostart.hu/gazdasag/2019/10/02/ketteszakitotta-a-balatont-az-ujlakas-piac"/>
        <a href="https://infostart.hu/belfold/2019/09/21/durvan-emelkednek-a-videki-ujepitesu-lakasok-ara"/>
        <a href="https://infostart.hu/gazdasag/2019/10/24/evek-ota-nem-latott-fordulat-az-ingatlanpiacon"/>
      </related>
    </article>
  </body>
</html>