<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827038.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T09:46:00+00:00"/>
    <meta property="og:title" content="دیلی میل: هزاران بیمار انگلیسی در بیمارستان‌ها محبوس شده اند زیرا جایی ندارند که بروند!"/>
    <meta property="og:description" content="به گزارش"/>
  </head>
  <body>
    <article>
      <h1>دیلی میل: هزاران بیمار انگلیسی در بیمارستان‌ها محبوس شده اند زیرا جایی ندارند که بروند!</h1>
      <address>
        <time datetime="2019-11-21T09:46:00+00:00">21 Nov 2019, 09:46</time>
      </address>
      <p>یک روزنامه انگلیسی می نویسد نظام "ورشکسته" تامین اجتماعی در انگلیس باعث شده است سیستم خدمات درمانی ملی این کشور (NHS) نتواند به بیماران خدمات ارایه کند به گونه ای که تنها در ماه قبل دهها هزار بیمار برای تخت خالی در بیمارستان چندین ساعت انتظار کشیدند.</p>
      <p>به گزارش <b>الف</b> دیلی میل در گزارشی افزود 81 درصد از مدیران بخش های مختلف خدمات درمانی معتقدند نظام تامین اجتماعی انگلیس به طرحی درازمدت نیاز دارد و 97 درصد نیز معتقدند این بحران به NHS و بیماران آسیب جدی می رساند. <br/><br/>دیلی میل نوشت هزاران بیمار در انگلیس در بیمارستان ها محبوس شده اند زیرا جایی ندارند که بروند و افزود این "رسوایی" از نبودن مراقبت های مناسب ناشی می شود. آمار رسمی نشان می دهد زمان انتظار در بخش های اورژانس در بدترین اوضاع ثبت شده قرار دارد، یعنی این که 80 هزار بیمار فقط در ماه گذشته برای یک تخت خالی انتظار کشیدند. در حالی که روزانه 5 هزار تخت در اختیار افرادی بود که می توانستند بیمارستان را ترک کنند اما جایی برای رفتن نداشتند. <br/><br/>نظرسنجی کنفدراسیون NHS که نماینده اتحادیه بیمارستان ها است، نشان می دهد 81 درصد از مدیران مراکز درمانی و بهداشتی معتقدند سیستم تامین اجتماعی نیازمند برنامه ریزی درازمدت و سرمایه گذاری چشمگیر است. حدود 70 درصد نیز در این نظرسنجی گفته اند بازسازی نظام تامین اجتماعی در شیوه ای مناسب، "اولویتی بسیار مهم" در منطقه آنها است.<br/><br/>دیلی میل می نویسد برای پیدا کردن یک راه حل سریع برای بحران تامین اجتماعی – به ویژه برای هزاران بیمار مغزی که بیشترین فشار را متحمل می شوند – یک پویش راه اندازی کرده است. بنا براین گزارش کارشناسان و سیاستمداران از تمام طیف های سیاسی انگلیس از این پویش حمایت کرده و خواستار پایان وضعیتی شده اند که در آن 21 هزار انگلیسی هر هفته باید منازل خود را بفروشند تا هزینه ی مراقبت های عمومی و پزشکی بکنند. <br/><br/>دیلی میل می نویسد هر کسی که بیش از 23 هزار و 250 پوند ذخیره مالی داشته باشد، از جمله با احتساب ارزش منزل، از خدمات دولتی تامین اجتماعی محروم است و باید خودش هزینه های آن را بپردازد و کیفیت آن خدمات نیز وحشتناک است زیرا 22 درصد از خانه هایی که در آن بیماران مغزی به سر می برند، از جانب کمیسیون کیفیت خدمات (برای دریافت خدمات) "ناکافی" شناخته شده و یا در رتبه ای قرار می گیرند که "نیازمند بهبود" هستند.<br/><br/>به نوشته این روزنامه، درخواست فضای خالی در خانه سالمندان و بیماران و یا درخواست جذب پرستار برای کمک به مردم در منازل، بسیار بالا است. لذا وقتی که مردم در بیمارستان بستری می شوند؛ اغلب مجبورند همان جا بمانند حتی اگر واجد شرایط ترخیص باشند. بیش از 350 هزار نفر پویش دیلی میل را برای پایان دادن به این رسوایی که ماه گذشته به دفتر نخست وزیری تحویل شد، امضا کردند. نهادهای خیریه، دانشگاهیان و چهره های شناخته شده از این پویش حمایت کرده اند.<br/><br/>"نیال دیکسون" مدیر اجرایی کنفدراسیون NHS می گوید: "این مساله ثابت می کند که بحران تامین اجتماعی چقدر بر سیستم خدمات درمانی تاثیرات جدی می گذارد. ما در روزهای اخیر شاهد گزارشاتی از چالش برانگیزترین کارکردها بوده ایم که قطعا بیانگر ماهیت واقعی خدماتی است که سیستم خدمات بهداشتی مجبور است درکنار نظام تامین اجتماعی ارائه کند، نظامی که خود به زانو درآمده است. ما می پذیریم که همه احزاب سیاسی اصلی می گویند متعهدند به این مساله رسیدگی کنند، اما اکنون به عمل نیازمندیم، نه حرف. ناتوانی در انجام دادن اقدامی شجاعانه به این معنا است که مردم بیشتری از خدماتی محروم می شوند که نیازمند آن هستند و اینکه بر سیستم معیوب خدمات درمانی و همچنین کارکنان تامین اجتماعی، فشار بیشتری وارد خواهد شد." <br/><br/>وی می افزاید: "در شرایطی که در بخش های مختلف خدمات تامین اجتماعی 122 هزار فرصت شغلی خالی وجود داشته و 1.4 میلیون نفر ظاهرا از خدمات و حمایت های مورد نیاز روزانه محروم هستند، دولت بعدی باید از فرصت استفاده و راه حل هایی ارائه کند که برای یک نسل و یا بیشتر کافی باشد."</p>
    </article>
  </body>
</html>