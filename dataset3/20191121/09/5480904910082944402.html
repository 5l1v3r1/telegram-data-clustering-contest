<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/home-credit-nebude-pokracovat-ve-vstupu-na-hongkongskou-burzu/1823542?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T09:05:00+00:00"/>
    <meta property="og:title" content="Home Credit nebude pokračovat ve vstupu na hongkongskou burzu"/>
    <meta property="og:description" content="Praha - Skupina Home Credit nebude kvůli tržním podmínkám pokračovat v přípravě vstupu na hlavní trh burzy v Hongkongu se svými akciemi. ČTK to bez dalších podrobností oznámila firma. Stoprocentně vlastněná dceřiná firma Home Credit B.V. (HCBV), která se zaměřuje na spotřebitelské úvěry, požádala o povolení obchodovat s akciemi v Hongkongu v červenci. Server E15.cz začátkem září informoval, že koncem srpna kotační výbor tamní burzy záměr skupiny Home Credit schválil."/>
  </head>
  <body>
    <article>
      <h1>Home Credit nebude pokračovat ve vstupu na hongkongskou burzu</h1>
      <address><time datetime="2019-11-21T09:05:00+00:00">21 Nov 2019, 09:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Skupina Home Credit nebude kvůli tržním podmínkám pokračovat v přípravě vstupu na hlavní trh burzy v Hongkongu se svými akciemi. ČTK to bez dalších podrobností oznámila firma. Stoprocentně vlastněná dceřiná firma Home Credit B.V. (HCBV), která se zaměřuje na spotřebitelské úvěry, požádala o povolení obchodovat s akciemi v Hongkongu v červenci. Server E15.cz začátkem září informoval, že koncem srpna kotační výbor tamní burzy záměr skupiny Home Credit schválil.</p>
      <p>"Skupina Home Credit oznamuje, že se kvůli tržním podmínkám rozhodla nepokračovat v procesu směřujícím ke globální nabídce akcií její stoprocentně vlastněné dceřiné firmy Home Credit NV na burze v Hongkongu," uvedli dnes zástupci skupiny.</p>
      <p>Zrušení příprav úpisu akcií se kvůli politické situaci v Hongkongu dalo podle analytika portálu Capitalinked.com Radima Dohnala čekat. "Nikdo ze zahraničí by nechtěl riskovat, že se do dne uzavření úpisu situace ještě více zhorší. Hrozilo a hrozí, že status Hongkongu bude do budoucna výrazně horší než nyní. To by ohrožovalo nejen uvažované minoritní akcionáře Home Credit, ale i majoritního vlastníka skupinu PPF," řekl ČTK.</p>
      <p>"Jde zřejmě jak o nepřízeň podmínek v samotném Hongkongu, kde už několik měsíců jsou masové protestní bouře tamního obyvatelstva, tak o nepřízeň podmínek, které čelí čínský maloobchodní segment," doplnil analytik Czech Fund Lukáš Kovanda. Možné přehodnocení rozhodnutí vstoupit na hongkongskou burzu podle něj v poslední době avizovalo více firem. Pro vstup se však nerozhodly ty úzce spjaté právě s čínským maloobchodním segmentem, zatímco například firma orientovaná na vývoj umělé inteligence nakonec vstupuje, dodal.</p>
      <p>Agentura Reuters v létě uvedla, že firma chtěla z primární veřejné nabídky získat aspoň miliardu amerických dolarů (zhruba 22,7 miliardy Kč). Zamýšlená globální veřejná nabídka akcií byla ale podmíněna mimo jiné souhlasem hongkongské burzy, finálním rozhodnutím orgánů skupiny Home Credit i HCBV, tržními podmínkami a dalšími faktory.</p>
      <p>Většinovým vlastníkem společnosti Home Credit je skupina PPF českého miliardáře Petra Kellnera, s podílem 91,12 procenta. Menší část (8,88 procenta) patří firmě EMMA OMEGA, kterou ovládá podnikatel Jiří Šmejc.</p>
      <p>Skupina Home Credit byla založena v roce 1997 a nyní patří mezi největší světové firmy poskytující spotřebitelské úvěry. Působí v Číně, Rusku, Kazachstánu, Česku, na Slovensku, v Indii, Indonésii, Vietnamu a na Filipínách.</p>
      <p>PPF investuje do řady odvětví - od bankovnictví a finančních služeb přes telekomunikace, strojírenství, biotechnologie, pojišťovnictví, nemovitosti až po zemědělství.</p>
    </article>
  </body>
</html>