<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019541/%D8%A8%D8%B3%DB%8C%D8%AC-%D8%A8%D8%A7-%D8%A8%D9%87-%D9%87%D9%85-%D8%B1%DB%8C%D8%AE%D8%AA%D9%86-%D9%85%D8%B9%D8%A7%D8%AF%D9%84%D8%A7%D8%AA-%D8%B3%DB%8C%D8%A7%D8%B3%DB%8C-%D8%AF%D8%B4%D9%85%D9%86-%D8%B1%D8%A7-%D8%A8%D9%87-%DA%86%D8%A7%D9%84%D8%B4-%DA%A9%D8%B4%D8%A7%D9%86%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:29:00+00:00"/>
    <meta property="og:title" content="بسیج با به هم ریختن معادلات سیاسی، دشمن را به چالش کشانده است"/>
    <meta property="og:description" content="ایسنا/بوشهر فرمانده سپاه امام صادق (ع) بوشهر گفت: امروز شاهد هستیم که حرکت های دشمن تحت تأثیر بسیج قرار گرفته و بسیج توانسته با به هم ریختن معادلات سیاسی دشمن، آن ها را به چالش بکشد."/>
  </head>
  <body>
    <article>
      <h6 class="kicker">فرمانده سپاه بوشهر:</h6>
      <h1>بسیج با به هم ریختن معادلات سیاسی، دشمن را به چالش کشانده است</h1>
      <address><time datetime="2019-11-21T09:29:00+00:00">21 Nov 2019, 09:29</time> by <a rel="author">زهره عرب</a></address>
      <p>ایسنا/بوشهر فرمانده سپاه امام صادق (ع) بوشهر گفت: امروز شاهد هستیم که حرکت های دشمن تحت تأثیر بسیج قرار گرفته و بسیج توانسته با به هم ریختن معادلات سیاسی دشمن، آن ها را به چالش بکشد.</p>
      <p>سردار علی رزمجو در افتتاح نمایشگاه بزرگ کتاب در حسینیه عاشقان ثارالله بندر بوشهر با گرامیداشت هفته بسیج اظهار کرد: چهل سال از صدور فرمان امام خمینی (ره) مبنی بر تشکیل بسیج می گذرد که طی این سال ها این لشکر مخلص خدا توانسته رسالت دفاع از دستاوردهای انقلاب اسلامی را با توکل بر خدا، انبیاء، خون شهدا و تدابیر امام خمینی (ره) و مقام معظم رهبری به خوبی انجام داده و با عبور از سختی ها به یک رشد و بالندگی برسد.</p>
      <p>وی تصریح کرد: امام خمینی (ره) مأموریت بسیج را رفع تهدیدات انقلاب اسلامی ترسیم کرده و به علت همین تفکر و استراتژی دفاعی بسیج است که این سازمان توانسته در چهل سالگی عمر خود از تمام حوادث گوناگون به خوبی عبور کند.</p>
      <p>
        <b>این مقام مسئول اذعان کرد: بسیج دارای اندیشه ای بلند است و دورنمای خود را دورنمای انقلاب اسلامی و مبتنی بر ارزش های آن می داند به همین خاطر از انقلاب اسلامی و دستاوردهای آن دفاع می کند.</b>
      </p>
      <p>به گزارش ایسنا، فرمانده سپاه استان بوشهر رمز موفقیت بسیج را مواجه شدن با تهدیدهای گوناگون دانست و تصریح کرد: این رمز موفقیت نشأت گرفته از نصرت های الهی است به طوری که امروز شاهد هستیم حرکت های دشمن تحت تأثیر بسیج قرار گرفته و بسیج توانسته است با به هم ریختن معادلات سیاسی دشمن، آن ها را به چالش بکشد.</p>
      <p>سردار رزمجو افزود: قلمرو حرکت دشمن متناسب با حرکت بسیج است به این ترتیب هر چقدر بسیج را آماده نگه داریم طبیعتاً موفقیت ما نیز بیشتر می شود.</p>
      <p>
        <b>برگزاری ۵ هزار برنامه ویژه هفته بسیج در سراسر استان بوشهر </b>
      </p>
      <p>وی در ادامه خاطرنشان کرد: هفته گرامیداشت بسیج امسال با شعار «بسیج، چهل سال خدمت، جهاد و شجاعت» از ۳۰ آبان تا ۶ آذر با اجرای برنامه های مختلف در سراسر استان گرامی داشته می شود که به همین منظور ۱۱ برنامه محوری و شاخص در مرکز استان برگزار می شود.</p>
      <p>رزمجو با بیان اینکه ۵ هزار ویژه برنامه در سراسر استان بوشهر برگزار می شود، اظهار کرد: امروز پنج شنبه ۳۰ آبان هم زمان با اولین روز از هفته بسیج با عنوان «بسیج، مقاومت، ایثار و شهادت» نامگذاری شده است و عصر امروز نیز قبور مطهر شهدا در گلزار شهدای بوشهر عطرافشانی می شود.</p>
      <p>وی افزود: جمعه یکم آذر دومین روز از هفته بسیج با عنوان «بسیج، اخلاق و معنویت» نامگذاری شده است که برگزاری دعای پرفیض ندبه با حضور بسیجیان در مهدیه بوشهر و اجرای برنامه میقات صالحین همراه با حضور سازمان یافته بسیجیان در نماز جمعه و برپایی میز خدمت در جایگاه های نمازجمعه از مهم ترین برنامه ها در این روز است.</p>
      <p>فرمانده سپاه امام صادق علیه السلام استان بوشهر اظهار کرد: همایش مطالبه گری اجتماعی، بایدها و نبایدها به همت معاونت اجتماعی سپاه امام صادق علیه السلام روز دوشنبه ساعت ۹ صبح در سالن همایش سازمان تأمین اجتماعی استان برگزار می شود.</p>
      <p>
        <b>سردار علی رزمجو تصریح کرد: رزمایش ملی فضای مجازی، همایش تجلیل از فعالان عرصه خدمات رسانی و محرومیت زدایی، همایش بزرگداشت و تکریم پیشکسوتان و الگوهای برتر بسیج، جشنواره سرودها و آواهای بسیج و جشنواره علمی و فناوری بسیج از دیگر برنامه های شاخصی است که در هفته بسیج در مرکز استان برگزار می شود.</b>
      </p>
      <p>وی خاطرنشان کرد: تجمع باشکوه بسیجیان به مناسبت هفته بسیج سه شنبه ۵ آذرماه در سراسر استان برگزار می شود که تجمع بسیجیان شهرستان بوشهر در جایگاه نمازجمعه بندر بوشهر برپا خواهد شد.</p>
      <p>انتهای پیام </p>
    </article>
  </body>
</html>