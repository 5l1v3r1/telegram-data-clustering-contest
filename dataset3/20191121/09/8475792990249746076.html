<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/svenskar-fodda-utanfor-europa-oftare-ekonomiskt-utsatta"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T09:44:08+00:00"/>
    <meta property="og:title" content="Svenskar födda utanför Europa oftare ekonomiskt utsatta"/>
    <meta property="og:description" content="Människor som bott mindre än 10 år i Sverige och är födda utanför Europa skiljer sig från andra grupper i samhället, såväl inrikes som utrikes födda. De har en svagare ställning på arbetsmarknaden, lägre inkomst och en högre andel av dem bor trångt. Det visar SCB i en rapport om integration, som presenteras i dag."/>
  </head>
  <body>
    <article>
      <h1>Svenskar födda utanför Europa oftare ekonomiskt utsatta</h1>
      <address><time datetime="2019-11-21T09:44:08+00:00">21 Nov 2019, 09:44</time> by <a rel="author">Johan Wicklén</a></address>
      <p>
        <b>Människor som bott mindre än 10 år i Sverige och är födda utanför Europa skiljer sig från andra grupper i samhället, såväl inrikes som utrikes födda. De har en svagare ställning på arbetsmarknaden, lägre inkomst och en högre andel av dem bor trångt. Det visar SCB i en rapport om integration, som presenteras i dag.</b>
      </p>
      <p>I SCB:s rapport ”<a href="https://www.scb.se/publikation/36777">Integration – en beskrivning av läget i Sverige</a>”, jämför man situationen för grupper av utrikes och inrikes födda inom områden som arbetsmarknad, utbildning, ekonomi, boende, hälsa och demokrati.</p>
      <p>I årets rapport kan man bland annat se att det inte är några skillnader mellan olika grupper av utrikes och inrikes födda när det kommer till i hur hög utsträckning man känner sig delaktig i samhället.</p>
      <p>Däremot är valdeltagandet lägre för utrikes födda än för födda i Sverige.  </p>
      <p>I riksdagsvalet 2018 var valdeltagandet lägst för födda utanför Europa med mindre än 10 år i Sverige, 68 procent. Bland inrikes födda med minst en förälder född i Sverige röstade 91 procent av de röstberättigade.</p>
      <h3>Fler trångbodda</h3>
      <p>Även när det kommer till trångboddhet finns en stor skillnad mellan de som fötts i Sverige och de som nyligen kommit hit. Bland människor födda utanför Europa som bott mindre än 10 år i Sverige bor 31 procent i en bostad med fler än 2 personer per sovrum. Bland inrikes födda är motsvarande andel 2 procent.</p>
      <p>När det kommer till ekonomi kan man också se stora skillnader och inkomstnivån är betydligt lägre för födda utanför Europa som bott mindre än 10 år i Sverige.</p>
      <p>Enligt rapporten uppger 70 procent av personerna i den gruppen att de inte kan få fram 12 000 kronor för att betala en oväntad utgift utan att låna eller be om hjälp.</p>
      <p>För inrikes födda är andelen 14 procent.</p>
      <p>
        <a href="https://www.scb.se/publikation/36777">Hela rapporten finns att läsa här.</a>
      </p>
    </article>
  </body>
</html>