<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/digi24-raportul-declasificat-privind-protestul-din-10-august-mentioneaza-ca-informarile-primite-de-la-serviciile-secrete-nu-indicau-riscuri-la-adresa-securitatii-nationale-interventia-in-forta-jus.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T09:11:19+00:00"/>
    <meta property="og:title" content="Digi24: Raportul 10 august declasificat menționează că informările primite de la serviciile secrete nu indicau riscuri la adresa securității naționale / Intervenția în forță, justificată de translatarea caracterului pașnic al manifestării către acțiuni violente cu caracter repetitiv"/>
    <meta property="og:description" content="Raportul declasificat de Ministerul Afacerilor Interne și trimis DIICOT privind protestul din 10 august 2018 menționează că informările primite de la"/>
  </head>
  <body>
    <article>
      <h1> Digi24: Raportul 10 august declasificat menționează că informările primite de la serviciile secrete nu indicau riscuri la adresa securității naționale / Intervenția în forță, justificată de translatarea caracterului pașnic al manifestării către acțiuni violente cu caracter repetitiv </h1>
      <address><time datetime="2019-11-21T09:11:19+00:00">21 Nov 2019, 09:11</time> by <a rel="author">Redacția</a></address>
      <p>Raportul declasificat de Ministerul Afacerilor Interne și trimis DIICOT privind protestul din 10 august 2018 menționează că informările primite de la serviciile secrete nu indicau riscuri la adresa securității naționale, iar intervenția în forță a fost justificată de translatarea caracterului pașnic al manifestării către acțiuni violente cu caracter repetitiv, potrivit Digi24.</p>
      <p>Raportul declasificat are 20 de pagini și trei anexe cu legislație și informările primite de la serviciile secrete privind potențiale riscuri.</p>
      <p>„Din aceste documente aflăm că Jandarmeria a monitorizat încă din iunie 2018 pregătirea protestelor, că rețelele sociale au reprezentat o sursă importantă de informare, de acolo au fost strânse mai multe postări care indicau, în opinia Jandarmeriei, că protestul risca să escaladeze, dar care au justificat amploarea pregătirilor forțelor de ordine. Cu toate acestea, informările primite de la serviciile secrete nu indicau riscuri la adresa securității naționale”, se arată în raport, potrivit Digi24.</p>
      <p>Conform postului de televiziune, documentul cuprinde și o cronologie a evenimentelor din 10 august 2018, din perspectiva forțelor de ordine:</p>
      <p>În perioada premergătoare protestului, în mediul virtual s-a remarcat creșterea numărului de mesaje cu caracter radical/de incitare la violență împotriva forțelor de ordine, a Executivului și Legislativului.</p>
      <p>Existența unor semnale în mediul online privind intenția de realizare a unor acțiuni radicale, de natură a produce o schimbare la nivel politic („revoluție”), inclusiv prin eventuale acțiuni violente (promovarea violenței la nivel de limbaj) și la nivel acțional, prin ocuparea sediului Guvernului României.</p>
      <p>Datele primite de la partenerii instituționali nu au indicat o situație generatoare a unei crize de ordine publică, care prin complexitate, amploare și intensitate să amenințe sau să pună în pericol viața și sănătatea populației, stabilitatea politică, economică ori socială, ordinea și valorile constituționale sau îndeplinierea obligațiilor internaționale ale statului.</p>
      <p><b>Intervenția în forță, autorizată din punct de vedere legal și administrativ, ale structurilor Jandarmeriei Române a fost determinată de următorii factori: translatarea caracterului pașnic și civilizat al manifestării către acțiuni violente cu caracter repetitiv, punerea în pericol iminent a sănătății și integrității corporale a forțelor de ordine, cât și a celorlalți participanți la protest prezenți în zonă, precum și sustragerea unei arme de foc din dotarea personalului de intervenție</b>.</p>
      <p>În urmă cu o săptămână, ministrul de Interne, Marcel Vela, a anunțat că raportul 10 august a fost declasificat și trimis la DIICOT și va fi public după ce se încheie ancheta penală. „DIICOT ne-a comunicat că ia act de acest raport, care poate fi folosit acum în ancheta penală. Datele din raport sunt la dispoziția DIICOT”, a precizat ministrul.</p>
      <p>El a explicat că, potrivit Codului de Procedură Penală, „tot ce se derulează în dosar nu este public”.</p>
      <p>„Până nu se definitivează ancheta penală, noi nu putem să dăm date din raport și din dosar. Când ancheta se finalizează, el devine public”, a spus ministrul.</p>
      <p>Vela a precizat că toate instituțiile au fost de acord cu desecretizarea, inclusiv Jandarmeria, astfel că nu înțelege de ce fostul ministru Carmen Dan nu l-a desecretizat.</p>
      <p>Aproape 800 de protestatari au depus plângeri penale împotriva jandarmilor, după violențele de la mitingul diasporei din 10 august anul trecut. De partea cealaltă, 160 de membri ai forţelor de ordine au reclamat şi ei că au fost agresaţi de demonstranţi.</p>
      <p>Până acum au fost audiați peste 1.100 de martori şi sute de victime ale violenţelor.</p>
      <p>
        <i>Foto: Inquam Photos / Florin Liviu Albei</i>
      </p>
    </article>
  </body>
</html>