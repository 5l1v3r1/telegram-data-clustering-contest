<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/veda-technologie/historie/signatari-charty-77-prevezmou-cenu-ustavu-pro-studium-totalitnich-rezimu_1911210910_elev"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T09:10:00+00:00"/>
    <meta property="og:title" content="Mně se Charta 77 zdála jako hezky napsaný text, který by měli komunisté přijmout, vzpomíná signatářka"/>
    <meta property="og:description" content="Miloslava Števichová si pro cenu přiletěla ze Švédska, kam emigrovala v roce 1982 po dlouhodobém tlaku Státní bezpečnosti. Šířila samizdat a podepisovala petice za propuštění politických vězňů."/>
  </head>
  <body>
    <article>
      <h1>Mně se Charta 77 zdála jako hezky napsaný text, který by měli komunisté přijmout, vzpomíná signatářka</h1>
      <address><time datetime="2019-11-21T09:10:00+00:00">21 Nov 2019, 09:10</time> by <a rel="author">Ľubomír Smatana</a></address>
      <p>
        <b>Jedna z prvních signatářek Charty 77 Miloslava Števichová dostane Cenu Ústavu pro studium totalitních režimů za svobodu, demokracii a lidská práva. Cenu převezmou i ruský novinář a opoziční politik Vladimir Kara-Murza, předseda Výboru pro odškodnění romského holocaustu Čeněk Růžička a bývalý politický vězeň František Wiendl. Ten se aktivně postavil nacistům i komunistickému režimu.</b>
      </p>
      <p>Miloslava Števichová si pro cenu přiletěla ze Švédska, kam emigrovala v roce 1982 po dlouhodobém tlaku Státní bezpečnosti. Patřila do okruhu lidí kolem nezávislé kultury, šířila samizdat a podepisovala petice za propuštění politických vězňů.</p>
      <p>„Můj bratr Jiří Števich spoluzakládal The Plastic People of the Universe. Přes něj jsem se seznámila s celou tou partou. Měli jsme podobné názory, zajímaly nás podobné věci,“ říká světlovlasá žena u stolu v pražském bytě svých příbuzných a nad každou odpovědí chvíli přemýšlí.</p>
      <figure>
        <audio src="https://www.irozhlas.cz/sites/default/files/audios/a07abdf4d7fcc329a598924c5bc8a891.mp3"/>
        <figcaption>Chartu 77 jsem považovala za mírný dokument, říká její signatářka. Téma pro Ľubomíra Smatanu</figcaption>
      </figure>
      <p>Svým vzhledem nevypadá na to, že kdysi obrážela undergroundové koncerty a podepisovala petice za propuštění svých vězněných přátel. Do cely se dostala poprvé po památném koncertě v Rudolfově u Českých Budějovic, který policie rozehnala.</p>
      <p>„Říkala jsem jim, proč ty lidi mlátí, když si přišli jen poslechnout hudbu. Hned mě vzali do vazby,“ vzpomíná. </p>
      <p>Za tento incident byla Števichová odsouzena k podmínečnému trestu, to ji ale nezastavilo a v protestech proti režimu pokračovala. Opisovala a rozvážela dokumenty Charty, kterou podepsala už v prosinci 1976.</p>
      <related>
        <h4>Číst článek</h4>
        <a href="https://www.irozhlas.cz/kultura/divadlo/reakce-na-umrti-vlasty-chramostove-politici-umelci_1910061230_vtk"/>
      </related>
      <h3>‚Chartu měli přijmout‘</h3>
      <p>„Mně se Charta naopak zdála jako hezky napsaný text, takový mírný a slušný, že by ho měli komunisté přijmout,“ usmívá se Miloslava Števichová při vzpomínce na dobu, kdy ji Státní bezpečnost často zvala na výslechy a několikrát skončila zadržená na 48 hodin.</p>
      <p>V říjnu 1979 se dostavila spolu s dalšími lidmi před budovu Městského soudu v Praze kvůli přelíčení s členy Výboru na obranu nespravedlivě stíhaných a v prosinci podepsala žádost za jejich propuštění.</p>
      <p>Tlak režimu se stupňoval, přišla o práci prodavačky v knihkupectví, v roce 1980 se jí narodila dcera Magdalena a Státní bezpečnost ji zahrnula do akce Asanace. Švédsko jí udělilo politický azyl a vystěhovala se 19. dubna 1982.</p>
      <related>
        <h4>Číst článek</h4>
        <a href="https://www.irozhlas.cz/zivotni-styl/spolecnost/ivan-fila-frantisek-kriegel-barbora-tacheci-charta-77-literatura-rozhovor-srpen_1909221844_gak"/>
      </related>
      <p>„Uvědomila jsem si, že nejsem tak silná, abych pokračovala v tom být disidentem. Navíc s malou dcerkou. Tak jsem si zvolila emigraci,“ líčí. Následně ji úřady zbavily státního občanství a byla zařazena na Index nežádoucích osob.</p>
      <p>V Československu se Miloslava Števichová mohla vyučit pouze prodavačkou. Teprve ve Švédsku vystudovala zdravotní školu a od té doby pracuje v sociálních službách jako pečovatelka.</p>
      <h3>‚Kriminální živel‘</h3>
      <p>V emigraci se snažila na minulost zapomenout, místním lidem o své zkušenosti s komunismem raději nevyprávěla. „Nejmíň dvacet let jsem o těch věcech s nikým nemluvila. Švédové by to nepochopili. Asi by si mysleli, že jsem byla kriminální živel,“ vypráví. </p>
      <p>Do Prahy přijela Miloslava Števichová v podstatě jen na otočku, stihla koncert Sváti Karáska, navštívit bratra a pár přátel. Poté se zase vrátí domů do Švédska.</p>
      <related>
        <h4>Číst článek</h4>
        <a href="https://www.irozhlas.cz/veda-technologie/historie/pametova-stopa-helena-medkova_1910101245_zit"/>
      </related>
      <p>Z ceny Ústavu pro studium totalitních režimů má radost. „To, co jsme dělali, bylo správné. I teď se ukazuje, že to mělo velký význam pro tuto zemi a i pro demokracii,“ říká. </p>
      <p>Miloslava Števichová v současné době žije v Göteborgu, kde je mimo jiné předsedkyní československého Sokola.</p>
      <related>
        <h4>Související články</h4>
        <a href="https://www.irozhlas.cz/veda-technologie/historie/jiri-machourek-charta-77-pravnicka-fakulta-advokat-disidenti-charta-77_1909211145_cha"/>
        <a href="https://www.irozhlas.cz/veda-technologie/historie/disident-malostranske-namesti-mitterrand-snidane-husak-havel-dientsbier-francie_1812091153_gol"/>
        <a href="https://www.irozhlas.cz/veda-technologie/historie/hovory-vojtech-sedlacek-socialni-podnikatel-jedlickuv-ustav-charta-77_1903041213_kro"/>
      </related>
    </article>
  </body>
</html>