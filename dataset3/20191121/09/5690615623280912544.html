<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836972-na-auktsioni-v-myunkheni-prodali-rechi-gitlera"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T09:05:00+00:00"/>
    <meta property="og:title" content="На аукціоні в Мюнхені продали речі Гітлера"/>
    <meta property="og:description" content="КИЇВ. 21 листопада. УНН. Попри протести в Німеччині та за її межами в середу у Мюнхені відбувся аукціон з продажу речей нацистських часів, який зібрав сотні …"/>
  </head>
  <body>
    <article>
      <h1>На аукціоні в Мюнхені продали речі Гітлера</h1>
      <address><time datetime="2019-11-21T09:05:00+00:00">21 Nov 2019, 09:05</time> by <a rel="author">Юлія Шрамко</a></address>
      <p><b>КИЇВ. 21 листопада. УНН.</b> Попри протести в Німеччині та за її межами в середу у Мюнхені відбувся аукціон з продажу речей нацистських часів, який зібрав сотні тисяч євро, зокрема і завдяки продажу циліндра Адольфа Гітлера. Про це УНН повідомляє з посиланням на <a href="https://www.radiosvoboda.org/">Радіо Свобода</a>.</p>
      <p>Аукціонний дім Hermann Historica 20 листопада заявив, що циліндр нацистського лідера обійшовся в 50 тисяч євро, хоча це була не найвища ціна, заплачена за предмет на аукціоні.</p>
      <p>Покупець заплатив 130 тисяч євро за посріблену копію книжки "Майн Кампф", антисемітського політичного маніфесту Гітлера, яка колись належала нацистові Герману Герінгу.</p>
      <p>На продаж також виставили одяг коханки Гітлера Єви Браун та інші предмети, що належали нацистським лідерам Другої світової війни, таким як Генріх Гіммлер і Рудольф Гесс.</p>
      <p>Уповноважений уряду Німеччини із боротьби з антисемітизмом Фелікс Кляйн заявив, що такою подією як аукціон речей нацистів їхні злочини подаються як "мізерні".</p>
      <p>"Вони поводяться так, ніби торгують абсолютно нормальними історичними об’єктами мистецтва. Але існує небезпека, що нацистські реліквії стануть об’єктами культу для крайніх правих", – сказав Кляйн.</p>
      <p>Голова Європейської єврейської асоціації рабин Менахем Марголін перед аукціоном заявив, що "саме Німеччина лідирує в Європі за кількістю зареєстрованих антисемітських інцидентів".</p>
      <p>"Ми закликаємо німецьку владу змусити аукціонні будинки розголошувати імена тих, хто купує "предмети" і вносити їх у державний "контрольний список", – заявив Марголін.</p>
      <p>Понад 6 мільйонів євреїв були вбиті нацистами в часи Голокосту.</p>
      <p>Багато предметів, що належали високопоставленим нацистським лідерам, були захоплені солдатами США в останні дні Другої світової війни.</p>
      <p>Нагадаємо, за даними ЗМІ, <a href="https://www.unn.com.ua/uk/news/1836798-budinok-gitlera-v-avstriyi-zroblyat-politseyskoyu-dilnitseyu-zmi">будинок Гітлера</a> в Австрії зроблять поліцейською дільницею.</p>
    </article>
  </body>
</html>