<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/sondaggi-politici-salvini-e-ancora-il-leader-piu-amato-41-conte-staccato-di-quasi-10-punti/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T09:21:02+00:00"/>
    <meta property="og:title" content="Sondaggi politici, Salvini è ancora il leader più amato (41%), Conte staccato di quasi 10 punti"/>
    <meta property="og:description" content="Secondo l'ultimo sondaggio Emg Acqua, realizzato per Agorà su Raitre, se si votasse oggi la Lega di Matteo Salvini sarebbe ancora primo partito, con il 32,6% dei voti. Per il 24% degli intervistati totali la colpa della perdita di consenso del Movimento 5 Stelle alle ultime tornate elettorali è da attribuirsi 'all’alleanza prima con la Lega e poi con il Pd'."/>
  </head>
  <body>
    <article>
      <h1>Sondaggi politici, Salvini è ancora il leader più amato (41%), Conte staccato di quasi 10 punti</h1>
      <h2>Secondo l’ultimo sondaggio Emg Acqua, realizzato per Agorà su Raitre, se si votasse oggi la Lega di Matteo Salvini sarebbe ancora primo partito, con il 32,6% dei voti. Per il 24% degli intervistati totali la colpa della perdita di consenso del Movimento 5 Stelle alle ultime tornate elettorali è da attribuirsi “all’alleanza prima con la Lega e poi con il Pd”.</h2>
      <address><time datetime="2019-11-21T09:21:02+00:00">21 Nov 2019, 09:21</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Secondo il sondaggio realizzato da <b>Emg Acqua</b>, e presentato oggi ad Agorà, il programma condotto da Serena Bortone su Raitre, se si votasse oggi la Lega di <b>Matteo Salvini</b> sarebbe ancora primo partito, con il 32,6% dei voti; oltre 10 punti separano il Carroccio dai due partiti al governo: il Pd è stabile al 20%, mentre il Movimento Cinque Stelle è al 16,1%. Italia viva, il partito fondato da Matteo Renzi, è salito leggermente, al 5,2%.</p>
      <p>Per quanto riguarda il centrodestra, il secondo partito della coalizione, Fratelli d'Italia di Giorgia Meloni, può contare sul 9,5%, Forza Italia non supera il 7,7%. Più Europa al 2,1%, La Sinistra 2,0%, Europa Verde 1,3% e Lista Calenda 1,0%.</p>
      <p>Secondo i dati raccolti, per il 24% degli intervistati totali la colpa della perdita di consenso del Movimento 5 Stelle alle ultime tornate elettorali è da attribuirsi "all’alleanza prima con la Lega e poi con il Pd". Per il 22% è da attribuire invece alle scelte di governo, mentre per il 15% è colpa "dell’alleanza con il Pd", per il 13% la perdita di consenso è colpa "dell’alleanza con la Lega". Per il 10% è colpa "della leadership". Il 16% preferisce non rispondere. Il 29% degli elettori del M5S pensa che la perdita di consenso del Movimento sia da attribuire "all'alleanza con la Lega e poi con il Pd", il 20% invece "all’alleanza col Pd".</p>
      <p>Agli elettori è stato anche chiesto di fare un <b>confronto tra il governo Conte I e il governo Conte II</b>: alla domanda "quanto si differenzia la politica di questo Governo dal precedente?" il 37% degli intervistati totali ha risposto "troppo poco", mentre per il 32% ha risposto "non si differenzia affatto". Il 23% dell’elettorato totale invece ha risposto "troppo". Tra gli elettori del M5S il 49% ha risposto che la politica di questo governo si differenzia dal precedente "troppo poco".</p>
      <p>Per quanto riguarda la fiducia nei leader, il primo della lista è Matteo Salvini, appoggiato dal 41% degli elettori, seguito dal presidente del Consiglio Conte, al 33%. Giorgia Meloni ancora in crescita, con il 29%. Testa a testa tra Luigi Di Maio e Nicola Zingaretti, entrambi al 22%. Godono dello stesso consenso Matteo Renzi e Carlo Calenda, che lancerà oggi il suo nuovo partito, Azione. Leggermente indietro Giovanni Toti, con Cambiamo, al 14%.</p>
      <h3>Movimento delle "Sardine", come lo giudicano gli elettori</h3>
      <p>Secondo il sondaggio Secondo per il 46% degli intervistati il <b><a href="https://www.fanpage.it/politica/sardine-lidentikit-del-movimento-civico-che-si-oppone-a-salvini/">fenomeno delle ‘sardine' in piazza</a></b>, il movimento spontaneo che si oppone a Salvini, lanciato da un gruppo di ragazzi in occasione di un evento elettorale della Lega a Bologna,  è "una fiammata destinata a spegnersi in fretta"; all'evento in Piazza Maggiore hanno partecipato 15mila persone, e altri raduni sono in programma a Sorrento, Palermo, Reggio Emilia, Firenze, Napoli e Milano. Anche per questo per il 40% degli intervistati si tratta di "una mobilitazione popolare che può spostare voti". Il 14% preferisce non rispondere.</p>
    </article>
  </body>
</html>