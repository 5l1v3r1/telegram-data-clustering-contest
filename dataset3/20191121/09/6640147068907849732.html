<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/schede-video-super-nvidia-non-ha-ancora-finito/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-21T09:05:00+00:00"/>
    <meta property="og:title" content="Schede video SUPER, Nvidia non ha ancora finito? | Tom's Hardware"/>
    <meta property="og:description" content="Secondo indiscrezioni Nvidia starebbe lavorando su una GeForce RTX 2080 Ti SUPER e sul rinnovamento della gamma notebook, sempre usando il brand SUPER."/>
  </head>
  <body>
    <article>
      <h1>Schede video SUPER, Nvidia non ha ancora finito? | Tom's Hardware</h1>
      <address>
        <time datetime="2019-11-21T09:05:00+00:00">21 Nov 2019, 09:05</time>
      </address>
      <p>Dopo aver rinnovato la gamma GeForce GTX 16 con due nuove schede SUPER, <b>Nvidia</b> sembra intenzionata a <b>usare il marchio anche su altri prodotti</b>. In ambito desktop si vocifera l’arrivo di una <b>GeForce RTX 2080 Ti SUPER</b>, miglioramento dell’attuale RTX 2080 Ti.</p>
      <p>Anche se al momento non c’è alcuna ragione per presentare una scheda simile, <a href="https://twitter.com/kopite7kimi/status/1196993710099025921">sembrerebbe</a> che Nvidia stia lavorando su una <b>RTX 2080 Ti SUPER</b> basata su una GPU TU102 con <b>4608 CUDA core e memoria GDDR6 a 16 Gbps</b>. Non sono da escludere inoltre frequenze di lavoro maggiori o l’incremento della memoria grafica a 12 GB.</p>
      <figure>
        <img src="https://www.tomshw.it/images/images/2019/07/geforce-rtx-2080-super-43922.768x432.jpg"/>
      </figure>
      <p>Dicevamo che Nvidia ha attualmente poche ragioni per introdurre una scheda migliore della RTX 2080 Ti, in quanto AMD non ha ancora una scheda concorrente di pari livello. L’unica ragione – al di fuori di voler portare sul mercato una scheda ancora più costosa – potrebbe essere quella di avere un “tappabuchi” prima della prossima generazione.</p>
      <p>Il problema – se così vogliamo definirlo – è che si <a href="https://www.tomshw.it/hardware/nvidia-ampere-marzo-gtc-gaming-computex/">vocifera</a> che la gamma GeForce RTX 3000 “Ampere” potrebbe arrivare a metà dell’anno prossimo, al Computex. I casi sono dunque due, anzi tre: o l’informazione non è corretta oppure Nvidia sa qualcosa che noi non sappiamo, ovvero che AMD potrebbe portare sul mercato una concorrente della RTX 2080 Ti già nella prima parte del 2020.</p>
      <p>Il terzo caso è che Nvidia voglia semplicemente <b>capitalizzare al massimo l’investimento su Turing</b>, realizzando il maggiore profitto possibile: attualmente il <b>TU102</b> al massimo delle sue potenzialità (4608 CUDA core) lo ritroviamo solo sulle schede Quadro RTX 8000, RTX 6000 e Titan RTX.</p>
      <p>Forse Nvidia ha <b>migliorato così tanto le rese</b> del TU102 da ritrovarsi con <b>un numero di GPU totalmente funzionanti in eccesso</b>, smaltibili in tempi brevi solo proponendo una RTX 2080 Ti? Non resta che attendere ulteriori informazioni.</p>
      <p>Nel frattempo, <b>sembra che l’offerta SUPER sia destinata ad allargarsi anche al mondo dei notebook</b>. Stando al sito <a href="https://www.notebookcheck.com/Exklusiv-2020-kommen-Super-Grafikkarten-in-Notebooks.443238.0.html">Notebookcheck</a>, Nvidia starebbe preparando versioni SUPER delle GPU mobile GeForce RTX e GTX per rispondere alle concorrenti di AMD, dalla RX 5500M/5300M fino ad arrivare a futuri modelli più potenti che probabilmente vedremo nel 2020.</p>
      <p>Secondo Notebookcheck<b> le proposte SUPER in salsa mobile ricalcheranno quanto già visto con le soluzioni desktop</b>: le GeForce RTX vedranno un aumento dei CUDA core, mentre i modelli GTX saranno accoppiati a memoria GDDR6. Le GeForce SUPER mobile potrebbero arrivare a marzo 2020 in base alle indiscrezioni, ma non è escluso che Nvidia ne parli già al CES 2020 di gennaio.</p>
    </article>
  </body>
</html>