<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/zadaja-obwodnicy-kalisza-bedzie-blokada-drogi-i-nie-tylko,135318.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T09:25:00+00:00"/>
    <meta property="og:title" content="Żądają obwodnicy Kalisza. Będzie blokada drogi i nie tylko"/>
    <meta property="og:description" content="Ruch Społeczny Kalisz.reAkcja zapowiada na 30 listopada blokadę drogi krajowej, która biegnie przez Kalisz. Mieszkańcy tego miasta domagają się przyśpieszenia decyzji ws. budowy obwodnicy Kalisza."/>
  </head>
  <body>
    <article>
      <h1>Żądają obwodnicy Kalisza. Będzie blokada drogi i nie tylko</h1>
      <address><time datetime="2019-11-21T09:25:00+00:00">21 Nov 2019, 09:25</time> by <a rel="author">AW  </a></address>
      <h4>Ruch Społeczny Kalisz.reAkcja zapowiada na 30 listopada blokadę drogi krajowej, która biegnie przez Kalisz. Mieszkańcy tego miasta domagają się przyśpieszenia decyzji ws. budowy obwodnicy Kalisza.</h4>
      <hr/>
      <ul>
        <li>
          <b>Kalisz to jedyne 100-tysięczne w kraju, które nie ma jeszcze obwodnicy.</b>
        </li>
        <li>
          <b>Jak podkreślają mieszkańcy i organizacje pozarządowe, temat obwodnicy w Kaliszu pojawia się przy każdej kampanii wyborczej, ale kończy się na obwodnicach.</b>
        </li>
        <li>
          <b>Zdeterminowani zamierzają zablokować drogę biegnąca przez miasto i zasypywać decydentów listami.</b>
        </li>
      </ul>
      <p>Kaliszanie manifestowali już w Warszawie przed Sejmem, złożyli też petycję w Kancelarii Premiera. <br/><br/>- Od lat „buduje się”, ale w słowach polityków. My nie spoczniemy, dopóki nie powstanie naprawdę, dopóki nie przejadą nią pierwsze auta. Jesteśmy bardzo zdeterminowani i zapowiadamy: będziemy dla decydentów tej sprawy tak uciążliwi, jak uciążliwy dla Kalisza jest brak tak priorytetowej drogi - czytamy w petycji. <br/><br/>Społecznicy przypominają, że Kalisz jest jedynym 100-tysięcznym miastem w Polsce, które nie ma obwodnicy. Przypominają też, że Mateuz Morawiecki w kampanii wyborczej obiecywał stworzenie „Funduszu Budowy Stu Obwodnic”.</p>
      <p>- W rożnych przekazach medialnych mówi się, że priorytetowe będą obwodnice dużych miast: Krakowa, Wrocławia, Szczecina czy Olsztyna. Rozumiemy, że potrzeby wszędzie są ogromne. Ale apelujemy o przestrzeganie zasady zrównoważonego rozwoju miast. Nie może być tak, że duże aglomeracje dostaną kolejny wielki impuls do rozwoju, a nasze miasto, niegdyś wojewódzkie, zostanie kolejny raz zepchnięte na margines! - piszą Kaliszanie do Mateusza Morawieckiego.</p>
      <p>Ruch społeczny podkreśla, że Kalisz nie ma dostępu do tras szybkiego ruchu. Nie jest połączony z żadną drogą ekspresową, nie ma autostrady. - Do autostrady A2 mamy 50 km drogi po zakorkowanej i bardzo niebezpiecznej trasie. Na naszym terenie przebiegają dwie drogi krajowe nr 25 i nr 12, które mają po jednym pasie dla każdego kierunku - mówią społecznicy.</p>
      <p>Dlatego domagają się wpisania obwodnicy Kalisza w ciągu DK 25 w rządowy „Fundusz Budowy Stu Obwodnic” z zabezpieczeniem środków budżetowych na jej realizację do 2023 roku. Chcą też podzielenia projektowanej już inwestycji „Rozbudowa Drogi Krajowej nr 25 na linii Ostrów Wlkp. – Kalisz - Konin” na etapy i w pierwszym etapie rozpoczęcia budowy obwodnicy Kalisza w tzw. trzecim wariancie: Ociąż – Kościelna Wieś, opracowanym już przez GDDKiA oraz przyśpieszenia prac i zabezpieczenia środków budżetowych na kolejny etap prac rozbudowy DK 25 i połączenia Kalisza drogą klasy GP o przekroju dwujezdniowym z Ostrowem Wielkopolskim i węzłem Modła na A2.</p>
      <p>Kolejnym krokiem społecznej presji na rządzących będzie blokada drogi krajowej nr 25. - Wiele osób nas namawia na ten krok. Ludzie się mobilizują i chcą po prostu wyjść na ulice. Blokadę robimy 30 listopada w okolicach południa na ulicy Stawiszyńskiej w Kaliszu, która jest częścią tranzytu między S8 od strony Sieradza a autostradą A2 na węzeł w Modle koło Konina. Tamtędy codziennie przejeżdżają tysiące ciężarówek, niszcząc nasze drogi i zatruwając powietrze - wyjaśnia Marcin Spętany z Kalisz.reAkcja.</p>
      <p>Blokada odbędzie się w sobotę, by zminimalizować uciążliwość tej metody protestu dla samych mieszkańców.</p>
      <p>Blokada to nie jedyna forma oddolnego nacisku, jaką stosować będą mieszkańcy ws. budowy obwodnicy na decydentów.</p>
      <p>19 listopada została zainicjowana inicjatywa "Kalisz godny obwodnicy". Pomysł jest prosty - mieszkańcy będą zasypywać urzędników i polityków listami w sprawie tej obwodnicy, a każdy kaliszanin będzie mógł podpisać przygotowany już przez organizatorów list, a następnie wrzucić go w kopercie do specjalnie przygotowanej urny.</p>
      <p>- Listy będą regularnie wysyłane do osób (posłowie, dyrekcja GDDKiA - przyp. red.), które mogą zająć się tematem obwodnicy, a od długiego czasu tego nie robią – twierdzą organizatorzy. Najbliższy możliwy termin podpisania listu to czwartek (21 listopada) od godziny 15 do 17 przed miejskim ratuszem.</p>
    </article>
  </body>
</html>