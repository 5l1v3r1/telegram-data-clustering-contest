<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830022.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T09:28:00+00:00"/>
    <meta property="og:title" content="۱۷ استان در انتظار آب دریای عمان و خلیج فارس"/>
    <meta property="og:description" content="پرونده انتقال آب دریا به برخی استان‌های کشور به‌صورت جدی روی میز دولت قرار دارد که طبق آن قرار است آب شور دریای عمان و خلیج فارس به میزان ۸.۳ میلیارد مترمکعب به ۱۷ استان برسد."/>
  </head>
  <body>
    <article>
      <h1>۱۷ استان در انتظار آب دریای عمان و خلیج فارس</h1>
      <address>
        <time datetime="2019-11-21T09:28:00+00:00">21 Nov 2019, 09:28</time>
      </address>
      <p>پرونده انتقال آب دریا به برخی استان‌های کشور به‌صورت جدی روی میز دولت قرار دارد که طبق آن قرار است آب شور دریای عمان و خلیج فارس به میزان ۸.۳ میلیارد مترمکعب به ۱۷ استان برسد.</p>
      <p>به گزارش ایسنا، آخرین اخبار حاکی از آن بود که مطالعات ۷۳۰۰ صفحه‌ای انتقال آب دریای عمان به وزارت نیرو، ارسال شده است. انتقالی که برای سه استان شرق کشور (سیستان و بلوچستان، خراسان جنوبی و خراسان رضوی) بوده و طبق آن، بیش از ۱۳ میلیون نفر از آب بهره‌مند خواهند شد. در این راستا، رضا اردکانیان- وزیر نیرو - اعلام کرده بود که مطالعات لازم برای تخصیص آب از دریا به منظور نمک‌زدایی و انتقال آن به استان خراسان جنوبی نهایی شده و وزارت نیرو در آستانه تخصیص آب برای خراسان‌جنوبی است.</p>
      <p>بر این اساس، قرار است ۲۲۸ میلیون متر مکعب آب از دریای عمان به سیستان و بلوچستان، ۶۰ میلیون متر مکعب به خراسان شمالی و ۱۱۰ میلیون مترمکعب به خراسان رضوی منتقل شود. البته آبی که از دریا برداشته می‌شود، سه برابر این مقدار است؛ در این راستا، کنسرسیومی در استان‌ها تشکیل شده و قرار است بخش خصوصی آب را برای صنعت منتقل کنند. البته وزارت نیرو در حال حاضر خرید تضمینی ندارد و اگر نیاز داشته باشد، این خرید را انجام می‌دهد. قبل آب دریا به یزد تخصیص داده شده و امور مربوط به انتقال به استان کرمان نیز در  حال انجام است، به طور کلی مطالعه برای انتقال آب دریا به ۱۷ استان در حال انجام است.</p>
      <p>البته به نظر می‌رسد این طرح فقط به سه استان اختصاص ندارد و مطالعه برای تامین آب شرب ١٧ استان آغاز شده است که طبق آن در یک نوار صد کیلومتری در جنوب کشور، آب شرب  از طریق دریا تامین خواهد شد. زیرا مسئولان بر این باورند که در کشوری که به آب‌های آزاد در شمال و جنوب دسترسی وجود دارد و فناوری نمک‌زدایی باعث کاهش قیمت تمام شده، می‌شود، از این امکان برای تامین آب شرب برای امنیت خاطر شهروندان مخصوصا در منابع مرزی نخواهیم گذشت.</p>
      <p>در این راستا، کارگروه سازگاری با کم آبی در استان‌ها و در سطح ملی تشکیل شدند. در این کارگروه‌ها اساس این است که برنامه‌های مدیریت مصرف در کنار تامین آب از منابع جدید اجرا شود. در سه استان خراسان رضوی، خراسان جنوبی و سیستان و بلوچستان طرح‌های مدیریت مصرف تهیه شده و طرح استان خراسان جنوبی در کارگروه ملی تصویب شده است. اجرای طرح‌های مذکور در کنار طرح‌های انتقال و نمک‌زدایی تصویب خواهند شد.</p>
      <p>
        <b>آغاز مطالعه برای تامین آب شرب ١٧ استان کشور</b>
      </p>
      <p>بر اساس این گزارش، چندی پیش وزیر نیرو از آغاز مطالعه برای تامین آب شرب ١٧ استان کشور خبر داد و گفت: در نظر داریم در یک نوار صد کیلومتری در جنوب کشور، آب شرب را از طریق دریا تامین کنیم. در کشوری که به آب‌های آزاد در شمال و جنوب دسترسی داریم و فناوری نمک زدایی باعث کاهش قیمت تمام‌شده، شده است، از این امکان برای تامین آب شرب برای امنیت خاطر شهروندان مخصوصا در منابع مرزی نخواهیم گذشت.</p>
      <p>وی ادامه داد: زمانی که طرح‌هایی آغاز می‌شود که هم زمانبر است و هم هزینه بر، این مسئولیت بر عهده ماست که بررسی کنیم آیا اجرای چنین طرحی باعث می‌شود در آینده دغدغه تامین آب داشته باشیم یا خیر؟ اجرای طرح‌های مذکور در کنار طرح‌های انتقال و نمک‌زدایی تصویب خواهند شد. طرحی که در خراسان رضوی تهیه شده در نوبت بررسی است و پیش بینی شده میزان مصرف آب در بخش کشاورزی یک میلیارد و ٨٠ میلیون متر مکعب اصلاح شود.</p>
      <p>وی با تاکید بر این‌که طرح‌های انتقال در استان‌های خراسان جنوبی و سیستان و بلوچستان، بحث انجام نشده ندارد، عنوان کرد: پیش‌بینی استان‌ها تا افق ١٤٢٥ صورت گرفته است. هنوز مشخص نیست طرح‌ها چه زمانی کلنگ‌زنی شود و این موضوع بستگی به سرمایه‌گذارها دارد.</p>
      <p>او درمورد میزان آبی که به استان خراسان جنوبی اختصاص داده می‌شود، توضیح داد: کف و سقفی که برای این استان در نظر گرفته شده ٦٠و ١١٠ میلیون مترمکعب آب شیرین است. اما مجوز تخیصص بیش‌تر است.</p>
      <p>
        <b>تصویب نتایج در شورای عالی آب</b>
      </p>
      <p>بر اساس این گزارش، وزیر نیرو در آخرین اظهارات خود در این حوزه نیز اعلام کرده است که طرح مطالعات وسیعی در وزارت نیرو برای استفاده از آب شور دریای عمان و خلیج فارس در دستور کار قرار گرفت که ۱۷ استان مشمول این طرح می‌شوند. در هفته‌های اخیر نتایج مطالعاتی در شورای عالی آب مطرح شد و مورد تصویب قرار گرفت.</p>
      <p>علاوه بر سایر منابع برای جبران کمبود در منابع آبی به ویژه برای صنایع و حتی کشت‌های گلخانه‌ای ۸.۳ میلیارد مترمکعب تخصیص برای استفاده از آب شور خلیج فارس و دریای عمان داریم که از این میزان دو میلیارد و ۷۳۰ میلیون مترمکعب آب شیرین استفاده می‌شود. استان‌هایی همچون بوشهر، فارس، هرمزگان، سیستان و بلوچستان، یزد، کرمان و خراسان از منابع آب دریای خلیج فارس و عمان بهره‌مند هستند.</p>
    </article>
  </body>
</html>