<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/batalia-pentru-corvete-olandezii-pierd-in-instanta/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T09:36:20+00:00"/>
    <meta property="og:title" content="Bătălia pentru corvete: olandezii pierd în instanță"/>
    <meta property="og:description" content="Compania olandeză Damen a pierdut la Tribunalul București în dosarul în care a solicitat anularea procedurii de atribuire a contractului de 1,2 miliarde de euro pentru construcția a patru corvete multifuncționale într-un șantier naval românesc."/>
  </head>
  <body>
    <article>
      <h1>Bătălia pentru corvete: olandezii pierd în instanță</h1>
      <address><time datetime="2019-11-21T09:36:20+00:00">21 Nov 2019, 09:36</time> by <a rel="author">Cosmin Pam Matei</a></address>
      <p>Compania olandeză Damen a pierdut la Tribunalul București în dosarul în care a solicitat anularea procedurii de atribuire a contractului de 1,2 miliarde de euro pentru construcția a patru corvete multifuncționale într-un șantier naval românesc.</p>
      <p>”Respinge cererea de completare şi de îndreptare a erorilor materiale din cuprinsul Sentinţei civile 6399/07.10.2019, ca neîntemeiată. Cu recurs in termen de 10 zile de la comunicare, cererea de recurs urmând a se depune la Tribunalul Bucuresti – Secţia a II-a Contencios Administrativ şi Fiscal. Pronunţată, astăzi, 31.10.2019, prin punerea soluţiei la dispoziţia părţilor prin mijlocirea grefei instanţei”, se arată grefa Tribunalului București. În cazul în care nimic nu se schimă la recurs, câștigătorul rămâne compania franceză NAVAL Group.</p>
      <p>Procedura specifică de achiziție pentru produsul ”Corvetă multifuncțională” a fost inițiată în 1 martie 2018 în baza HG 48/2018. Construcția și dotarea navelor se va realiza într-un șantier naval din România. În cadrul operațiunilor compensatorii este inclusă și modernizarea fregatelor T22R cu un sistem de luptă similar cu cel al corvetelor. Raportul procedurii specifice a fost aprobat la 1 iulie 2019, iar în data de 2 iulie 2019, Romtehnica a transmis ofertanților comunicările privind rezultatul procedurii.</p>
      <p>Câștigătorul procedurii de atribuire a fost declarat Asocierea NAVAL Group cu Șantier Naval Constanța cu o ofertă de 1,2 miliarde de euro, fără TVA (fără a fi incluse munițiile). Damen Schelde Naval Shipbuilding a depus, în data de 9 iulie 2019, la Tribunalul București, o contestație prin care solicită anularea procedurii specifice, precum și o plângere la Curtea de Apel împotriva Consiliului Național de Soluționare a Contestațiilor nr. 1029 referitoare la procedura specifică. Procesul la Curtea de Apel București a fost suspendat, așteptându-se soluționarea cauzei la Tribunalul București, care, în data de 8 octombrie 2019, a respins acțiunea Damen, dând câștig de cauză autorității contractante.</p>
      <p>Scopul programului de înzestrare cu covervete multifuncționale este achiziția a patru corvete pentru Forțele navale și achiziția de muniții și a suportului logistic inițial aferent navelor (pentru primii doi ani de la livarea fiecărei nave). Corvetele vor fi capabile să execute misiuni în următoarele domenii de luptă: împotriva amenințărilor aeriene, a navelor de suprafață, a amenințărilor submarine, împotriva războiului electronic precum și pentru foc la litoral.</p>
      <related>
        <h4>Articole asemănătoare</h4>
        <a href="https://www.cotidianul.ro/de-pomina-psd-istii-incendiati-pe-corveta/"/>
        <a href="https://www.cotidianul.ro/damen-isi-spala-imaginea-in-presa-romana/"/>
        <a href="https://www.cotidianul.ro/cum-si-de-ce-nationalizam-santierul-naval-mangalia/"/>
      </related>
    </article>
  </body>
</html>