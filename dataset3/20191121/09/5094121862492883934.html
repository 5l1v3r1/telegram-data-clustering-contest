<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/prvni-potvrzeny-uchazec-o-hrad-hilser-chce-znovu-kandidovat-na-prezidenta-20191121.html"/>
    <meta property="og:site_name" content="Deník.cz"/>
    <meta property="article:published_time" content="2019-11-21T09:48:00+00:00"/>
    <meta property="og:title" content="První potvrzený uchazeč o Hrad. Hilšer: Neplánuji nějakou rozsáhlou kampaň"/>
    <meta property="og:description" content="Senátor Marek Hilšer oznámil, že chce v roce 2023 znovu kandidovat na prezidenta. Pro kandidaturu začne sbírat podpisy občanů. V minulých volbách hlavy státu získal 455 tisíc hlasů, skončil na pátém místě a nedostal se do finálového souboje s obhajujícím Milošem Zemanem. Novinářům dnes řekl, že chce být opět občanským kandidátem. Plánuje objíždět regiony a začít se sběrem podpisů. Při minulé kandidatuře mu podpisy od občanů nestačily, získal jich 43 850, potřeba je jich 50 tisíc. Cestu do voleb mu pak otevřely podpisy 11 senátorů."/>
  </head>
  <body>
    <article>
      <h1>První potvrzený uchazeč o Hrad. Hilšer: Neplánuji nějakou rozsáhlou kampaň</h1>
      <address><time datetime="2019-11-21T09:48:00+00:00">21 Nov 2019, 09:48</time> by <a rel="author">ČTK</a></address>
      <p>"Je předběžné vykládat karty na stůl z hlediska programu," uvedl potom, co představil obecnou vizi své kandidatury. Lidé ale mohou podle něj usuzovat podle toho, jaké názory zastává v Senátu. "Horká kampaň teprve přijde, toto beru jako předpolí pro lidi, aby věděli, že kandiduji. Neplánuji nějakou rozsáhlou kampaň," uvedl.</p>
      <p>Do voleb podle Hilšera sice zbývají tři roky, má to ale za krátkou dobu, aby se potkal s co nejvíce lidmi. Na ohlášení kandidatury si vzal stejné sako jako před lety, když se jako první přihlásil do minulého hlasování o hlavě státu.  </p>
      <figure>
        <img src="https://g.denik.cz/1/df/74792635-1266059633601512-6338194809072648192-n_denik-150-3x2.jpg"/>
      </figure>
      <aside>
        <a href="https://www.denik.cz/z_domova/martin-pecina-milion-chvilek-facebook-fake-news-cssd-ministr-vnitra.html">Bývalý ministr Pecina se opřel do Milionu chvilek. V komentáři ale nepsal pravdu Přečíst článek ›</a>
      </aside>
      <p>Voliče chce Hilšer oslovit vizí sebevědomé republiky postavené na lidech, kteří se nebojí. "Nebojí se problémů, které přináší dnešní svět, protože je nevnímají jako hrozbu, ale jako příležitost. Nebojí se naslouchat ostatním, protože vědí, že respekt se rodí z respektu a spolupráce. Nebojí se trvat na tom, že stát a jeho instituce má sloužit lidem, ne naopak. A nebojí se hájit svoje právo na svobodu, bez ohledu na to, jak silný je protivník," uvedl. Doplnil, že zkušenosti ze Senátu ho utvrdily v tom, že veřejná služba má smysl.</p>
      <p>Jako o možných uchazečích o příští prezidentské klání se v poslední době mluví například také o kandidátech z roku 2018 Jiřím Drahošovi a Pavlu Fischerovi, kandidaturu také nevyloučili bývalý předseda Vojenského výboru NATO Petr Pavel nebo předseda Českomoravské konfederace odborových svazů (ČMKOS) Josef Středula. Prezident Zeman označil za dobré potenciální kandidáty vedle Středuly také šéfa Hospodářské komory ČR Vladimíra Dlouhého. Sám by volil současného premiéra Andreje Babiše (ANO). Ten několikrát možnou kandidaturu odmítl.</p>
      <h3>Úkol pro nové generace? </h3>
      <p>Naposledy se k případné kandidatuře přihlásil hudebník a někdejší politik Michael Kocáb. Chtěl by veřejnosti nabídnout étos a hodnoty sametové revoluce, řekl Rádiu Impuls. Do boje by šel pouze za podmínky, kdyby se země ubírala nepříznivým směrem. Na začátku roku nevyloučil kandidaturu bývalý prezident Václav Klaus. Domnívá se ale, že to je úkol pro nové generace. Naopak znovu se o prezidentský úřad nechce ucházet Michal Horáček, který se zúčastnil minulé volby.</p>
      <figure>
        <img src="https://g.denik.cz/1/58/vyborny-skonci-v-cele-kdu-csl-k-mimoradnemu-sjezdu-v-lednu_denik-150-3x2.jpg"/>
      </figure>
      <aside>
        <a href="https://www.denik.cz/z_domova/vyborny-rezignoval-na-post-sefa-lidovcu-stranu-povede-do-mimoradneho-sjezdu-20191119.html">Výborný rezignoval na post šéfa lidovců. Stranu povede do mimořádného sjezdu Přečíst článek ›</a>
      </aside>
      <p>Mezi nejpopulárnější potenciální kandidáty na prezidenta patří podle průzkumu agentury STEM/MARK Babiš, moderátor a herec Marek Eben nebo senátor a kandidát z minulých prezidentských voleb Drahoš. Babiš ale zároveň s Václavem Klausem mladším (Trikolóra) patří mezi potenciální kandidáty, které nejvíce lidí volit odmítá.</p>
    </article>
  </body>
</html>