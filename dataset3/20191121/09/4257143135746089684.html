<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/21/szokatlan-idopontban-lep-palyara-a-barca"/>
    <meta property="og:site_name" content="infostart"/>
    <meta property="article:published_time" content="2019-11-21T09:33:00+00:00"/>
    <meta property="og:title" content="Szokatlan időpontban lép pályára a Barca"/>
    <meta property="og:description" content="A címvédő és éllovas FC Barcelona szokatlan szombaton 13 órakor kezd a Leganés vendégeként a spanyol labdarúgó-bajnokság 14. fordulójában."/>
  </head>
  <body>
    <article>
      <h1>Szokatlan időpontban lép pályára a Barca</h1>
      <address><time datetime="2019-11-21T09:33:00+00:00">21 Nov 2019, 09:33</time> by <a rel="author">Infostart</a></address>
      <h3>A címvédő és éllovas FC Barcelona szokatlan szombaton 13 órakor kezd a Leganés vendégeként a spanyol labdarúgó-bajnokság 14. fordulójában.</h3>
      <p>Ernesto Valverde együttese a szerdai Bajnokok Ligája-mérkőzés előtt a sereghajtóhoz látogat, és bár a bajnoki szezonban a katalánok idegenben nem túl félelmetesek (2 győzelem, 1 döntetlen, 3 vereség), a Leganés hazai mérlege még ennél is rosszabb (1/1/5). Intő jel lehet azonban Valverde számára, hogy a Barcelona a Leganésszel szemben öt győzelme mellett egyetlen vereségét az előző idényben szenvedte el, és az erőviszonyok akkor is hasonlóak voltak a mostanihoz.</p>
      <blockquote>A tréner a védelem összetételét illetően lehet némi gondban: Jordi Alba és Nelson Semedo ugyanis sérült.</blockquote>
      <p>A listavezetővel azonos pontszámmal álló Real Madrid (2. hely a tabellán) a Real Sociedadot (5.) fogadja, míg az Atlético Madrid (3.) a legutóbbi három mérkőzésén alulmaradt Granadához (8.) látogat. A fővárosiak győzelmükkel leszakítanák a sűrű középmezőny két lelkes tagját.</p>
      <p>Az Espanyol (19.) jövő csütörtökön az Üllői útra látogat a Ferencváros elleni Európa-liga-csoportmérkőzésre, s előtte vasárnap a Getafét (7.) fogadja a bajnokságban. Az Espanyol továbbra is rossz formában van, és az október eleji edzőváltás sem állította meg a csapatot a lejtőn. A La Ligában már az új tréner, Pablo Machín irányításával öt mérkőzéséből egy győzelem mellett négyszer kapott ki a csapat, amely viszont az El-ben oda-vissza "elintézte" a bolgár Ludogorecet.</p>
      <aside>La Liga, 14. forduló:<br/>péntek:<br/>Levante-Real Mallorca 21.00 <br/><br/>szombat:<br/>Leganés-Barcelona 13.00<br/>Real Betis-Valencia 16.00<br/>Granada-Atlético Madrid 18.30<br/>Real Madrid-Real Sociedad 21.00 <br/><br/>vasárnap:<br/>Espanyol-Getafe 12.00<br/>Osasuna-Atheltic Bilbao 14.00<br/>Eibar-Alavés 16.00<br/>Villarreal-Celta Vigo 18.30<br/>Real Valladolid-Sevilla 21.00<br/><br/>Az állás:<br/>1. Barcelona 12 33-15 25 pont<br/>2. Real Madrid 12 25- 9 25<br/>3. Atlético Madrid 13 15- 8 24<br/>4. Sevilla 13 17-14 24<br/>5. Real Sociedad 13 21-14 23<br/>6. Athletic Bilbao 13 13- 8 20<br/>7. Getafe 13 18-15 19<br/>8. Granada 13 19-17 20<br/>9. Valencia 13 19-18 20<br/>10. Osasuna 13 16-13 19<br/>11. Villarreal 13 26-19 18<br/>12. Levante 13 16-16 17<br/>13. Valladolid 13 14-17 17<br/>14. Alavés 13 14-18 15<br/>15. Eibar 13 14-21 15<br/>16. Real Mallorca 13 12-19 14<br/>17. Real Betis 13 15-23 13<br/>18. Celta Vigo 13 7-19 9<br/>19. Espanyol 13 7-23 8<br/>20. Leganés 13 7-22 6<br/><br/>A 10. fordulóból elhalasztott FC Barcelona-Real Madrid mérkőzést december 18-án játsszák.</aside>
      <p>
        <i>Nyitókép: MTI/EPA/EFE/Alejandro García</i>
      </p>
    </article>
  </body>
</html>