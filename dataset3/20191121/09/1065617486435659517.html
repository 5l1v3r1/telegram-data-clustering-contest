<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa-roma/la-repubblica/lamico-americano-la-roma-apre-a-friedkin-un-altro-magnate-usa-per-sostituire-pallotta/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-21T09:05:09+00:00"/>
    <meta property="og:title" content="L’amico americano: la Roma apre a Friedkin, un altro magnate Usa per sostituire Pallotta"/>
    <meta property="og:description" content="Il tycoon texano venerdì scorso è piombato nella capitale insieme a moglie e uno dei 4 figli per il passo ufficiale. Gennaio è la deadline per concludere la prima fase dell'operazione"/>
  </head>
  <body>
    <article>
      <h1>L’amico americano: la Roma apre a Friedkin, un altro magnate Usa per sostituire Pallotta</h1>
      <h2>Il tycoon texano venerdì scorso è piombato nella capitale insieme a moglie e uno dei 4 figli per il passo ufficiale. Gennaio è la deadline per concludere la prima fase dell’operazione</h2>
      <address><time datetime="2019-11-21T09:05:09+00:00">21 Nov 2019, 09:05</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>Presto all’Olimpico la Roma potrebbe avere un tifoso in più ad applaudirla, scrive Matteo Pinci su <i>La Repubblica</i>. Si chiama <b>Dan Friedkin</b> e da qualche ora ha allungato più di una mano sulla squadra di <b>Dzeko</b> e <b>Zaniolo</b>. Figlio del fondatore del gruppo, <b>Thomas</b>, morto nel 2017, <b>Dan</b> ha ricevuto un paio di mesi fa il fascicolo <b>Roma</b>. Venerdì scorso è piombato nella capitale insieme a moglie e uno dei 4 figli, assistito dall’advisor <b>Jp</b> <b>Morgan</b> e da consulenti legali e fiscali, per fare un passo ufficiale: è stato <b>ricevuto allo studio Tonucci</b>, advisor legale di <b>Pallotta</b>, e nella sede del club giallorosso all’Eur.</p>
      <p>La Roma ieri ha ammesso l’interessamento dell’americano in un comunicato sollecitato dalla <b>Consob</b>. Se la società è uscita allo scoperto è perché i <b>discorsi</b> sono molto <b>avanzati</b>, anche perché questa non è la prima dimostrazione di interesse ricevuta<b>.</b> Ma Friedkin è pronto a sottoscrivere interamente o quasi <b>l’aumento</b> <b>di</b> <b>capitale</b> da <b>150</b> <b>milioni</b> del club (dovrebbe coprirne almeno 130). Ma non si fermerà qui: la volontà è rilevare il <b>pacchetto</b> <b>di maggioranza</b>, il <b>51</b>% della società che detiene il controllo della <b>Roma</b>. <b>Pallotta</b> valuta il suo giocattolo un miliardo di dollari, a cui però bisogna sottrarre i <b>275</b> <b>milioni</b> di debito e i 130-150 dell’aumento di capitale.</p>
      <p>Per completare almeno la fase uno dell’operazione non ci vorrà molto: entro <b>gennaio</b>, il passo dovrebbe essere compiuto. E lui è pronto: ha studiato la società, facendosi convincere dal lavoro di ristrutturazione aziendale messo in atto in estate e apprezzandone l’attuale amministrazione. <b>Friedkin</b> è stato invitato ad assistere a <b>Roma</b>–<b>Brescia</b> di domenica, ma ha rimandato preferendo ripartire ieri.</p>
      <p>Ovviamente, la notizia di un investitore solido pronto a muovere un passo così importante nella <b>Roma</b> ha smosso l’entusiasmo sin qui tiepido della città, che torna a sognare in grande, visto che il legame con <b>Pallotta</b> non è mai sbocciato e dopo gli addii di <b>Totti</b> e <b>De</b> <b>Rossi</b> è addirittura precipitato. <b>Goldman</b> <b>Sachs</b> ha ricevuto mandato e annuncia una ricerca di <i>“acquirenti”</i>: forse solo un modo per invogliare gli interessati, forse qualcosa di più.</p>
    </article>
  </body>
</html>