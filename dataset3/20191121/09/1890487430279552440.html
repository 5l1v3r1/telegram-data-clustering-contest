<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520786-akciove-trhy-pod-tlakem-ranni-zprava-z-akcioveho-trhu-21-11-2019/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T09:08:52+00:00"/>
    <meta property="og:title" content="Akciové trhy pod tlakem (Ranní zpráva z akciového trhu) (21.11.2019)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Akciové trhy pod tlakem (Ranní zpráva z akciového trhu) (21.11.2019)</h1>
      <address><time datetime="2019-11-21T09:08:52+00:00">21 Nov 2019, 09:08</time> by <a rel="author">Investiční bankovnictví</a></address>
      <p>
        <b>Hlavní události</b>
      </p>
      <p><a href="https://akcie-cz.kurzy.cz/akcie/erste-group-bank-3276/">Erste</a> počítá v příštím roce s ROTE nad úrovní 10 %. Odhad považujeme spíše za konzervativnější.</p>
      <p><a href="https://akcie-cz.kurzy.cz/akcie/cez-183/">ČEZ</a> získal opci na většinový podíl ve společnosti <a href="https://www.kurzy.cz/tema/emh/">Geomet</a>.</p>
      <p>Bývalý CEO Avastu prodává 1,8% podíl ve společnosti.</p>
      <p>Evropské <a href="https://akcie-cz.kurzy.cz/">akcie</a> <a href="https://www.kurzy.cz/obec/zahaji/">zahájí</a> dnešní seanci poklesem.</p>
      <p>Ve Spojených státech budou zveřejněny pravidelné čtvrteční žádosti o podporu v <a href="https://www.kurzy.cz/makroekonomika/nezamestnanost/">nezaměstnanosti</a>. Kromě toho se dočkáme i prodejů stávajících domů. Na evropském kontinentu budou mít hlavní slovo francouzské předstihové ukazatele ze zpracovatelského <a href="https://www.kurzy.cz/makroekonomika/prumysl/">průmyslu</a> a spotřebitelská důvěra za celou <a href="https://www.kurzy.cz/tema/eurozona/">eurozónu</a>. Dopady těchto ukazatelů na akciové trhy jsou však minimální.</p>
      <p>Závěr výsledkové sezóny bude patřit americkému retailovému řetězci Macy‘s. V <a href="https://www.kurzy.cz/tema/evropa/">Evropě</a> za zmínku stojí německý <a href="https://www.kurzy.cz/akcie-nemecko/thyssenkrupp-7045/">Thyssenkrupp</a> nebo britský Royal Mail.</p>
      <p>
        <b>Obchodování na zámořských trzích</b>
      </p>
      <p>Americké indexy umazaly část svých předchozích zisků a lehce sestoupily ze svých maxim. <a href="https://www.kurzy.cz/akcie-usa/s-and-p-500-7/">S&amp;P 500</a> i průmyslový <a href="https://www.kurzy.cz/akcie-svet/">Dow Jones</a> přišly o 0,4 %, v případě technologického Nasdaqu šlo o ztráty okolo půl procenta. Přestože lze říci, že jednání o obchodní dohodě mezi USA a Čínou již zní jako obehraná písnička, stále je to něco, na co trhy reagují nejcitlivěji. Podpora amerického senátu Hongkongu totiž může její uzavření opět posunout k patové situaci. Objevují se zprávy, že pravděpodobnost podpisu dohody do konce roku se snižuje.</p>
      <p>V podobném duchu je patrný i dnešní vývoj v asijsko-pacifickém regionu. Dnes bychom jen marně hledali trh, který by uzavíral se zisky nebo minimálně na úrovni včerejších kurzů. Nejhlubší propady jsou viditelné v Hongkongu nebo Jižní Koreji, kde ztráty dosahují až 1,5 %.</p>
      <p>
        <b><a href="https://akcie-cz.kurzy.cz/akcie/erste-group-bank-3276/">Erste</a> Group</b>
      </p>
      <p>Rakouská <a href="https://akcie-cz.kurzy.cz/akcie/erste-group-bank-3276/">Erste</a> publikovala svůj výhled pro příští rok. ROTE očekává nad úrovní 10 % (pro letošní rok nad 11 %) a ve střednědobém horizontu počítá s nárůstem příjmu z poplatků k 2,4 mld. <a href="https://www.kurzy.cz/kurzy-men/nejlepsi-kurzy/EUR-euro/">EUR</a> (1,9 mld. <a href="https://www.kurzy.cz/kurzy-men/nejlepsi-kurzy/EUR-euro/">EUR</a> v roce 2018) a snížení poměru nákladů vůči výnosům k úrovni okolo 55 % (60,5 % ve 2018) do konce roku 2024. <a href="https://akcie-cz.kurzy.cz/akcie/erste-group-bank-3276/">Erste</a> zopakovala, že z letošního zisku by mohla vyplatit dividendu ve výši 1,5 <a href="https://www.kurzy.cz/kurzy-men/nejlepsi-kurzy/EUR-euro/">EUR</a> na akcii. Zároveň nelze očekávat žádnou extra dividendu do té doby, než jádrový kapitál Tier 1 udržitelně nepřesáhne 14 % (13,5 % v září 2019).</p>
      <p>Banka zároveň zvažuje koupi nabízeného dvoutřetinového podílu v polské MBank, který prodává <a href="https://www.kurzy.cz/akcie-nemecko/commerzbank-7032/">Commerzbank</a>, což by doplnilo byznys <a href="https://akcie-cz.kurzy.cz/akcie/erste-group-bank-3276/">Erste</a> v celém regionu.  </p>
      <p>Zveřejněný výhled považujeme spíše za opatrný. Dnes v 9:00 CET začíná den s investory, na kterém by měly být k dispozici další podrobnější informace.   </p>
      <p>
        <b>
          <a href="https://akcie-cz.kurzy.cz/akcie/cez-183/">ČEZ</a>
        </b>
      </p>
      <p><a href="https://akcie-cz.kurzy.cz/akcie/cez-183/">ČEZ</a> podepsal dohodu s australským těžařem European Metals Holdings (<a href="https://www.kurzy.cz/tema/emh/">EMH</a>), která českému výrobci a distributorovi <a href="https://www.kurzy.cz/elektrina/">elektřiny</a> zajišťuje exkluzivní opci na koupi 51% podílu ve společnosti <a href="https://www.kurzy.cz/tema/emh/">Geomet</a>, kterou v současnosti plně ovládá <a href="https://www.kurzy.cz/tema/emh/">EMH</a>. Za tento podíl by měl <a href="https://akcie-cz.kurzy.cz/akcie/cez-183/">ČEZ</a> zaplatit 870 mil. <a href="https://www.kurzy.cz/kurzy-men/">CZK</a> a dohoda je platná do konce března <a href="https://www.kurzy.cz/finance/2020/">2020</a>. <a href="https://www.kurzy.cz/tema/emh/">Geomet</a> získal od státu povolení na průzkum a přednostní právo na těžbu <a href="https://www.kurzy.cz/tema/kauza/lithium/">lithia na Cínovci</a>.</p>
      <p>CEO Daniel Beneš uvedl, že důvodem zájmu je rozvoj elektromobility a dle něj být součástí celého řetězce, tedy od samotné těžby až po výrobu stacionárních nebo automobilových baterií, dává dnes úplně jiný smysl než dříve. Dle Hospodářských novin se ale k budoucím miliardovým investicím do zpracovatelského podniku nebo samotných baterií zatím <a href="https://akcie-cz.kurzy.cz/akcie/cez-183/">ČEZ</a> nechce podrobněji vyjadřovat.</p>
      <p>Uzavřená dohoda a budoucí potenciální spolupráce na těžbě <a href="https://www.kurzy.cz/tema/kauza/lithium/">lithia</a> a následná výroba bateriových uložišť dle nás zapadá do současné strategie <a href="https://akcie-cz.kurzy.cz/akcie/cez-183/">ČEZ</a>. <a href="https://www.kurzy.cz/investice/">Investice</a> v řádu necelé miliardy <a href="https://www.kurzy.cz/koruna/">korun</a> není vzhledem k celkovým ročním investicím tak zásadní. Zprávu vnímáme pozitivně, i když v současné době by neměla mít dopad na ocenění společnosti.   </p>
      <p>
        <b>
          <a href="https://akcie-cz.kurzy.cz/akcie/avast-6170/">Avast</a>
        </b>
      </p>
      <p>Bývalý generální ředitel Avastu Vincent Steckler prodává 18 mil. ks <a href="https://akcie-cz.kurzy.cz/">akcií</a> Avastu. Objem představuje 1,8 % celkového počtu <a href="https://akcie-cz.kurzy.cz/">akcií</a>, což při průměrném denním zobchodovaném množství v Londýně znamená necelých 10 dnů obchodování. Vincent Steckler skončil v Avastu v létě a již <a href="https://akcie-cz.kurzy.cz/">akcie</a> společnosti prodával. To, že bude bývalý CEO svůj podíl prodávat, se dalo čekat. Od léta vzrostly <a href="https://akcie-cz.kurzy.cz/">akcie</a> Avastu o cca 50 %. Vzhledem k prodeji tohoto objemu může být další růst krátkodobě omezen.</p>
      <p>Autor: <a href="https://www.kurzy.cz/obec/miroslav/">Miroslav</a> Frayer</p>
      <related>
        <h4>Příbuzné stránky</h4>
        <a href="https://www.kurzy.cz/tema/4535436.html"/>
        <a href="https://www.kurzy.cz/tema/4884097.html"/>
        <a href="https://www.kurzy.cz/tema/5624661.html"/>
        <a href="https://www.kurzy.cz/tema/4477531.html"/>
        <a href="https://www.kurzy.cz/tema/5449077.html"/>
        <a href="https://www.kurzy.cz/zpravy/430756-ranni-zprava-z-akcioveho-trhu-akciove-trhy-umazaly-cast-ztrat-z-pocatku-tydne/"/>
        <a href="https://www.kurzy.cz/zpravy/396580-ranni-zpravy-ranni-zprava-z-akcioveho-trhu-22-3-2016/"/>
        <a href="https://www.kurzy.cz/zpravy/396491-ranni-zpravy-ranni-zprava-z-akcioveho-trhu-21-3-2016/"/>
        <a href="https://www.kurzy.cz/zpravy/396649-ranni-zpravy-ranni-zprava-z-akcioveho-trhu-23-3-2016/"/>
        <a href="https://www.kurzy.cz/zpravy/396242-ranni-zpravy-ranni-zprava-z-akcioveho-trhu/"/>
        <a href="https://www.kurzy.cz/zpravy/396741-ranni-zpravy-ranni-zprava-z-akcioveho-trhu-24-3-2016/"/>
        <a href="https://www.kurzy.cz/zpravy/396921-ranni-zpravy-ranni-zprava-z-akcioveho-trhu-30-3-2016/"/>
      </related>
    </article>
  </body>
</html>