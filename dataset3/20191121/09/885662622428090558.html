<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/diethni/tehnologia/125714/google-kai-youtube-periorizoyn-tis-politikes-diafimiseis-pagkosmios"/>
    <meta property="og:site_name" content="Insider"/>
    <meta property="article:published_time" content="2019-11-21T09:00:00+00:00"/>
    <meta property="og:title" content="«Τέλος» οι διαφημίσεις «πολιτικών προτιμήσεων» σε Google και Youtube"/>
    <meta property="og:description" content="Οι δύο πλατφόρμες δεν θα επιτρέπουν πλέον τις πολιτικές διαφημίσεις που στοχεύουν ανθρώπους με βάση τις -υποτιθέμενες- πολιτικές προτιμήσεις τους."/>
  </head>
  <body>
    <article>
      <h1>«Τέλος» οι διαφημίσεις «πολιτικών προτιμήσεων» σε Google και Youtube</h1>
      <h2>Οι δύο πλατφόρμες δεν θα επιτρέπουν πλέον τις πολιτικές διαφημίσεις που στοχεύουν ανθρώπους με βάση τις -υποτιθέμενες- πολιτικές προτιμήσεις τους.</h2>
      <address>
        <time datetime="2019-11-21T09:00:00+00:00">21 Nov 2019, 09:00</time>
      </address>
      <p>«Τέλος» βάζουν στις πολιτικές διαφημίσεις η <b>Google</b> και το <b>Youtube,</b> σε παγκόσμιο επίπεδο, σύμφωνα με σχετική ανακοίνωση του τεχνολογικού κολοσσού.</p>
      <p>Συγκεκριμένα, οι δύο διαδικτυακές πλατφόρμες, ανακοίνωσαν ότι <b>δεν θα επιτρέπουν πλέον τις πολιτικές διαφημίσεις που στοχεύουν ανθρώπους με βάση τις -υποτιθέμενες- πολιτικές προτιμήσεις τους.</b></p>
      <p>Ενώ το ίδιο ισχύει και για τις πολιτικές καμπάνιες να στοχεύουν σε υποψήφιους ψηφοφόρους βάσει του ιστορικού των αναζητήσεων τους στη Google.</p>
      <p>Η πρωτοβουλία έρχεται ενόψει των πρόωρων εκλογών στη Βρετανία στις 12 Δεκεμβρίου, αλλά και ενόψει των αμερικανικών εκλογών του 2020, απαντώντας με αυτό τον τρόπο στις πιέσεις που δέχονται σχετικά με τον τρόπο που χειρίζονται την πολιτική διαφήμιση.</p>
      <p>Η νέα πολιτική της Google θα εφαρμοστεί αρχικά στη Βρετανία, εντός λίγων ημερών και ενώ έχει ξεκινήσει ήδη, η προεκλογική εκστρατεία. Όσον αφορά στην Ευρωπαϊκή Ένωση, η νέα πολιτική θα έχει εφαρμοστεί έως το τέλος του έτους και στον υπόλοιπο κόσμο στις 6 Ιανουαρίου 2020, <a href="https://www.bbc.com/news/technology-50498166">σύμφωνα με το BBC</a> και<a href="https://www.bbc.com/news/technology-50498166"> τη Guardian.</a></p>
      <p>
        <b>Ποιες πολιτικές διαφημίσεις θα επιτρέπονται</b>
      </p>
      <p>Η εταιρεία θα συνεχίσει να επιτρέπει την αξιοποίηση της πλατφόρμας και των υπηρεσιών της για να προωθούνται πολιτικές διαφημίσεις <b>με βάση το φύλο, την ηλικία και τη γεωγραφική τοποθεσία των χρηστών</b>, η οποία θα καθορίζεται με βάση τον ταχυδρομικό κωδικό τους.<b> </b>Επίσης δεν θα σταματήσει η προβολή πολιτικών διαφημίσεων <b>σε ιστοσελίδες για συγκεκριμένα θέματα π.χ. οικονομίας.</b></p>
      <p>Η Google πρόσθεσε ότι θα πάρει μέτρα κατά των οφθαλμοφανώς παραπλανητικών πολιτικών δηλώσεων, κάτι που το Facebook έχει αποφύγει, καθώς ο Μαρκ Ζάκερμπεργκ έχει πει ότι το μεγαλύτερο μέσο κοινωνικής δικτύωσης δεν θα ελέγχει την αξιοπιστία των πολιτικών διαφημίσεων.</p>
      <p>Με δεδομένο ότι <a href="https://www.insider.gr/epiheiriseis/tehnologia/124409/twitter-bazei-telos-stis-politikes-diafimiseis-pagkosmios">το Twitter ανακοίνωσε στις 30 Οκτωβρίου ότι θα καταργήσει πλήρως τις πολιτικού περιεχομένου διαφημίσεις</a> από τις 22 Νοεμβρίου, η Google με τη νέα πολιτική της φαίνεται να ακολουθεί ένα ενδιάμεσο δρόμο, αναλαμβάνοντας δράση μόνο κατά των πολιτικών διαφημίσεων που είναι προφανές ότι αποσκοπούν στο να παραπλανήσουν τους ψηφοφόρους.</p>
      <p>«Αναγνωρίζουμε ότι ο ζωντανός πολιτικός διάλογος είναι σημαντικό μέρος της δημοκρατίας και κανένας δεν μπορεί λογικά να αποφανθεί για κάθε πολιτικό επιχείρημα, αντεπιχείρημα και νύξη. Συνεπώς αναμένουμε ότι ο αριθμός των πολιτικών διαφημίσεων για τις οποίες θα αναλάβουμε δράση, θα είναι πολύ περιορισμένος, όμως θα συνεχίσουμε να το κάνουμε για τις ξεκάθαρες παραβιάσεις», ανέφερε ο Σκοτ Σπένσερ, αντιπρόεδρος της Google Ads. Πρόσθεσε ότι «θέλουμε να βελτιώσουμε την εμπιστοσύνη των ψηφοφόρων στις πολιτικές διαφημίσεις που μπορεί να δουν στις πλατφόρμες μας».</p>
      <p>Οι διαφημίσεις που θα «κόβονται», θα περιλαμβάνονται στην «έκθεση διαφάνειας» της Google και θα μπορούν τρίτοι να τις αναλύσουν. Οι πολιτικές διαφημίσεις αποτελούν σχετικά μικρό μέρος των συνολικών διαφημιστικών εσόδων της εταιρείας, που ανήλθαν σε 116 δισ. δολάρια το 2018.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/tehnologia/125641/brisketai-se-leiotyrgia-i-nea-platforma-game-streaming-stadia-tis"/>
        <a href="https://www.insider.gr/epiheiriseis/tehnologia/125415/pyra-tis-wsj-kata-tis-google-allazei-toys-algorithmoys-gia-na-eynoei"/>
        <a href="https://www.insider.gr/epiheiriseis/diethni/125215/google-apokta-prosbasi-sto-iatriko-istoriko-ekatommyrion-amerikanon-kai"/>
      </related>
    </article>
  </body>
</html>