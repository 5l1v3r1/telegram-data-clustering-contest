<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019545/%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D9%82%D8%AA%D8%AF%D8%A7%D8%B1-%D9%85%D9%84%DB%8C-%D8%AF%D8%B1-%DB%8C%D8%A7%D8%B3%D9%88%D8%AC-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:33:40+00:00"/>
    <meta property="og:title" content="راهپیمایی حمایت از اقتدار ملی در یاسوج برگزار شد"/>
    <meta property="og:description" content="ایسنا/کهگیلویه و بویراحمد راهپیمایی خودجوش مردم یاسوج، مرکز استان کهگیلویه و بویراحمد در حمایت از رهبری و اقتدار ملی و محکومیت اغتشاشات اخیر صبح امروز پنجشنبه، 30 آبان ماه در این شهر برگزار شد."/>
  </head>
  <body>
    <article>
      <h1>راهپیمایی حمایت از اقتدار ملی در یاسوج برگزار شد</h1>
      <address><time datetime="2019-11-21T09:33:40+00:00">21 Nov 2019, 09:33</time> by <a rel="author">عیسی فتحی</a></address>
      <p>ایسنا/کهگیلویه و بویراحمد راهپیمایی خودجوش مردم یاسوج، مرکز استان کهگیلویه و بویراحمد در حمایت از رهبری و اقتدار ملی و محکومیت اغتشاشات اخیر صبح امروز پنجشنبه، 30 آبان ماه در این شهر برگزار شد.</p>
      <p>آیت الله سید شرف الدین ملک حسینی، نماینده ولی فقیه در استان کهگیلویه و بویراحمد در جمع راهپیمایان گفت: پس از اعلام دولت مبنی بر افزایش قیمت بنزین حادثه ای رخ داد، دشمنان سوئ استفاده کردند و برخی از شهرها را به هم ریختند، فتنه کردند، به اموال و اماکن عمومی آسیب زدند، حرمت مردم را شکستند، بی ادبی و بی انضباطی را از حد گذراندند و شرارتی را درست کردند که شایسته ایران و ایرانی نبود.</p>
      <p>وی افزود: انقلاب‌مان برمدار توحید، حریت، عدالت اجتماعی و رفاه عمومی بود، هرگاه حرکت به سوی این آرمان‌ها باشد انقلاب مسیرش را درست انتخاب کرده و خداوند آن را به فتح و پیروزی خواهد رساند.</p>
      <p>ملک حسینی تصریح کرد: مردم ایران در اعتراضات اخیر پرسش داشتند و پرسش حق مردم است، برخی از اندیشمندان انتقاد داشتند و فقرا، بیکار بودند و رنج مشکلات اقتصادی را کشیده اند اعتراض کردند. اگر ما داعیه جمهوریت داریم و متعقدیم که نظاممان جمهوری است باید حق سوال، انتقاد و اعتراض را برای مردم باور کنیم و فضا را برای آنها فراهم نماییم.</p>
      <p>نماینده ولی فقیه در استان کهگیلویه و بویراحمد خاطرنشان کرد: باید زمان و مکانی را برای اعتراض مردم در نظر بگیریم، احزاب به خواب رفته ای که رو به قدرت دارند، گویا مرده اند و باید اعتراضات مردم را در محیطی سالم و آرام احزاب و سازمانهای مردم نهاد بیان کنند. گویا هرکس تجمعی و تشکلی بدست می آورد برای فردایش، پست و قدرتش است که این مساله مرگ تشکل‌ها و احزاب است. بیداری و بیدار و هوشیار کردن مسئولان در مناسبات‌های سیاسی، اجتماعی، فرهنگی و اقتصادی رسالت احزاب و تشکل‌هاست.</p>
      <p>ملک حسینی تصریح کرد: هیچ نظامی هرگز اجازه فتنه و اغتشاش به کسی نمی دهند بخصوص اگر این فتنه و اغتشاش ریشه در اندیشه، تحریک و حمایت مالی دشمنان داشته باشد. به هیچ عنوان نه حاکمیت و نه مردم این مساله را نمی پذیرند و در برابر آن به هر قیمتی خواهند ایستاد. دشمن با اذنابی که داشت توانست چند روزی آرامش و امنیت مردم ار سلب کند که مسئولان وظیفه دارند از مردم عذرخواهی کنند بخاطر سلب شدن چند روزه امنیت، اما بسیاری به وظیفه خود عمل کردند تا مردم آرامش و امنیت داشته باشند.</p>
      <p>وی با اشاره به اینکه نفس اعتراض برای چه بود، ادامه داد: این مساله دو عامل داشت یکی بی اعتمادی مردم به حاکمیت و دیگری اضطراب مردم به آینده بود. بی شک اگر اعتماد مطلق به مسئولان بود هرگز زبانی به اعتراض باز نمی شد اما آنچه که از ما مسئولان دیده اند تبعیض بوده است چراکه تبعیض بی اعتمادی می آورد و مردم هرگز نمی پذیرند که قانون یا اجرا نشود و یا نسبت به کسی اجرا و نسبت دیگری اجرا نشود.</p>
      <figure>
        <img src="https://cdn.isna.ir/d/off/yasouj/2019/11/21/3/61491459.jpg"/>
      </figure>
      <p>نماینده ولی فقیه در استان کهگیلویه و بویراحمد عنوان کرد: باید با فساد مبارزه کرد تا حقوق جامعه را ضایع نکند، نهادینه نشود، مفاسد دیگری را به دنبال نیاورد و هزینه برای جامعه نداشته باشدف این دیرخیزی های نظارتی و قضاوتی موجب کم اعتمادی شده است. بی شک اگر مردم به حکومت و حاکمیت شان اعتماد داشته باشند تمام تصمیمات آنها را بر چشم می گذارند، مردم با شرف و غیرتند و مردانه ایستاده اند بنابراین مسئولان بیاییم درست عمل کنیم و با اصلاح درست قوانین و رفتارها مردانه به جنگ با فساد و تبعیض ها برویم و مردانه و عادلانه جامعه اقتصادی و اقتصاد جامعه را کنترل کنیم و اگر این مساله اتفاق نیفتد اعتراض ها تداوم خواهند داشت.</p>
      <p>ملک حسینی با بیان اینکه خانه و خانواده‌ای فقیر و مشکلات اقتصادی و چندین بیکار دارد این چنین خانواده‌ای اضطراب دارد که نکند اوضاع بدتر شود باید اضطراب چنین افرادی در جامعه رفع شود، بیان کرد: راه برطرف کردن اضطراب مردم فقیر و بیکار، احترام به مردم است، چطور وقتی مردم در راهپیمایی 22 بهمن، روز قدس و مناسبات می آیند فهیمند اما دو هفته قبل فهیم نبودند که با آنها سخن گفته شود، پیامدهای سهمیه بندی و گرانی بنزین توضیح داده شود تا به پنج روز بعداز فتنه کشیده نشود تا به بدنه فقیر جامعه بگویند که برخورداران و اغنیا 22 برابر از شما از یارانه بنزین استفاده می کردند و ما می خواهیم با تغییر قیمت بنزین و سهمیه بندی بنزین فضا را برای جامعه باز کنیم. یعنی مردم لایق نبودند با آنها صحبت شود و تنها باید از صدا و سیما می شنویدند که خبری از افزایش قیمت و سهمیه بندی نیست و صبح از خواب بیدار شوند و این قصه را ببینند.</p>
      <p>وی تاکید کرد: معتقدم که گرانی بنزین و سهمیه بندی در مقیاس توهین به مردم و بی اعتنایی به شعور مردم چیزی نبود، مردم فهیمند، آی دولتمردان با مردم بنشینید و صحبت کنید و مسایل را شفاف سازی کنید. چرا موقعی که مردم به دفاع از ما می آیند فهیمند و شعور دارند اما موقعی که می خواهیم مطلبی را برای آنها در میان بگذاریم و عمل کنیم انگار آنها هیچ نمی فهمند که باید از این بی حرمتی به مردم دست کشید.</p>
      <p>به گزارش ایسنا، نماینده ولی فقیه در استان کهگیلویه و بویراحمد اظهارکرد: اگر قرار است انقلاب فردا به فتح و پیروزی برسد باید شیب را طی کند اما می دانیم مسلمانان در شیب بودند، باید منافع و مضرات تحریم برای همه باشد اینکه بعضی از تحریم کاسبی کنند و از منافع آن بهره مند شوند و جامعه ضرر ببیند از هیچ کس پذیرفته نیست.</p>
      <p>شرکت کنندگان در این راهپیمایی در شعارهای خود اقدامات اشرار، مخلان امنیت و اغتشاشگران را در سوء استفاده از اعتراض منطقی مردم برخی شهرهای کشور محکوم کردند. شرکت کنندگان در این راهپیمایی همچنین دخالت بیگانگان در امور داخلی ایران را محکوم کردند.</p>
      <p>در پایان این راهپیمایی قطعنامه ای در 5 بند قرائت و توسط حاضران بندهای آن با شعار "الله اکبر" و "خامنه ای رهبر" تایید شد.</p>
      <figure>
        <img src="https://cdn.isna.ir/d/off/yasouj/2019/11/21/3/61491456.jpg"/>
      </figure>
      <figure>
        <img src="https://cdn.isna.ir/d/off/yasouj/2019/11/21/3/61491458.jpg"/>
      </figure>
      <figure>
        <img src="https://cdn.isna.ir/d/off/yasouj/2019/11/21/3/61491457.jpg"/>
      </figure>
      <figure>
        <img src="https://cdn.isna.ir/d/off/yasouj/2019/11/21/3/61491453.jpg"/>
      </figure>
      <figure>
        <img src="https://cdn.isna.ir/d/off/yasouj/2019/11/21/3/61491454.jpg"/>
      </figure>
      <figure>
        <img src="https://cdn.isna.ir/d/off/yasouj/2019/11/21/3/61491455.jpg"/>
      </figure>
      <figure>
        <img src="https://cdn.isna.ir/d/off/yasouj/2019/11/21/3/61491452.jpg"/>
      </figure>
      <figure>
        <img src="https://cdn.isna.ir/d/off/yasouj/2019/11/21/3/61491451.jpg"/>
      </figure>
      <figure>
        <img src="https://cdn.isna.ir/d/off/yasouj/2019/11/21/3/61491450.jpg"/>
      </figure>
      <p>انتهای پیام</p>
    </article>
  </body>
</html>