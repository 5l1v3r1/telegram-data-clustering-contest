<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/producentky-the-morning-show-rozhovor/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-21T09:56:20+00:00"/>
    <meta property="og:title" content="The Morning Show kritizují lidé, co si přejí selhání Applu, říkají producentky seriálu"/>
    <meta property="og:description" content="Reakce na pořady Apple TV+ – konkrétně na seriál The Morning Show s Jeniffer Aniston a Reese Witherspoon, který Apple dlouhodobě a intenzivně propagoval – jsou různorodé. Dalo by se říci, že zatímco diváci jsou spíše nadšeni, kritici jejich entuziasmus nesdílí. Apple ale za negativní kritikou nevidí případnou špatnou kvalitu svých pořadů, jako spíše nenávist či závist těch, kteří pořady kritizují. Producentky The Morning Show na dnešní konferenci Recode Code Media uvedly, že některé negativní recenze na seriál pocházejí od lidí, kteří „chtějí, aby Apple selhal“."/>
  </head>
  <body>
    <article>
      <h1>The Morning Show kritizují lidé, co si přejí selhání Applu, říkají producentky seriálu</h1>
      <address><time datetime="2019-11-21T09:56:20+00:00">21 Nov 2019, 09:56</time> by <a rel="author">Amaya Tomanová</a></address>
      <p>Reakce na pořady Apple TV+ – konkrétně na seriál The Morning Show s Jeniffer Aniston a Reese Witherspoon, který Apple dlouhodobě a intenzivně propagoval – jsou různorodé. Dalo by se říci, že zatímco diváci jsou spíše nadšeni, kritici jejich entuziasmus nesdílí. Apple ale za negativní kritikou nevidí případnou špatnou kvalitu svých pořadů, jako spíše nenávist či závist těch, kteří pořady kritizují. Producentky The Morning Show na dnešní konferenci Recode Code Media uvedly, že některé negativní recenze na seriál pocházejí od lidí, kteří „chtějí, aby Apple selhal“.</p>
      <related>
        <a href="https://jablickar.cz/sef-obsahu-apple-tv-odchazi-dva-tydny-po-spusteni-sluzby/"/>
      </related>
      <p>Na webu <a href="https://www.metacritic.com/tv/the-morning-show">Metacritic</a> získal seriál The Morning Show na základě recenzí od kritiků 59 bodů ze sta možných, zatímco od uživatelů získal seriál 7,7 bodů z deseti. Mimi Leder a Kerry Ehrin z produkce zasedly tento týden na zmíněné konferenci k <a href="https://www.youtube.com/watch?v=meZWCyas3EI&amp;feature=emb_logo">rozhovoru</a> s Dylanem Byersem z NBC. V průběhu interview si mimo jiné vzali na paškál také profesionální kritiky. Mimi Leder v této souvislosti uvedla, že si svým způsobem myslela, že „jsou to blázni“ a rekrutují se z řad „haterů Applu“. <i>„Nevěděla jsem, na jaký pořad vlastně koukali,“</i> prohlásila.</p>
      <p>V rozhovoru zaznělo i téma tvorby pro Apple jako takové. Kerry Ehrin přiznala, že byla často pod tlakem způsobeným představou o tom, jak by měla vypadat vlajková loď mezi pořady pro Apple TV+. <i>„Jsou chvíle, kdy se sama sebe ptám, jak za tohle mohu nést odpovědnost,“</i> přiznala. <i>„Je to trochu zastrašující. Snažím se na to myslet,“</i> dodala.</p>
      <p>V rozhovoru také zpochybnila, že by The Morning Show měla rozpočet 300 milionů dolarů, a dodala, že coby producentka si nedělá starosti s obchodním aspektem Apple TV+: <i>„Soustředíme se na příběh, který vyprávíme, na postavy. Jsme uvnitř toho. Takže když vidíme recenze, které se na věc dívají z čistě obchodního pohledu (…) svým způsobem to jde mimo nás.“</i></p>
      <figure>
        <a href="https://jablickar.cz/kdy-vyjdou-nove-epizody-serialu-na-apple-tv/the-morning-show-fb/">
          <img src="https://jablickar.cz/wp-content/uploads/2019/11/The-Morning-Show-FB.jpg"/>
        </a>
      </figure>
      <p>Zdroj: <a href="https://9to5mac.com/2019/11/19/the-morning-show-producer-interview/">9to5Mac</a></p>
    </article>
  </body>
</html>