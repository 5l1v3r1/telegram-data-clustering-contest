<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2822659-sadovomu-vrucili-pidozru.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T09:43:00+00:00"/>
    <meta property="og:title" content="Садовому вручили підозру"/>
    <meta property="og:description" content="Спеціалізована антикорупційна прокуратура вручила підозру міському голові Львова Андрію Садовому у справі індустріального парку в Рясному, будівництво якого заморожене з 2015 року."/>
  </head>
  <body>
    <article>
      <h1>Садовому вручили підозру</h1>
      <h2>Спеціалізована антикорупційна прокуратура вручила підозру міському голові Львова Андрію Садовому у справі індустріального парку в Рясному, будівництво якого заморожене з 2015 року.</h2>
      <address>
        <time datetime="2019-11-21T09:43:00+00:00">21 Nov 2019, 09:43</time>
      </address>
      <p>Про це сам Садовий сказав на сесії міської ради, повідомляє <a href="https://city-adm.lviv.ua/news/government/272955-shchoino-prokurory-kholodnytskoho-vruchyly-meni-povidomlennia-pro-pidozru-my-budemo-borotys-i-peremahaty-andrii-sadovyi">прес-служба Львівської мерії.</a></p>
      <p>«Буквально після 10-ї години я мав розмову з прокурорами Холодницького. Після довгої розмови мені вручили підозру. Мова йде про СіТіПі. У 2015 році ми публічно та відкрито провели інвестиційний конкурс, залучили компанію СіТіПі для будівництва індустріального парку. В бюджет міста поступило 54 млн грн. Паралельно з тим почався процес блокування початку цієї роботи — державні органи влади, прокуратура приїжджали, робили допити, обшуки були у багатьох. Я думав, що прийдуть колись і попросять вибачення, бо компанія за ці роки збудувала вже індустріальні парки в Румунії, Чехії і далі будує. Цей парк у нас заморожений зараз. Була трава, де корови паслись, сьогодні ця територія очікує початку робіт. Там планувалось створити 3 тисячі нових робочих місць. Напевно, я отримав такий подарунок на день св. Михаїла. Таке буває, такі реалії нашого життя. Мабуть, буде суд і стоятиме питання застави. Ми будемо боротися і перемагати», — додав міський голова Львова під час сесії міської ради.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2820935-meru-drogobica-ogolosili-pidozru-za-pobitta-aktivista.html">Меру Дрогобича оголосили підозру за побиття активіста</a>
      </blockquote>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fandriy.sadovyi%2Fvideos%2F571265123648847%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p><a href="https://www.ukrinform.ua/tag-sadovij">Садовому</a> вручили підозру за ч. 2 ст.28 и ч.2 ст. 364 Кримінального кодексу України - зловживання службовим становищем.</p>
      <figure>
        <iframe src="https://www.youtube.com/embed/LhTyE-BLrAg" width="560" height="315" data-service="Youtube" scrolling="no"/>
      </figure>
      <p>Раніше повідомлялося, що Генпрокуратура спільно з Нацполіцією розслідують факти зловживання службовими особами Львівської міськради. За даними ГПУ, досудовим розслідуванням було встановлено, що службові особи Львівської міської ради, зловживаючи службовим становищем, уклали з суб'єктом господарювання договір купівлі-продажу земельної ділянки за ціною понад 50 млн грн, незважаючи на те, що нормативно-грошова оцінка цієї земельної ділянки становила 140 млн грн, чим заподіяли збитки в особливо великих розмірах. Ідеться про земельну ділянку в Рясному-2 під індустріальний парк, обсягом близько 30 га. Реалізація проєкту стартувала у 2013 році.</p>
    </article>
  </body>
</html>