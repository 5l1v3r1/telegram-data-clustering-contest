<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/alman-buyukelcilik-avukati-casusluktan-gozaltinda-turkiye-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-21T09:35:00+00:00"/>
    <meta property="og:title" content="‘Alman Büyükelçilik avukatı casusluktan gözaltında’"/>
    <meta property="og:description" content="‘Alman Büyükelçilik avukatı casusluktan gözaltında’ | aydinlik.com.tr"/>
  </head>
  <body>
    <article>
      <h1>‘Alman Büyükelçilik avukatı casusluktan gözaltında’</h1>
      <address>
        <time datetime="2019-11-21T09:35:00+00:00">21 Nov 2019, 09:35</time>
      </address>
      <p>
        <b>Almanya ile Türkiye arasında kriz çıkaracak yeni bir gelişme yaşandı. Ankara’daki Alman Büyükelçiliği avukatının 'casusluk' suçlamasıyla gözaltına alındığı iddia edildi.</b>
      </p>
      <p>Der Spiegel dergisinin internet sitesinde yer alan habere göre, Almanya’nın Ankara Büyükelçiliği’nde görevli Türk avukatın “casusluk” suçlamasıyla geçen Eylül ayında gözaltına alındığı iddia edildi. Avukatın o zamandan beri Türkiye’de tutuklu bulunduğu belirtildi.</p>
      <p>Habere göre, Almanya Büyükelçiliği, Türk avukatı, iltica eden Türk vatandaşlarının hukuki durumunu sorgulamak için görevlendirdi. İddiaya göre, avukat, iltica eden Türk vatandaşların ülkelerine dönmeleri halinde yargılanıp yargılanmayacaklarını ve hapse atılma olasılıklarını Emniyet ve Savcılık’tan sordu.</p>
      <p>Avukatın elde ettiği bilgiler ise daha sonra Federal Göçmen ve Mülteci Dairesi’ne (Bundesamt für Migration und Flüchtlinge – Bamf) iletildi.</p>
      <p>Avukatın elinde Almanya’ya iltica eden Türk vatandaşlarının isim listesi bulunduğu belirtildi.</p>
      <p>Alman hükümetinin, avukatın elinde bulunan yaklaşık 50 Türk vatandaşının dosyasının MİT’in eline geçmiş olmasından endişe duyduğu ifade edildi. Söz konusu kişilerin arasında FETÖ mensuplarının da bulunduğu kaydedildi.</p>
      <p>Alman Dışişleri Bakanlığı’nın tutuklama olayını “kabullenilemez” bulduğu ve konunun hassasiyetle ele alındığı belirtilirken, Alman Büyükelçiliği’nin de avukatın serbest bırakılması için uğraştığı ifade edildi.</p>
      <p>Kaynak: Veryansın Tv</p>
      <related>
        <h4>Benzer Haberler</h4>
        <a href="https://www.aydinlik.com.tr/dunya/2017-mayis/zarrab-in-avukati-buyukelcilik-konutu-onunde-goruldu"/>
        <a href="https://www.aydinlik.com.tr/abd-li-papaz-darbe-ve-casusluktan-tutuklandi-turkiye-agustos-2017"/>
      </related>
    </article>
  </body>
</html>