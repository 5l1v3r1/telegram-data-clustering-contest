<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135600/rahmi-turandan-saraya-giden-chpli-iddiasiyla-ilgili-aciklama-geldi"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-21T09:22:00+00:00"/>
    <meta property="og:title" content="Rahmi Turan'dan 'Saray'a giden CHP'li' iddiasıyla ilgili açıklama geldi"/>
    <meta property="og:description" content="Sözcü yazarı Rahmi Turan, dünkü yazısında, Saray'a Erdoğan'ın huzuruna çıkan bir CHP'li olduğunu ve Erdoğan'ın aynı CHP'liyi genel başkan olarak görmek istediğini aktarmıştı."/>
  </head>
  <body>
    <article>
      <h1>Rahmi Turan'dan 'Saray'a giden CHP'li' iddiasıyla ilgili açıklama geldi</h1>
      <h2>Sözcü yazarı Rahmi Turan, dünkü yazısında, Saray'a Erdoğan'ın huzuruna çıkan bir CHP'li olduğunu ve Erdoğan'ın aynı CHP'liyi genel başkan olarak görmek istediğini aktarmıştı.</h2>
      <address>
        <time datetime="2019-11-21T09:22:00+00:00">21 Nov 2019, 09:22</time>
      </address>
      <p><b>Rahmi Turan</b>'ın Sözcü gazetesindeki iddiası siyaset gündemine oturdu. </p>
      <p>Turan, yazısında isim vermeden bir CHP'linin 9 Kasım'da Saray'a giderek,  AKP'li Cumhurbaşkanı Erdoğan ile gizlice görüştüğünü yazmıştı. </p>
      <h3>TURAN'DAN AÇIKLAMA GELDİ </h3>
      <p>Rahmi Turan, CHP'de tepkiye yol açan iddiasını bugün de köşesinden sürdürdü.</p>
      <p>
        <i>
          <b>Turan'ın Müthiş Haber 2 başlıklı yazısı şöyle:</b>
        </i>
      </p>
      <p>Dünkü “Müthiş haber” başlıklı yazım büyük gürültü koparttı.</p>
      <p>Soran sorana:</p>
      <p>“9 Kasım akşamı Külliye'de (Saray'da) AKP Genel Başkanı ve Cumhurbaşkanı Erdoğan ile görüşen CHP'li kim?”</p>
      <p><b>“Haber doğru mu?” </b>diye soranlar da var.</p>
      <p>Saray'a yakın haber kaynağıma bir kez daha sordum:</p>
      <p>
        <b>“Yanılmış olmayasın?”</b>
      </p>
      <p>Kesin bir ifade ile:</p>
      <p><b>“Yüzde yüz doğru!”</b> diye teminat verdi.</p>
      <p>Peki kim o kişi?</p>
      <p>Haber kaynağım kopan gürültü üzerine dün “Ortalığın bu kadar hararetleneceğini düşünmemiştim. Şimdi belki de işimden gücümden olacağım!” diye endişeye kapıldı. Ben de ona, söylediği ismi unutacağıma dair söz verdim.</p>
      <p>Saray'ı kim ziyaret ettiyse medeni cesaret gösterip kendisi açıklamalı.</p>
      <p>Ya da AKP Genel Başkanı Erdoğan'a sorulmalı.</p>
      <p>İşin aslı nedir?</p>
      <p>Parti genel başkanı olduğu gibi aynı zamanda Cumhurbaşkanı olarak da görev yapan Erdoğan'ın yapacağı açıklama bire bir doğru olacaktır.</p>
      <p>Koskoca Cumhurbaşkanı yanlış söz söyleyecek değil herhalde… Onun açıklaması tüm tereddütleri bitirir!</p>
      <p>Erdoğan'ın cevabı şu şıklardan biri olacaktır:</p>
      <p>a) “Haber doğru değildir” diyebilir.</p>
      <p>b) “Haber doğrudur ama o kişinin kim olduğu bizim özel konumuzdur” diyerek isim açıklamayabilir.</p>
      <p>c) “Kamuoyunun bilmesinde yarar var” diyerek o ismi açıklayabilir.</p>
      <p>★★★</p>
      <p>Ülkemizin siyasetinde her türlü mücadele olabiliyor.</p>
      <p>Hiç umulmayan kişi ya da kişiler parti değiştirip karşı saflara geçebiliyor.</p>
      <p>Daha önce zehir zemberek sözlerle suçladıkları partiye kapak atıp, o partinin has adamı olan çok sayıda siyasetçi var.</p>
      <p>9. Cumhurbaşkanı cennet mekân Süleyman Demirel'in dediği gibi “Siyasette 24 saat sonra ne olacağı belli olmaz!”</p>
      <related>
        <h4>Bağlantılı Haberler</h4>
        <a href="https://www.gercekgundem.com/siyaset/135650/kilicdaroglundan-rahmi-turanin-iddiasiyla-ilgili-ilk-aciklama"/>
        <a href="https://www.gercekgundem.com/siyaset/135615/erdoganla-gorusen-chpli-iddiasiyla-ilgili-yazdi-bu-tartismanin-bir-de-diger-yonu-var"/>
        <a href="https://www.gercekgundem.com/siyaset/135542/kemal-kilicdaroglu-ismail-kucukkaya-ile-calar-saate-konuk-olacak"/>
        <a href="https://www.gercekgundem.com/siyaset/135564/rahmi-turan-sonsuza-kadar-kacacak-degil"/>
        <a href="https://www.gercekgundem.com/medya/135563/gurkan-hacirdan-rahmi-turan-yorumu-mevzu-buraya-geldi"/>
        <a href="https://www.gercekgundem.com/siyaset/135559/kilicdaroglunun-basdanismanindan-ilginc-rahmi-turan-tweeti"/>
        <a href="https://www.gercekgundem.com/siyaset/135560/muharrem-ince-chp-yonetimi-bu-ismi-bulmalidir"/>
        <a href="https://www.gercekgundem.com/siyaset/135558/ozgur-ozelden-rahmi-turanin-iddialarina-tepki-hic-kimsenin-saray-kapilarinda-isi-yok"/>
        <a href="https://www.gercekgundem.com/siyaset/135556/zafer-arapkirliden-turana-tepki-konusmak-zorunda"/>
        <a href="https://www.gercekgundem.com/medya/135497/fatih-portakaldan-rahmi-turan-yorumu-bu-durum-erdogani-da-zorda-birakir"/>
      </related>
    </article>
  </body>
</html>