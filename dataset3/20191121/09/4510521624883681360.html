<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/targoviste/reactia-viorel-moldovan-posibilitatea-prelua-nationala-mi-as-imbratisa-sotia-pune-saua-cal-lua-arma-m-as-duce-lupta-1_5dd6594c5163ec42714011c8/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T09:31:45+00:00"/>
    <meta property="og:title" content="Reacţia lui Viorel Moldovan la posibilitatea de a prelua naţionala: „Mi-aş îmbrăţişa soţia, aş pune şaua pe cal, aş lua arma şi m-aş duce la luptă“"/>
    <meta property="og:description" content="Viorel Moldovan, antrenorul Chindiei Târgovişte, echipă pe care a promovat-o în Liga I, se află pe lista FRF cu posibili înlocuitori ai lui Cosmin Contra. Fostul component al generaţiei de aur aşteaptă să fie chemat la ”luptă” pentru barajul din Liga Naţiunilor."/>
  </head>
  <body>
    <article>
      <h1>Reacţia lui Viorel Moldovan la posibilitatea de a prelua naţionala: „Mi-aş îmbrăţişa soţia, aş pune şaua pe cal, aş lua arma şi m-aş duce la luptă“</h1>
      <address><time datetime="2019-11-21T09:31:45+00:00">21 Nov 2019, 09:31</time> by <a rel="author">Corina Slămnoiu</a></address>
      <h4>Viorel Moldovan, antrenorul Chindiei Târgovişte, echipă pe care a promovat-o în Liga I, se află pe lista FRF cu posibili înlocuitori ai lui Cosmin Contra. Fostul component al generaţiei de aur aşteaptă să fie chemat la ”luptă” pentru barajul din Liga Naţiunilor.</h4>
      <p>„De dacii liberi aţi auzit? Au fost nişte triburi care făceau parte din dacii ăştia liberi. Eu vin din nord, sunt costoboc. Costobocii erau consideraţi spaima împăratului Marcus Aurelius.</p>
      <p>Să mergi selecţioner este exact ca şi cum m-aş duce la luptă. Mi-aş îmbrăţişa soţia, copiii, aş pune şaua pe cal, aş lua arma şi m-aş duce la luptă. Abia aştept momentul acesta. Rămâne de văzut când va veni. Nu contează dacă sunt pe listă.</p>
      <p>Mai devreme sau mai târziu va veni momentul ăla, o să vedeţi. Acum trebuie să fac treabă foarte bună la Chindia, echipa mea trebuie să joace. Am făcut un fotbal de calitate, incisiv, am nevoie de o echipă nervoasă cu nervii, să avem flacără, să mergem înainte", a spus Viorel Moldovan. </p>
      <p>Viorel Moldovan a început fotbalul la Gloria Bistriţa, iar în cariera de fotbalist a trecut pe echipe precum Dinamo Bucureşti, Neuchatel Xamax, Grasshoppers, Coventry City, Fenerbahce, FC Nantes, Al-Wahda, Servette, Poli Timişoara şi Rapid Bucureşti. În echipa naţională a României a evoluat în 70 de meciuri si a marcat 25 de goluri.</p>
      <hr/>
    </article>
  </body>
</html>