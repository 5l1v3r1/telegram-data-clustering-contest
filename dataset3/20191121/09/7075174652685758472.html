<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.svetplus.com/vesti/55182/arandjelovdan-je-druga-najveca-srpska-slava-samo-ovako-se-pravilno-proslavlja"/>
    <meta property="og:site_name" content="Svet Plus"/>
    <meta property="article:published_time" content="2019-11-21T09:14:46+00:00"/>
    <meta property="og:title" content="Aranđelovdan je druga najveća srpska slava: Samo ovako se pravilno proslavlja!"/>
    <meta property="og:description" content="Za praznik Svetog Arhangela Mihaila vezuju se dve velike zablude - da je jedini živi svetac i da se na ovaj dan ne sprema žito. Aranđelovdan je druga najveća srpska slava, a samo ovako se pravilno proslavlja! Arhanđel Mihailo zaštitnik je loze Nemanjića i jedan od svetaca koji uživa veliko poštovanje u našem narodu."/>
  </head>
  <body>
    <article>
      <h1>Aranđelovdan je druga najveća srpska slava: Samo ovako se pravilno proslavlja!</h1>
      <h2>Za praznik Svetog Arhangela Mihaila vezuju se dve velike zablude - da je jedini živi svetac i da se na ovaj dan ne sprema žito. Aranđelovdan je druga najveća srpska slava, a samo ovako se pravilno proslavlja! Arhanđel Mihailo zaštitnik je loze Nemanjića i jedan od svetaca koji uživa veliko poštovanje u našem narodu.</h2>
      <address><time datetime="2019-11-21T09:14:46+00:00">21 Nov 2019, 09:14</time> by <a rel="author">O.J</a></address>
      <p>Srpska pravoslavna crkva i pravoslavni vernici sutra 21. novembra slave Sabor Svetog arhangela Mihaila - Aranđelovdan.</p>
      <p>
        <u>
          <b>Arhanđel Mihailo zaštitnik je loze Nemanjića i jedan od svetaca koji uživa veliko poštovanje u našem narodu.</b>
        </u>
      </p>
      <p>Aranđelovdan je, po brojnosti vernika koji ga slave, druga najčešća slava kod Srba posle Svetog Nikole. Ovaj svetac predstavljen je na ikonama tako da u svojoj desnoj ruci drži koplje, koje upire protiv Lucifera. Smatra se čuvarem vere pravoslavne i borcem protiv jeresi. Arhangel Mihailo prvi je među anđelima i vojvodama nebeske vojske, a njegovo ime na jevrejskom znači</p>
      <p>
        <b>"ravan Bogu".</b>
      </p>
      <figure>
        <img src="http://www.svetplus.com/userfiles/images/arandjelovdan3.jpg"/>
      </figure>
      <p>
        <b>Za praznik Svetog Arhangela Mihaila vezuju se dve velike zablude - da je jedini živi svetac i da se na ovaj dan ne sprema žito.</b>
      </p>
      <p>Mnoga su narodna verovanja ο ovom anđelu. Kažu da on obilazi sve bolesnike i ako stane kod nogu – nije dobro, a ako je kod glave - bolesnik će ozdraviti.</p>
      <p>Slavi se u jesen, a po narodnom verovanju to je zato što kad su sveci delili uloge, Arhangel Mihailo dobio je jesenje i zimsko vreme - vreme zime i zimskih teškoća. Govori se da u ovo vreme Arhangel luta svetom obučen u prosjaka da izgrdi nevernike i pomogne nevoljnicima.</p>
      <figure>
        <img src="http://www.svetplus.com/userfiles/images/aran.jpg"/>
      </figure>
      <p>
        <b>Jedno narodno verovanje kaže da se prema vremenskim uslovima na ovaj dan, može odrediti kakva će biti godina. Kaže se: kakvo je vreme na Aranđelovdan, tako će biti tokom cele zime i proleća! U nekim krajevima Srbije, ovaj anđeo se slavi i kao zaštitnik stočara jer se veruje da samo on može oterati vukove.</b>
      </p>
      <figure>
        <img src="http://www.svetplus.com/userfiles/images/mihailo.jpg"/>
      </figure>
      <p>Postoji verovanje i običaj kod mnogih hrišćana koji slave svetog Mihaila, da, pošto ga smatraju živim svecem, ne spremaju žito, što je neopravdano i netačno. Neophodno je pripremiti žito za slavu, jer svi svetitelji i svi umrli živi su pred Bogom.</p>
      <p>Da li će Aranđelovdan biti proslavljen uz posnu ili mrsnu trpezu, zavisi od toga na koji dan pada, a žito je obavezno.</p>
      <p><b>"Žito za slavu se ne donosi za sveca već za naše upokojene pretke",</b> objašnjava sveštenik Arhiepiskopije beogradsko-karlovačke Gligorije Marković.</p>
      <figure>
        <iframe src="https://www.youtube.com/embed/w_PKpjk42xE" width="560" height="315" data-service="Youtube" scrolling="no"/>
      </figure>
    </article>
  </body>
</html>