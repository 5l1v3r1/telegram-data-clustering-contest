<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/egitim-personeli/ara-tatil-etkinliklerine-yogun-ilgi-h543847.html"/>
    <meta property="og:site_name" content="KamuAjans"/>
    <meta property="article:published_time" content="2019-11-21T09:05:42+00:00"/>
    <meta property="og:title" content="Ara Tatil Etkinliklerine Yoğun İlgi"/>
    <meta property="og:description" content="2019-2020 Eğitim öğretim yılında ilk defa uygulanan ara tatilde Milli Eğitim Bakanlığı tarafından yayınlanan etkinlikler aileler ve öğrenciler tarafından yoğun ilgi görüyor. Ara tatilde aileleri ile birlikte birçok etkinliğe katılan öğrenciler hem eğleniyor hem de öğreniyor."/>
  </head>
  <body>
    <article>
      <h1>Ara Tatil Etkinliklerine Yoğun İlgi</h1>
      <address><time datetime="2019-11-21T09:05:42+00:00">21 Nov 2019, 09:05</time> by <a rel="author">KamuAjans</a></address>
      <p>
        <b>2019-2020 Eğitim öğretim yılında ilk defa uygulanan ara tatilde Milli Eğitim Bakanlığı tarafından yayınlanan etkinlikler aileler ve öğrenciler tarafından yoğun ilgi görüyor. Ara tatilde aileleri ile birlikte birçok etkinliğe katılan öğrenciler hem eğleniyor hem de öğreniyor.</b>
      </p>
      <p>Milli Eğitim Bakanlığınca bu yıl ilk kez gerçekleştirilen ara tatil uygulaması kapsamında Bursa’da gerçekleştirilen etkinlikler yoğun ilgi gördü. Bursalı öğrenciler oyunla, kültürle, ilimle, sanatla buluştu. Bakanlık tarafından yayınlanan ara tatil etkinlik takviminde tavsiye edilen birçok etkinliğe aileleri ile birlikte katılan öğrenciler hem eğlendi hem öğrendi. Müzelerde Bursa’nın kültür ve tarihini öğrenen öğrenciler, Botanik Park ve hayvanat bahçesinde doğayla iç içe zaman geçirirken Bilim ve Teknoloji Merkezinde gerçekleştirdikleri deney ve gözlemlerle bilime gizemli bir yolculuk yaptılar.</p>
      <p>Dülger: Öğrencileri yaşamdan öğrenmeye gönderdik</p>
      <p>Ara tatilin eğitime verilen bir ara olmadığını vurgulayan İl Milli Eğitim Müdürü Sabahattin Dülger; “Çocuklarımıza birbirinden güzel etkinlikler tavsiye ettik. Ara tatilde çocuklarımızı hayatın merkezine, yaşamdan beslenmeye ve öğrenmeye gönderdik. Öğrencilerimizin ve velilerimizin keyifli bir hafta geçirdiğini gözlemliyoruz. Çocuklarımız, aileleriyle birlikte hafta boyunca sporla, sanatla, doğayla, kültürle buluştu. Velilerimizi de bu etkinliklerde çocuklarıyla birlikte görmek bizleri mutlu etti. Hepsini kutluyorum. Ayrıca bu etkinliklerin gerçekleştirilmesinde bizlere destek veren herkese teşekkür ediyorum.” dedi.</p>
      <p>İlk ara tatilde öğrencilerin tercihine sunulan etkinlik programında gezi, sağlık, doğa ve çevre, bilgi ve teknoloji, iletişim, okuryazarlık, sanatsal ve sportif faaliyetler, araştırma ve gözlem, oyun oynama ve bulmaca çözme, sosyal sorumluluk, günlük yaşam becerileri, el sanatları, bilim, yardımlaşma, kariyer planlama, aile günü gibi birçok etkinlik yer alıyor.</p>
    </article>
  </body>
</html>