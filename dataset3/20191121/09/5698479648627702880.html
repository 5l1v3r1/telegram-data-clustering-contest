<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/five-european-countries-denounce-us-turnaround-on-israeli-settlements"/>
    <meta property="og:site_name" content="euronews"/>
    <meta property="article:published_time" content="2019-11-21T09:08:36+00:00"/>
    <meta property="og:title" content="پنج کشور اروپایی موضع آمریکا درباره شهرک‌سازی اسرائیل را محکوم کردند"/>
    <meta property="og:description" content="شهرک سازی اسرائیل در بخش‌های اشغالی کرانه باختری رود اردن از سال ۱۹۶۷ تا کنون در تمام دولت‌های اسرائیلی تداوم داشته اما از زمان به روی کار آمدن بنیامین نتانیاهو با سرعت بیشتری دنبال شده است."/>
  </head>
  <body>
    <article>
      <h1>پنج کشور اروپایی موضع آمریکا درباره شهرک‌سازی اسرائیل را محکوم کردند</h1>
      <address><time datetime="2019-11-21T09:08:36+00:00">21 Nov 2019, 09:08</time> by <a rel="author">یورونیوز فارسی </a></address>
      <p>نمایندگان پنج کشور اروپایی در سازمان ملل متحد به صورت تلویحی و بدون اشاره مستقیم به واشنگتن، تصمیم آمریکا برای مشروعیت بخشی به شهرک‌سازی‌های اسرائیل را محکوم کردند.</p>
      <p>فرانسه و بریتانیا به عنوان اعضای دائم و آلمان، بلژیک و لهستان اعضای غیردائم شورای امنیت سازمان ملل متحد در بیانیه‌ای مشترک تصریح کردند: «موضع ما در خصوص سیاست شهرک سازی اسرائیل در اراضی اشغالی فلسطین از جمله بیت المقدس شرقی تغییری نکرده و واضح و صریح است.»</p>
      <p>نمایندگان کشورهای یاد شده در این بیانیه که پیش از نشست شورای امنیت در باره خاورمیانه منتشر شد موضع خود را اینگونه اعلام کرده‌اند: «هرگونه فعالیت شهرک سازی بر اساس حقوق بین الملل غیر قانونی است. این اقدام همچنین مخل راه حلی صلح آمیز برای تشکیل دو کشور مستقل و نیز برهم زننده چشم انداز یک صلح پایدار در منطقه است.»</p>
      <p>در بخش دیگری از این بیانیه آمده است: «ما از اسرائیل می‌خواهیم که به موجب تعهدات خود به عنوان قدرت اشغالگر به کلیه فعالیت‌های شهرک سازی پایان دهد.»</p>
      <p>مایک پمپئو،‌ وزیر خارجه آمریکا روز دوشنبه به صراحت اعلام کرد که از دید دولت ایالات متحده ساخت شهرک‌های اسرائیلی در کرانه باختری رود اردن به خودی خود مغایر با مقررات بین المللی نیست.</p>
      <p>موضع جدید دولت آمریکا در قبال شهرک سازی‌های اسرائیل در کرانه باختری رود اردن همانند به رسمیت شناختن بیت المقدس به عنوان پایتخت اسرائیل و نیز تایید حاکمیت اسرائیل بر بلندی‌های جولان گامی دیگر در جهت جدایی آشکار از خط مشی مرسوم دیپلماتیک در این کشور به حساب می‌آید.</p>
      <p>این در حالیست که وزیر خارجه آمریکا در توجیه این تصمیم گفته است: «موضع‌گیری‌های ایالات متحده آمریکا درباره شهرک‌سازی در کرانه باختری- که اسرائیل در جنگ سال ۱۹۶۷ آن را در اختیار گرفت- تا کنون به یک شکل نبوده است به طوری که جیمی کارتر دموکرات آن را مغایر با مقررات بین‌الملل توصیف کرده است و رونالد ریگان جمهوری‌خواه گفته بود که آن را ذاتاً غیرقانونی نمی‌داند.»</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/18/trump-administration-says-israeli-settlements-aren-t-illegal">تغییر سیاست ۴۰ ساله آمریکا: شهرک‌سازی‌های اسرائیل مغایر قوانین بین‌الملل نیست</a>
        </li>
        <li>
          <a href="https://farsi.euronews.com/2019/03/21/trump-says-time-for-u-s-to-recognize-israeli-sovereignty-over-golan">ترامپ: حاکمیت اسرائیل بر بلندی‌های جولان را باید به رسمیت شناخت</a>
        </li>
        <li>
          <a href="https://farsi.euronews.com/2017/12/06/trump-informs-abbas-that-he-wants-to-transfer-the-embassy-to-jerusalem-">آمریکا سفارت خود را به بیت‌المقدس منتقل می‌کند</a>
        </li>
      </ul>
      <p>شهرک سازی اسرائیل در بخش‌های اشغالی کرانه باختری رود اردن از سال ۱۹۶۷ تا کنون در تمام دولت‌های اسرائیلی تداوم داشته اما از زمان به روی کار آمدن بنیامین نتانیاهو،‌ با سرعت بیشتری دنبال شده است.</p>
      <p>در حال حاضر بیش از چهارصد هزار اسرائیلی در بخش‌های اشغالی کرانه باختری رود اردن در شهرک‌های یهودی نشین زندگی می‌کنند.</p>
      <p>
        <a href="https://twitter.com/euronews_pe">
          <b>به توییتر یورونیوز فارسی بپیوندید</b>
        </a>
      </p>
    </article>
  </body>
</html>