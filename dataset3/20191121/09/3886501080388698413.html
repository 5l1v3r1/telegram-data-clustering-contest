<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119599-aleksic-stefanovic-i-tuzilastvo-da-odgovore-da-li-su-uhapseni-policajci-zbog-marihuane-u-jovanjici?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-21T09:55:04+00:00"/>
    <meta property="og:title" content="Aleksić: Stefanović i tužilaštvo da odgovore da li su uhapšeni policajci zbog marihuane u Jovanjici"/>
    <meta property="og:description" content="Potpredsednik Narodne stranke Miroslav Aleksić pozvao je danas Tužilaštvo za organizovani kriminal da objavi da li su zbog uzgajanja marihuane na poljoprivrednom dobru &quot;Jovanjica&quot; kod Stare Pazove uhapšeni i policajci i vlasnik tog dobra Predrag Koluvija, za koga Aleksić navodi da je blizak Srpskoj naprednoj stranci.&quot;Tužilaštvo i policija danima javnosti daju informacije 'na kašičicu', i to tek pošto sam u Skupštini Srbije javno postavio pitanja o zapleni marihuane. Pozivam i ministra unutrašnjih poslova Nebojšu Stefanovića, koji upadljivo ćuti o 'Jovanjici', da iznese sve detalje ovog slučaja i da saopšti da li su naoružani policajci u civilu čuvali zasad marihuane i da li su i oni medju uhapšenima&quot;, naveo je Aleksić u pisanoj izjavi.Aleksić je dodao da tužilaštvo u svom jučerašnjem &quot;šturom saopštenju&quot; nije navelo ni koliko je marihuane zaplenjeno i upitao da li je tačno da je pronadjeno 37.000 stabljika.&quot;Da li se potpune informacije kriju jer su na 'Jovanjici' česti gosti bili ministar odbrane Aleksandar Vulin…"/>
  </head>
  <body>
    <article>
      <h1>Aleksić: Stefanović i tužilaštvo da odgovore da li su uhapšeni policajci zbog marihuane u Jovanjici</h1>
      <address>
        <time datetime="2019-11-21T09:55:04+00:00">21 Nov 2019, 09:55</time>
      </address>
      <p><b>Potpredsednik Narodne stranke Miroslav Aleksić pozvao je danas Tužilaštvo za organizovani kriminal da objavi da li su zbog uzgajanja marihuane na poljoprivrednom dobru "Jovanjica" kod Stare Pazove uhapšeni i policajci i vlasnik tog dobra Predrag Koluvija, za koga Aleksić navodi da je blizak Srpskoj naprednoj stranci.</b><br/><br/>"Tužilaštvo i policija danima javnosti daju informacije 'na kašičicu', i to tek pošto sam u Skupštini Srbije javno postavio pitanja o zapleni marihuane. Pozivam i ministra unutrašnjih poslova Nebojšu Stefanovića, koji upadljivo ćuti o 'Jovanjici', da iznese sve detalje ovog slučaja i da saopšti da li su naoružani policajci u civilu čuvali zasad marihuane i da li su i oni medju uhapšenima", naveo je Aleksić u pisanoj izjavi.<br/><br/>Aleksić je dodao da tužilaštvo u svom jučerašnjem "šturom saopštenju" nije navelo ni koliko je marihuane zaplenjeno i upitao da li je tačno da je pronadjeno 37.000 stabljika.<br/><br/>"Da li se potpune informacije kriju jer su na 'Jovanjici' česti gosti bili ministar odbrane Aleksandar Vulin i direktor Koridora Srbije Zoran Babić, kao i drugi naprednjački čelnici", upitao je Aleksić.<br/><br/>On je istakao da Stefanović mora da hitno da bude smenjen.<br/><br/>"Posle nesumnjivih dokaza koje je izneo uzbunjivač iz 'Krušika' Aleksandar Obradović da je Stefanović sa svojim ocem Brankom Stefanovićem umešan u trgovinu oružjem, sada postoje ozbiljne sumnje da su policajci umešani u proizvodnju marihuane. Stefanovićev ostanak na funkciji ministra policije je neodrživ i on mora da ode", naveo je Aleksić.<br/><br/>On je rekao da mora biti ispitana i odgovornost ministra poljoprivrede Branislava Nedimovića.<br/><br/>"Njegovo ministarstvo je dalo dozvolu za uzgoj industrijske konoplje i državne subvencije 'Jovanjici', gde je posadjena i uzgajana marihuana. Novac gradjana Srbije iskorišćen je za gajenje marihuane i Nedimović mora zbog toga da odgovara", dodao je Aleksić.</p>
    </article>
  </body>
</html>