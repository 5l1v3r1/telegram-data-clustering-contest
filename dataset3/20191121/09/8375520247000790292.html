<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/goncharuk-stverdzhuje-shcho-ukrajina-ta-mvf-blizki-do-ukladannya-ugodi--641404.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T09:17:47+00:00"/>
    <meta property="og:title" content="Гончарук стверджує, що Україна та МВФ близькі до укладання угоди"/>
    <meta property="og:description" content="Місія МВФ розпочала роботу в Україні 14 листопада"/>
  </head>
  <body>
    <article>
      <h1>Гончарук стверджує, що Україна та МВФ близькі до укладання угоди</h1>
      <address>
        <time datetime="2019-11-21T09:17:47+00:00">21 Nov 2019, 09:17</time>
      </address>
      <h4>Місія МВФ розпочала роботу в Україні 14 листопада</h4>
      <p>Переговори з Міжнародним валютним фондом щодо укладання нової кредитної програми співпраці тривають у робочому порядку, сторони наблизилися до укладання нової угоди про співпрацю.</p>
      <p>Про це повідомив прем'єрміністр України Олексій Гончарук.</p>
      <p>«Ми достатньо близько підійшли до досягнення домовленості з колегами на робочому рівні», — повідомив Гончарук.</p>
      <p>Водночас прем'єрміністр заявив, що не буде коментувати точних строків та деталей нової кредитної програми, а тривалі переговори з фондом Гончарук назвав нормою.</p>
      <p>Напередодні міністерка фінансів України Оксана Маркарова заявила, що <a href="https://glavcom.ua/economics/finances/markarova-zayavila-shcho-ukrajina-maje-vidmovitisya-vid-spivpraci-z-mvf-641038.html">Україна має закінчити співпрацю з Міжнародним валютним фондом у 2023 році</a>, а програма, щодо якої наразі тривають переговори, має стати останньою.</p>
      <p>Нагадаємо, місія <a href="https://glavcom.ua/news/ukrajinska-delegaciya-provela-peremovini-z-mvf-shchodo-novoji-kreditnoji-programi-640430.html">МВФ розпочала роботу в Україні</a> 14 листопада.</p>
      <p>Наразі Україна перебуває у короткостроковій кредитній програмі МВФ, яка має завершитися на початку 2020 року. В межах цієї програми країна отримала 1 транш з передбачених трьох на загальну суму 3,9 мільярда доларів.</p>
      <p>Місія МВФ була в Україні й у вересні. 18 жовтня у МВФ повідомили, що повернуть свою місію назад до України найближчим часом. Згодом прем'єр-міністр Олексій Гончарук повідомив, що місія МВФ має прибути в Україну приблизно 4 листопада. Однак цього не сталося.</p>
      <p>Нещодавно видання The Wall Street Journal повідомило, що МВФ заморозив співпрацю з Україною, зокрема виплату траншів в межах чинної програми, через судові процеси навколо Приватбанку та ймовірність того, що колишні власники можуть повернути над ним контроль.</p>
      <p>За даними видання, у МВФ прагнуть, аби українська влада активніше домагалася повернення коштів, які Ігор Коломойський та Геннадій Боголюбов вивели з Приватбанку напередодні його націоналізації. В уряді цю інформацію спростували, зазначивши, що МВФ не заморожував співпраці з Україною.</p>
      <footer>Джерело: <a href="http://hromadske.ua/">Громадське</a></footer>
      <related>
        <a href="https://glavcom.ua/news/zelenskiy-vidreaguvav-na-skandalni-zayavi-kolomoyskogo-641323.html"/>
        <a href="https://glavcom.ua/economics/finances/markarova-zayavila-shcho-ukrajina-maje-vidmovitisya-vid-spivpraci-z-mvf-641038.html"/>
        <a href="https://glavcom.ua/columns/kodarchenko/na-ukrajinu-v-2020-roci-ochikuje-byudzhet-projidannya-640483.html"/>
      </related>
    </article>
  </body>
</html>