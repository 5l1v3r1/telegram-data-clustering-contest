<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520787-nalada-domacnosti-v-eurozone-by-se-konecne-mohla-zlepsovat-ranni-zprava-z-financniho-trhu/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T09:08:52+00:00"/>
    <meta property="og:title" content="Nálada domácností v eurozóně by se konečně mohla zlepšovat (Ranní zpráva z finančního trhu)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Nálada domácností v eurozóně by se konečně mohla zlepšovat (Ranní zpráva z finančního trhu)</h1>
      <address><time datetime="2019-11-21T09:08:52+00:00">21 Nov 2019, 09:08</time> by <a rel="author">Investiční bankovnictví</a></address>
      <p>
        <b>Nálada evropských domácností by se konečně mohla začít zlepšovat díky zvyšujícím se disponibilním <a href="https://www.kurzy.cz/duchod/">důchodům</a> a snížení některých geopolitických rizik. Jak situaci vnímají bankéři z <a href="https://www.kurzy.cz/tema/ecb/">ECB</a>, se dozvíme ze zveřejněného zápisu z posledního jednání. Z USA se dočkáme tradičních týdenních dat z <a href="https://www.kurzy.cz/cnb/ekonomika/prace-a-mzdy/">trhu práce</a>, ta potvrdí, že ten zatím zůstává silný. Lepší data čekáme i u podnikatelského výhledu z Philadelphie či z trhu <a href="https://regiony.kurzy.cz/katastr/">nemovitostí</a>. Z regionu polská data potvrdí napjatost tamního <a href="https://www.kurzy.cz/cnb/ekonomika/prace-a-mzdy/">trhu práce</a>.</b>
      </p>
      <p>
        <b>Americkému realitnímu trhu pomáhají nižší sazby</b>
      </p>
      <p>Spotřebitelská důvěra v <a href="https://www.kurzy.cz/tema/eurozona/">eurozóně</a> by se konečně mohla zlepšit. Její ukazatel totiž v podstatě celý letošní rok stagnuje kolem hodnoty -7 bodů (0,6 standardní odchylky nad dlouhodobým průměrem). Akomodativní měnová politika, fiskální stimuly, napjatý <a href="https://www.kurzy.cz/cnb/ekonomika/prace-a-mzdy/">trh práce</a> a nízká <a href="https://www.kurzy.cz/makroekonomika/inflace/">inflace</a> (hlavně díky nižším <a href="https://www.kurzy.cz/komodity/phm/">cenám pohonných hmot</a>), to vše jsou faktory podporující disponibilní <a href="https://www.kurzy.cz/duchod/">důchody</a> evropských domácností. Výsledkem by mělo být zlepšení indikátoru spotřebitelské důvěry.</p>
      <p>Prodeje stávajících domů v USA by měly vykázat za říjen vzestup a vrátit se na srpnovou úroveň. Po velmi slabém začátku roku je na rezidenčním trhu patrné určité oživení související s předchozím poklesem tržních <a href="https://www.kurzy.cz/urokove-sazby/">úrokových sazeb</a>. Ten se však již zastavil, takže ve zbytku roku bude další růst aktivity na rezidenčním trhu spíše omezený.</p>
      <p>
        <b>Američtí centrální bankéři vnímají rizika z obchodních válek</b>
      </p>
      <p>Ceny německých průmyslových výrobců překvapily svým říjnovým poklesem a představují významný protiinflační faktor. A to nejenom pro <a href="https://www.kurzy.cz/tema/ecb/">ECB</a>, ale i pro naši centrální banku. <a href="https://www.kurzy.cz/kurzy-men/nejlepsi-kurzy/EUR-euro/">Euru</a> se tak včera vůči <a href="https://www.kurzy.cz/kurzy-men/nejlepsi-kurzy/USD-americky-dolar/">dolaru</a> během evropské seance příliš nedařilo, a to i ve světle přicházejících zpráv z jednání mezi čínskými a americkými představiteli ohledně obchodní dohody. Situace na bojišti obchodních válek se ale mění v podstatě každým okamžikem. V průběhu americké seance <a href="https://www.kurzy.cz/kurzy-men/nejlepsi-kurzy/EUR-euro/">euro</a> většinu svých ztrát zkorigovalo. Zveřejněný záznam z posledního jednání FOMC ukázal, že američtí centrální bankéři vnímají zvýšená rizika pro ekonomiku, a to zejména v souvislosti s ochlazováním globální <a href="https://www.kurzy.cz/makroekonomika/">ekonomiky</a> a obchodními válkami. Přesto chce nyní většina členů FOMC s dalším uvolněním vyčkat.</p>
      <p>
        <b>Polský <a href="https://www.kurzy.cz/cnb/ekonomika/prace-a-mzdy/">trh práce</a> je saturován</b>
      </p>
      <p>Polský <a href="https://www.kurzy.cz/cnb/ekonomika/prace-a-mzdy/">trh práce</a> je stejně jako v okolních středoevropských zemích napjatý, prostor pro další zvyšování <a href="https://www.kurzy.cz/makroekonomika/nezamestnanost/">zaměstnanosti</a> je již minimální, což dnešní data za říjen potvrdí. Mzdová dynamika má svůj vrchol za sebou, i tak ale zůstává robustní a stojí za spotřebou domácností. Ta je hlavním tahounem růstu polské <a href="https://www.kurzy.cz/makroekonomika/">ekonomiky</a>.</p>
      <p>
        <b><a href="https://www.kurzy.cz/koruna/">Koruna</a> se drží silnějších hodnot</b>
      </p>
      <p>Na tuzemském devizovém trhu panuje klid. Všechna důležitá makroekonomická data, která měl tento měsíc přinést, jsou za námi, do dalšího zasedání <a href="https://www.kurzy.cz/kurzy-men/kurzovni-listek/">ČNB</a> je daleko. Likvidita na trhu je spíše mělčí, zájem obchodníků nevelký. Včera <a href="https://www.kurzy.cz/koruna/">koruna</a> lehce posílila o čtyři haléře, když odpoledne testovala 25,52 <a href="https://www.kurzy.cz/kurzy-men/aktualni/CZK-EUR/">CZK/EUR</a>. Klidný kurzový vývoj byl vzhledem k absenci kurzotvorných faktorů i na okolních regionálních měnách.</p>
      <p>Autor: Jan Vejmělek</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/500612-nalada-v-eurozone-horsi-ale-porad-slusna/"/>
        <a href="https://www.kurzy.cz/zpravy/474419-eurozona-hlasi-nejhorsi-podnikatelskou-naladu-za-4-roky/"/>
        <a href="https://www.kurzy.cz/tema/5038133.html"/>
        <a href="https://www.kurzy.cz/tema/5119497.html"/>
        <a href="https://www.kurzy.cz/tema/5038153.html"/>
        <a href="https://www.kurzy.cz/zpravy/474419-eurozona-hlasi-nejhorsi-naladu-za-ctyri-roky-23-11-2018/"/>
        <a href="https://www.kurzy.cz/tema/4978848.html"/>
        <a href="https://www.kurzy.cz/zpravy/388732-nalada-mezi-podnikateli-v-eurozone-se-zlepsuje-dobra-zparva-pro-cesko/"/>
        <a href="https://www.kurzy.cz/zpravy/nazory/A-V-T-24364/"/>
        <a href="https://www.kurzy.cz/zpravy/388724-nalada-pmi-v-eurozone-se-zlepsuje-euru-to-vsak-nepomuze/"/>
        <a href="https://www.kurzy.cz/tema/detail/ukrajinska-pornomama-anastazie-muze-konecne-zustat-v-cesku-1818572.html"/>
        <a href="https://tema.kurzy.cz/detail/cermak-blba-nalada-v-eurozone-se-stupnuje-966572.html"/>
      </related>
    </article>
  </body>
</html>