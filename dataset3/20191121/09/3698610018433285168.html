<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-okupovaniy-donbas-pribuv-92-y-rosiyskiy-gumkonvoy-330388_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T09:29:00+00:00"/>
    <meta property="og:title" content="В окупований Донбас прибув 92-й російський &quot;гумконвой&quot;"/>
    <meta property="og:description" content="Автоколона привезла бойовикам 370 тонн дитячого харчування."/>
  </head>
  <body>
    <article>
      <h1>В окупований Донбас прибув 92-й російський "гумконвой"</h1>
      <h2>Автоколона привезла бойовикам 370 тонн "дитячого харчування".</h2>
      <address>
        <time datetime="2019-11-21T09:29:00+00:00">21 Nov 2019, 09:29</time>
      </address>
      <p>Росія відправила на тимчасово окуповану територію Донецької і Луганської областей 92-й "<b><a href="https://dt.ua/UKRAINE/u-zhovtni-ukrayinski-diplomati-vidpravili-rosiyi-tri-noti-protestu-cherez-gumkonvoyi-mzs-328490_.html">гуманітарний конвой</a></b>" (370 тонн), повідомляє пресслужба МНС РФ.</p>
      <p>У підконтрольних Кремлю терористичних угрупованнях "Л-ДНР" підтвердили прибуття російської автоколони до окупованих Донецька та Луганська. Державна прикордонна служба України про прибуття в Донбас чергового "гумконвою" поки не повідомляє.</p>
      <p>За даними окупантів, до Луганська сім "Камазів" привезли 80 тонн вантажів, в Донецьк – понад 160 тонн. Це нібито "продуктові набори для дітей віком від одного до трьох років".</p>
      <p><b><a href="https://dt.ua/UKRAINE/do-ordo-pribuv-chergoviy-rosiyskiy-gumkonvoy-obsye-327277_.html">Останній російський "гумконвой" прибув в ОРДЛО</a> </b>14 листопада. Ввезення "гуманітарної допомоги" з РФ здійснюється з грубим порушенням норм міжнародного й українського законодавства, без допуску українських прикордонників до огляду вантажу.</p>
      <p>Військовослужбовці Об'єднаних сил неодноразово повідомляли, що обстріл їхніх позицій посилюється після того, як бойовики отримують підкріплення з так званими "гумконвоями". Українські розвідники знаходили в російській "гуманітарці" зброю та боєприпаси.</p>
      <p>У червні минулого року тимчасовий повірений у справах США при ОБСЄ Гаррі Каміан заявив про те, що <a href="https://dt.ua/UKRAINE/ssha-vkazali-obsye-na-perevezennya-rosiyeyu-viyskovih-materialiv-pid-viglyadom-gumkonvoyev-u-donbas-279588_.html"><b>Росія маскує так звані "гуманітарні конвої" для військових поставок</b></a> в окупований Донбас.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>