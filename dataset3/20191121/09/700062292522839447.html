<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714549-epeisodia-kai-sto-panteio-foithths-sto-nosokomeio.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T09:30:00+00:00"/>
    <meta property="og:title" content="Επεισόδια και στο Πάντειο, φοιτητής στο νοσοκομείο"/>
    <meta property="og:description" content="Λίγο μετά τα επεισόδια στην ΑΣΟΕΕ, την Τετάρτη σημειώθηκε στο Πάντειο άλλο ένα επεισόδιο, με επίθεση σε βάρος φοιτητών. Ένας εξ αυτών νοσηλεύεται στο νοσοκομείο.  Η"/>
  </head>
  <body>
    <article>
      <h1>Επεισόδια και στο Πάντειο, φοιτητής στο νοσοκομείο</h1>
      <address>
        <time datetime="2019-11-21T09:30:00+00:00">21 Nov 2019, 09:30</time>
      </address>
      <p>Λίγο μετά τα επεισόδια στην ΑΣΟΕΕ, την Τετάρτη σημειώθηκε στο Πάντειο άλλο ένα επεισόδιο, με επίθεση σε βάρος φοιτητών. Ένας εξ αυτών νοσηλεύεται στο νοσοκομείο. </p>
      <p>Η καταγγελία για την τραμπούκικη επίθεση έγινε από δύο φοιτητές και μία φοιτήτρια στα «Φοιτητικά Νέα» με έναν εξ αυτών, ο οποίος σπουδάζει στο Τμήμα Κοινωνιολογίας, να περιγράφει σχετικά:</p>
      <p>«Λίγο πριν τη στιγμή της επίθεσης στεκόμουνα ακριβώς δίπλα στο παιδί το οποίο υπέστη την επίθεση. Σε εκείνο το σημείο είχε γίνει μια μεγάλη άτοπη διαφωνία δύο παρατάξεων για ευρύτερα ζητήματα όπως η κηδεία του Φιντέλ Κάστρο. Σε κάποια στιγμή ο συντονιστής λέει να σταματήσουνε και να σηκωθεί η επόμενη παράταξη που έτυχε να είναι η ΔΑΠ. Τότε άτομα με κράνη και αντικείμενα στο χέρι (σαν κοντάρια μου φανήκανε) περνάνε ακριβώς από μπροστά μου και αρχίζουνε να χτυπούν το παιδί στο κεφάλι. Αυτό γρήγορα αλλάζει κατεύθυνση έτσι ώστε να γλιτώσει και περνάνε πάλι από μπροστά μου. Σε αυτό το σημείο εγώ και άλλα δύο παιδιά προσπαθούμε να τους συγκρατήσουμε αλλά μας σπρώχνουνε και εγώ χτυπάω με την πλάτη μου στον τοίχο, ευτυχώς όμως δεν έπαθα κάτι. Έξω συνεχίζει ο ξυλοδαρμός και το παιδί καταφέρνει να φύγει. Σε αυτό το σημείο λέω πως πρέπει να φύγουνε τώρα οι υπεύθυνοι της επίθεσης και συμβαίνουν τα εξής». </p>
      <p>Και συνεχίζει:</p>
      <p>«Δύο αναρχικοί χωρίς κράνη με απειλούνε με παρόμοια κατάληξη και πως αυτή θα κάνουνε ό,τι γουστάρουν. Η υπεύθυνη των ΕΑΑΚ μου λέει, γιατί να σταματήσουμε τη συνέλευση ξέρεις άμα το παιδί έβγαλε αίμα; Μετά τις απειλές οι αναρχικοί φάνηκαν πιο πρόθυμοι να κάνουνε διάλογο καθώς τους μίλησα ήρεμα και μου εξηγήσαν την λογική τους. Επειδή στα Εξαρχείων η κυβέρνηση με την αστυνομία χτυπάει τους δικούς τους, εδώ χτυπάνε τους φοιτητές της».</p>
      <p>Άλλος φοιτητής σημειώνει στα «Φοιτητικά Νέα»: </p>
      <p>«Συγκεκριμένα μια φοιτήτρια κατά τη διάρκεια της γενικής συνέλευσης των φοιτητών του Παντείου ανέβηκε να μιλήσει, άγνωστοι εισέβαλαν στην αίθουσα, τη μπουγέλωσαν και την ανάγκασαν να κατέβει. Ακολούθησε κυνηγητό της ίδιας και άλλων φοιτητών που τη προστάτευαν έξω από την αίθουσα. Εκεί και την ίδια και άλλους συμφοιτητές τους χτύπησαν και τους έριξαν κάτω. Ακολούθησε αναστάτωση. Η συνέλευση τελικά συνεχίστηκε με απουσία πολλών φοιτητών. Ο σύλλογος με ψήφισμα που κατατέθηκε καταδίκασε σύσσωμος το περιστατικό». </p>
      <p>Φοιτήτρια επίσης του Παντείου παρούσα στη Γ.Σ. δηλώνει στα «Φοιτητικά Νέα»:</p>
      <p>«Στη σχολή μου, στο Πάντειο, έγινε η τέταρτη γενική συνέλευση για να αποφασιστεί εάν οι φοιτητές θέλουν κατάληψη ή όχι. Όπως και όλα τα υπόλοιπα σχήματα, έτσι και η ΔΑΠ, όταν ήρθε η σειρά της να παρουσιάσει το πλαίσιο της, έστειλε στο βήμα την αντιπρόσωπο της. Η φοιτήτρια όντως τόλμησε να σηκωθεί στο βήμα για να παρουσιάσει το πλαίσιο της παράταξης της, όπως ακριβώς έκαναν πριν από εκείνη και όλες οι υπόλοιπες παρατάξεις. Μόνο που στην συνέχεια, για κακή της τύχη της, την μπουγελώσανε. Έκανε να φύγει η δύσμοιρη, και αυτή και οι ομοϊδεάτες της, και "κάποιοι" με κράνη τους κυνήγησαν. Μάλιστα, κάποιον από αυτούς, τον έριξαν κάτω και άρχισαν να τον κλοτσάνε. Γύρω στα 500 άτομα αυτομάτως πανικοβλήθηκαν (μην φάνε καμία αδέσποτη) και εκκένωσαν το αμφιθέατρο μέσα σε λίγα λεπτά. Το παιδί αυτό τώρα νοσηλεύεται στο νοσοκομείο». Και καταλήγει: Πολλοί φίλοι, γνωστοί, συμφοιτητές, άγνωστα παιδιά, που πιάσαμε κουβέντα στη σχολή για τα τρέχοντα, μου έδωσαν να καταλάβω τις τελευταίες μέρες, πόσο πολύ φοβούνται να ανέβουν στο βήμα, να πάρουν το λόγο, να γράψουν κάτι στο Facebook, να ανοίξουν το στόμα τους και να μοιραστούν απόψεις και ιδέες».</p>
      <p>Πηγή:<a href="https://www.foititikanea.gr/%CF%80%CE%B1%CE%BD%CE%B5%CF%80%CE%B9%CF%83%CF%84%CE%AE%CE%BC%CE%B9%CE%B1/%CF%80%CE%AC%CE%BD%CF%84%CE%B5%CE%B9%CE%BF%CE%BD-%CF%80%CE%B1%CE%BD%CE%B5%CF%80%CE%B9%CF%83%CF%84%CE%AE%CE%BC%CE%B9%CE%BF/17451-%CE%B5%CF%80%CE%B5%CE%B9%CF%83%CF%8C%CE%B4%CE%B9%CE%B1-%CE%BA%CE%B1%CE%B9-%CF%83%CF%84%CE%B7%CE%BD-%CE%B3-%CF%83-%CF%84%CE%BF%CF%85-%CF%80%CE%B1%CE%BD%CF%84%CE%B5%CE%AF%CE%BF%CF%85"> foititikanea.gr</a></p>
      <figure>
        <iframe src="https://www.youtube.com/embed/JLVtWSabDzo" width="560" height="315" data-service="Youtube" scrolling="no"/>
      </figure>
    </article>
  </body>
</html>