<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/migranti-open-arms-soccorre-barca-alla-deriva-con-73-persone-hanno-ferite-da-armi-da-fuoco/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T09:35:54+00:00"/>
    <meta property="og:title" content="Migranti, Open Arms soccorre barca alla deriva con 73 persone: hanno ferite da armi da fuoco"/>
    <meta property="og:description" content="L'ong spagnola Open Arms ha soccorso all'alba una barca alla deriva con 73 persone a bordo. A bordo del natante ci sono '69 uomini, 4 donne, 2 bimbi di 4 e 3 anni e 24 minori che viaggiavano soli'. I volontari riportano anche 'casi di shock traumatico, ustioni di secondo e terzo grado, ferite da armi da fuoco, ipotermia grave, disidratazione'."/>
  </head>
  <body>
    <article>
      <h1>Migranti, Open Arms soccorre barca alla deriva con 73 persone: hanno ferite da armi da fuoco</h1>
      <h2>L’ong spagnola Open Arms ha soccorso all’alba una barca alla deriva con 73 persone a bordo. A bordo del natante ci sono “69 uomini, 4 donne, 2 bimbi di 4 e 3 anni e 24 minori che viaggiavano soli”. I volontari riportano anche “casi di shock traumatico, ustioni di secondo e terzo grado, ferite da armi da fuoco, ipotermia grave, disidratazione”.</h2>
      <address><time datetime="2019-11-21T09:35:54+00:00">21 Nov 2019, 09:35</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Nuovo intervento di una nave delle ong. <b>Open Arms</b>, l'organizzazione spagnola, ha soccorso all'alba una barca alla deriva <b>a rischio naufragio con 73 persone a bordo</b>: 69 uomini, 4 donne, 2 bimbi di 4 e 3 anni e 24 minori che viaggiavano soli. La notizia è stata divulgata dalla stessa Open Arms su Twitter. I volontari hanno riscontrato<i> "casi di shock traumatico, ustioni di 2 e 3 grado, ferite da armi da fuoco, ipotermia grave, disidratazione".</i></p>
      <p>A quanto si apprende la barca stava imbarcando acqua quando è arrivato il natante di Open Arms. <i>"Ieri pomeriggio, siamo stati chiamati da circa 70 persone in difficoltà che erano fuggite da Zawiya, Libia, in barca. Abbiamo informato le autorità e Open Arms. Durante la notte, l'equipaggio di Open Arms ha trovato e salvato le persone. Siamo molto sollevati!"</i>, ha commentato su Twitter Alarm Phone, il call center per i migranti.</p>
      <figure>
        <iframe data-src="https://twitter.com/openarms_it/status/1197441199596027904" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sul profilo Twitter di Emergency si legge che sulla nave ci sono molti minori, che stavano viaggiando da soli: <i>"Gabriella e Ahmed, infermiera e mediatore culturale di Emergency, sono su Open Arms per garantire assistenza post-salvataggio ai Migranti"</i>, si legge nel tweet.</p>
    </article>
  </body>
</html>