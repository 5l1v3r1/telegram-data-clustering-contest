<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/21/ligoninems-patariama-gerinti-uzsienieciu-aptarnavima-ne-valstybine-kalba/"/>
    <meta property="og:site_name" content="alkas.lt"/>
    <meta property="article:published_time" content="2019-11-21T09:15:00+00:00"/>
    <meta property="og:title" content="Ligoninėms patariama gerinti užsieniečių aptarnavimą ne valstybine kalba"/>
    <meta property="og:description" content="Įdomu ką apie tai galvoja VLKK?"/>
  </head>
  <body>
    <article>
      <h1>Ligoninėms patariama gerinti užsieniečių aptarnavimą ne valstybine kalba</h1>
      <address>
        <time datetime="2019-11-21T09:15:00+00:00">21 Nov 2019, 09:15</time>
      </address>
      <p>
        <b>Įdomu ką apie tai galvoja VLKK?</b>
      </p>
      <figure>
        <img src="http://alkas.lt/wp-content/uploads/2019/11/15132_df02e2cb6c24cfaea59122f0331ae996.jpg"/>
        <figcaption>Ligoninėms patariama gerinti pacientų užsieniečių aptarnavimą | lrv.lt nuotr.</figcaption>
      </figure>
      <p>Siekdama suvienodinti sveikatos priežiūros paslaugų prieinamumą Lietuvoje besigydantiems užsienio šalių gyventojams, Sveikatos apsaugos ministerija (SAM) ligoninėms parengė ypatingus patarimus – sudaryti užsienio kalbomis kalbančių medicinos darbuotojų sąrašus, interneto svetainėse skelbti daugiau informacijos anglų kalba ir pan.</p>
      <p>Patarimai, parengti bendradarbiaujant su VšĮ „Investuok Lietuvoje“, padės gydymo įstaigoms geriau rengti pagalbą lietuviškai nekalbantiems pacientams.</p>
      <p>Pasak sveikatos apsaugos viceministrės Linos Jaruševičienės, Lietuvoje dirba, atostogauja, keliauja daugybė užsienio šalių piliečių. Deja, kartais sveikatos sutrikimai juos verčia kreiptis į mūsų gydymo įstaigas, kuriose jų bendravimą su medikais gali apsunkinti kalbos barjeras. Tad geresnės, patogesnės bendravimo sąlygos daro tiesioginę įtaką sveikatos priežiūros paslaugų kokybei bei pacientų pasitenkinimui.</p>
      <p>„Mes privalome suteikti tokias pačias kokybiškas gydymosi sąlygas visiems pacientams, nepriklausomai kokia kalba jie bekalbėtų – tokia yra medikų pareiga. Patarimai skirti didžiųjų miestų ligoninėms, kurioms yra didžiausia tikimybė sulaukti pacientų užsieniečių, todėl jos turi būti pasirengusios juos aptarnauti pacientams prieinama kalba“, – sako L. Jaruševičienė.</p>
      <p>Ligoninėms patariama sudaryti sąrašus medikų ir registratūros darbuotojų, galinčių bendrauti su pacientais anglų, lenkų, rusų, vokiečių, prancūzų kalbomis, nurodant jų kontaktus ir šį sąrašą skelbiant tiek savo interneto svetainėse, tiek ligoninių skubiosios medicinos pagalbos skyriuose.</p>
      <p>Taip pat patariama išversti į anglų kalbą, o esant galimybei – ir į kitas populiariausias kalbas, sutikimo dėl įvairių intervencinių procedūrų, pvz., operacijos, formas.</p>
      <p>Ligoninės taip pat skatinamos įdiegti registratūros meniu anglų kalba, taip pat daugiau kontaktinės ir kitos svarbios informacijos anglų kalba skelbti savo interneto svetainėse.</p>
      <p>SAM iki kitų metų kovo 1 dienos lauks informacijos iš ligoninių, kurios patarimai jau yra ar bus įgyvendinti.</p>
      <p>Įdomu ką apie tai galvoja Valstybinė lietuvių kalbos komisija?</p>
      <related>
        <h4>Susiję straipsniai:</h4>
        <a href="http://alkas.lt/2017/08/10/gydymo-istaigos-vaistus-gales-pirkti-pigiau/"/>
        <a href="http://alkas.lt/2018/07/25/receptus-vaistams-bus-galima-prasitesti-nuotoliniu-budu/"/>
        <a href="http://alkas.lt/2017/09/29/gydytojai-ir-ligoniai-neskuba-pranesti-apie-salutini-vaistu-poveiki/"/>
        <a href="http://alkas.lt/2016/07/28/kiek-kainuotu-gydytis-be-privalomojo-sveikatos-draudimo/"/>
        <a href="http://alkas.lt/2019/09/05/ligoniu-kasos-gyventoju-zinios-apie-sveikatos-paslaugas-lietuvoje-nera-pakankamos-video/"/>
      </related>
    </article>
  </body>
</html>