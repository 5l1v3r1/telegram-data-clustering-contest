<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019555/%D8%A7%D9%85%DB%8C%D8%B1-%D9%85%D9%88%D8%B3%D9%88%DB%8C-%D9%85%D8%A7%D8%AF%D8%A7%D9%85%DB%8C-%DA%A9%D9%87-%D8%AD%D8%B1%D9%81-%D9%85%D8%A7-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B3%D8%AA-%D8%A7%D8%B3%D8%AA%DA%A9%D8%A8%D8%A7%D8%B1-%D8%AF%D8%B1-%D8%A8%D8%B1%D8%A7%D8%A8%D8%B1-%D9%85%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:52:29+00:00"/>
    <meta property="og:title" content="امیر موسوی: مادامی که حرف ما استقلال است، استکبار در برابر ما می‌ایستد"/>
    <meta property="og:description" content="فرمانده کل ارتش جمهوری اسلامی ایران با بیان اینکه ما اصلا در دوران دفاع مقدس فکر نمی‌کردیم روزی به چنین جایی برسیم، گفت: این نبرد تا جایی که آن‌ها بپذیرند در برابر حق باید دست‌هایشان را بالا ببرند، ادامه خواهد داشت."/>
  </head>
  <body>
    <article>
      <h1>امیر موسوی: مادامی که حرف ما استقلال است، استکبار در برابر ما می‌ایستد</h1>
      <address>
        <time datetime="2019-11-21T09:52:29+00:00">21 Nov 2019, 09:52</time>
      </address>
      <p>فرمانده کل ارتش جمهوری اسلامی ایران با بیان اینکه ما اصلا در دوران دفاع مقدس فکر نمی‌کردیم روزی به چنین جایی برسیم، گفت: این نبرد تا جایی که آن‌ها بپذیرند در برابر حق باید دست‌هایشان را بالا ببرند، ادامه خواهد داشت.</p>
      <p>به گزارش ایسنا، امیر سرلشکر سید عبدالرحیم موسوی، با اشاره به رزمایش پدافند هوایی مدافعان آسمان ولایت ۹۸  در جمع خبرنگاران با بیان اینکه عوامل زیادی در پویایی و شادابی نیروهای ما موثر است، اظهار کرد: ایمان قلبی، تکیه به خداوند و عبور از گردنه های خطرناک با عقبه‌های نفس‌گیر در سال‌های دشوار گذشته از جمله عوامل این نشاط و پویایی است. این گذشته امید به آینده را افزایش می‌دهد و باعث افزایش نشاط و شادابی می‌شود.</p>
      <p>وی افزود:  آنهایی که لباس سربازی و پاسداری برای دفاع از کشور، مردم و نظام می‌پوشند، در قلب‌هایشان خصوصیات ویژه‌ای وجود دارد و آن ویژگی حفظ فداکاری و ایثار برای ملت است و وقتی بیشتر در این مسیر موفق شده‌اند، نشاط آن‌ها افزایش می‌یابد.</p>
      <p>فرمانده کل ارتش با تاکید بر اینکه بن‌بست و حد ایستادنی برای ما وجود ندارد، خاطرنشان کرد: خداوند این نعمت بزرگ را در حق بهترین مخلوقات خود کرده که هر چقدر انسان‌ها تلاش کنند، جلوی راهشان باز است و پیشرفت می کنند. ما وعده های متعدد خداوند را داریم که هر چه انسان‌ها تلاش و مجاهدت و ایستادگی کنند، بیشتر پیشرفت می‌کنند.</p>
      <p>امیر سرلشکر موسوی ادامه داد: ما اصلا در دوران دفاع مقدس فکر نمی‌کردیم روزی به چنین جایی برسیم. آن زمان نهایت آرزوی ما تامین مهمات موردنیاز جنگ بود، کم‌کم از این عقبه گذشتیم و به این فکر افتادیم که بتوانیم سلاح‌هایمان را نگهداری کنیم، قطعه سازی کنیم، دست به کار شدیم و ساختیم و دیدیم بهترین‌ها را در عرصه‌های مختلف زمینی، هوایی، دریایی و پدافند هوایی ساخته‌ایم.</p>
      <p>فرمانده قرارگاه پدافند هوایی کشور گفت: مادامی که حرف ما، حرف استقلال و مقابله با نظام سلطه است، استکبار در برابر ما ایستاده و این نبرد تا جایی که آن‌ها بپذیرند، در برابر حق باید دست‌هایشان را بالا ببرند، ادامه خواهد داشت و این پله‌های بعدی ما خواهد بود.</p>
      <p>وی در پایان عنوان کرد: سهم نیروهای مسلح این است که دشمنان را از اینکه می توانند از نظر نظامی به کشور لطمه‌ای وارد کنند، مایوس کرده و تا حد بسیار زیادی هم در این زمینه موفق بوده‌اند.</p>
      <p>انتهای پیام</p>
    </article>
  </body>
</html>