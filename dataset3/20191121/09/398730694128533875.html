<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/scenrecensioner/sarbart-hudnara-nar-peter-och-janne-gor-slut/"/>
    <meta property="og:site_name" content="DN.SE"/>
    <meta property="article:published_time" content="2019-11-21T09:05:19+00:00"/>
    <meta property="og:title" content="Sårbart hudnära när Peter och Janne gör slut"/>
    <meta property="og:description" content="Publiken sitter som nitad när Regionteater Väst bjuder på kärlek, separation, liv och död. Det är tragikomiskt, rörande och skört, skriver DN:s Pia Huss."/>
  </head>
  <body>
    <article>
      <h1>Sårbart hudnära när Peter och Janne gör slut</h1>
      <address><time datetime="2019-11-21T09:05:19+00:00">21 Nov 2019, 09:05</time> by <a rel="author" href="https://www.dn.se/av/pia-huss/" target="_blank">Pia Huss</a></address>
      <p>
        <b>Publiken sitter som nitad när Regionteater Väst bjuder på kärlek, separation, liv och död. Det är både tragikomiskt, rörande och skört, skriver DN:s Pia Huss.</b>
      </p>
      <details>
        <summary>Teater</summary>
        <p><b>”Peter och Janne gör slut”</b> av Mattias Brunn och ensemblen. </p>
        <p>Regi: Mattias Brunn. Dramaturg: Dimen Abdulla. </p>
        <p>Medverkande: Jan Coster, Peter Lorentzon, Jimmy Dahlqvist. </p>
        <p>Kostym: Ulrika Kärrö, </p>
        <p>Mask: Maja Asp. </p>
        <p>Scen: Regionteater Väst gästspelar hos Kulturhuset/Stadsteatern i Skärholmen. </p>
        <p>För ungdomar och vuxna. </p>
        <p>Speltid: 50 min.</p>
      </details>
      <p>Det finns knappt större utmaningar inom scenkonsten än att, bildligt talat, dra ner brallorna på mindre än 50 centimeters avstånd från en avvaktande högstadiepublik och, i skallrande lysrörsbelysning, framföra ett berörande skådespel om livet, döden, kärleken och separationen. Att ensemblen dessutom består av stadiga medelålders män, gör inte saken enklare. </p>
      <p><b>Men ändå, från den</b> allra första hjärtligt drastiska inledningen, till den oväntade finalen en knapp timme senare, sitter publiken som nitad. Visst, ibland lyfter ett nervöst fnitter mot taket, men någonstans må en berörd förlägenhet komma ut. Annat är inte möjligt inför en uppsättning som uttrycker vad få annars vågar.</p>
      <p>Här talas om döden, eller rättare sagt om vad som sker med en människa efter döden. De två huvudpersonerna driver en begravningsbyrå och det hymlas inte om kremeringar eller ens de svarta plastiga liksäckar som instruktivt – i dockskåpsstorlek - demonstreras med hjälp av scenografins pappersdocke-lik. Pang på förgängligheten. </p>
      <p><b>Vår räddhågsna kluvenhet</b> till den illustreras dessutom väl av Jannes (Jan Coster) omskrivningar: ”sätta punkt”, ”gå vidare”, medan Peter Lorentzon var gång slungar iväg sina ”ja dö helt enkelt!”. </p>
      <p>Jimmy Dahlqvist, i rollen som dödligt intresserad praktikant, sidekickar och ordnar praktikaliteter. Det är rakt och temperamentsfullt i ett spel som på alla vis tar sig själv och publiken i anspråk.</p>
      <p><b>Men inte nog med</b> att man här fyller rummet med tragikomiska beskrivningar, viktigare är den berättartråd som snärjer våra tankar om Jannes och Peters kärlek och äktenskap. De två, ett solsken ovan sorgemolnen? Fast nej, Peter, han med det stora skägget som Janne liknar vid en skog där älgar spatserar fritt, vill säga farväl. Han vill bryta upp och en expressiv separationskonflikt utbryter.</p>
      <p>Vreden döljer först smärtan innan sorg och vemod övermannar dem. Att lämna är inte smärtfritt. Att bli lämnad är förlamande och maktlöst. Som i dans rör sig de två männen med och mot varandra. Det försoningslösa förbyts mot snabba, lätta beröringar. Det går en darrning genom rum och berättelse. </p>
      <p><b>Paret som en gång älskat</b>, så rörande och skört det är att följa hur deras kroppar både närmar sig och markerar avstånd. Sällan visar sig scenkonsten så sårbart hudnära som i detta klassrumsspel från Regionteater Väst. Respekt.</p>
      <p>Fler texter av <a href="https://www.dn.se/av/pia-huss/">Pia Huss</a> och fler av <a href="https://www.dn.se/om/scenrecensioner/">DN:s scenrecensioner</a> </p>
    </article>
  </body>
</html>