<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125713/sympnoia-nd-kinal-blepei-o-syriza"/>
    <meta property="og:site_name" content="Insider"/>
    <meta property="article:published_time" content="2019-11-21T09:00:00+00:00"/>
    <meta property="og:title" content="Σύμπνοια ΝΔ - ΚΙΝ.ΑΛ βλέπει ο ΣΥΡΙΖΑ"/>
    <meta property="og:description" content="«Είναι ξεκάθαρη η πρόθεση της Νέας Δημοκρατίας, αλλά και του Κινήματος Αλλαγής να μεταθέσουν την κουβέντα και την προσοχή σε ένα άλλο θέμα» τονίζουν από την Κουμουνδούρου."/>
  </head>
  <body>
    <article>
      <h1>Σύμπνοια ΝΔ - ΚΙΝ.ΑΛ βλέπει ο ΣΥΡΙΖΑ</h1>
      <h2>«Είναι ξεκάθαρη η πρόθεση της Νέας Δημοκρατίας, αλλά και του Κινήματος Αλλαγής να μεταθέσουν την κουβέντα και την προσοχή σε ένα άλλο θέμα» τονίζουν από την Κουμουνδούρου.</h2>
      <address>
        <time datetime="2019-11-21T09:00:00+00:00">21 Nov 2019, 09:00</time>
      </address>
      <p>Μπορεί η χθεσινή συζήτηση για την συνταγματική αναθεώρηση να είχε έναν «αέρα» συναίνεσης μεταξύ της <b>Νέας Δημοκρατίας</b> και του <b>ΣΥΡΙΖΑ,</b> αφού φαίνεται πως η κυβέρνηση θα δεχθεί την πρόταση για λαϊκή νομοθεσία, όμως σήμερα το πολιτικό θερμόμετρο αναμένεται να ανέβει στα… ύψη, αφού θα ξεκινήσει<b> η συζήτηση για το άρθρο 86 περί ευθύνης υπουργών.</b></p>
      <p>Όσον αφορά την λαϊκή νομοθεσία, η διάταξη αυτή, με απλά λόγια, σημαίνει πως εάν κάποιες χιλιάδες πολίτες υπογράψουν αίτημα για να δημιουργηθεί μια συγκεκριμένη νομοθεσία, τότε αυτό το αίτημα θα φτάνει στη Βουλή. Πρόκειται σαφώς για μια πρωτόγνωρη για τα ελληνικά δεδομένα απόφαση, που όπως τόνιζαν από τον ΣΥΡΙΖΑ κινείται προς την κατεύθυνση της ανανέωσης και του εκμοντερνισμού του κράτους και του πολιτικού συστήματος.</p>
      <p>Από κει και πέρα όμως σήμερα αναμένεται να ανέβουν στα ύψη οι τόνοι στη Βουλή, αφού θα ξεκινήσει η συζήτηση για το άρθρο 86 περί ευθύνης υπουργών, με το κόμμα της αξιωματικής αντιπολίτευσης να ζητάει επιτακτικά να γίνει αποδεκτή η ερμηνευτική δήλωση και <b>να μην παραγράφονται τα αδικήματα δωροδοκίας που αφορούν πολιτικούς.</b></p>
      <p>Ο ΣΥΡΙΖΑ θα επιμείνει πως η κυβέρνηση δείχνει μια ανοχή στη διαφθορά, ενώ είναι δεδομένο πως θα συνδέσει το άρθρο 86 και με την αλλαγή στους ποινικούς κώδικες θέλοντας να δείξει πως η Νέα Δημοκρατία προσπαθεί να καλύψει διεφθαρμένους πολιτικούς, τραπεζίτες και επιχειρηματίες.</p>
      <p>Ως παράδειγμα για το άρθρο 86 δίνονταν και χθες η υπόθεση του πρώην υπουργού του ΠΑΣΟΚ, Θοδωρή Τσουκάτου, ο οποίος τελικά δεν ελέγχθηκε για την υπόθεση της Siemens, αφού το αδίκημα για το οποίο κατηγορούνταν παρεγράφηκε. Ο ΣΥΡΙΖΑ μάλιστα επιμένει πως αυτές οι κινήσεις της κυβέρνησης Μητσοτάκη συνδέονται και με την υπόθεση Novartis.</p>
      <p>Εξάλλου έγινε γνωστό πως ο Κυριάκος Μητσοτάκης θα απαντήσει στην επίκαιρη ερώτηση του Αλέξη Τσίπρα την Παρασκευή, ενώ από την Κουμουνδούρου δεν θεωρούσαν… τυχαίο πως χθες, που αποφασίστηκε τελικά να γίνει η συζήτηση στη Βουλή μεταξύ του πρωθυπουργού και του αρχηγού της αξιωματικής αντιπολίτευσης αποφάσισε να θέσει επίκαιρη ερώτηση για το προσφυγικό η πρόεδρος του ΚΙΝ. ΑΛ., Φώφη Γεννηματά. Όπως έλεγαν μάλιστα η ερώτηση αυτή έγινε δεκτή με ταχύτατους ρυθμούς και θα απαντηθεί επίσης αύριο από τον πρόεδρο της ΝΔ.</p>
      <p>Πιο συγκεκριμένα στον ΣΥΡΙΖΑ εκτιμούσαν πως η κίνηση αυτή είχε ως στόχο να αλλάξει η πολιτική ατζέντα της ημέρας και να μην περιστρέφεται γύρω από μία «μάχη» μεταξύ Μητσοτάκη και Τσίπρα στην οποία από την Κουμουνδούρου επιμένουν πως ο πρωθυπουργός «δεν θα μπορέσει να βρει πιστευτά επιχειρήματα για την ευνοϊκή μεταχείριση διεφθαρμένων πολιτικών». Όπως σημείωναν «είναι ξεκάθαρη η πρόθεση της Νέας Δημοκρατίας, αλλά και του Κινήματος Αλλαγής να μεταθέσουν την κουβέντα και την προσοχή σε ένα άλλο θέμα».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125622/syriza-elahisto-eggyimeno-eisodima-dimioyrgei-pagida-ftoheias"/>
        <a href="https://www.insider.gr/eidiseis/politiki/125562/i-astynomokratia-epanaferei-ton-syriza-sto-aristero-toy-prosimo"/>
        <a href="https://www.insider.gr/eidiseis/politiki/125486/thetiki-antapokrisi-sto-kalesma-toy-syriza-gia-ti-megalyteri-poreia-ton"/>
      </related>
    </article>
  </body>
</html>