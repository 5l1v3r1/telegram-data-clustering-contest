<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://vsviti.com.ua/ukraine/91024"/>
    <meta property="og:site_name" content="ВСВІТІ"/>
    <meta property="article:published_time" content="2019-11-21T09:55:59+00:00"/>
    <meta property="og:title" content="День Святого Михайла – 21 листопада: народні прикмети, традиції, легенди, та що не можна в цей день"/>
    <meta property="og:description" content="Щорічно 21 листопада віряни відзначають День Святого Михайла або ж Собор святого архистратига Михаїла та всіх Небесних Сил. Ми розповімо про походження такої назви, значення свята для українців, цікаві звичаї та прикмети. Називається свято собором — тому що церква вшановує собор усіх вищих сил із архангелом Михаїлом, а також собор людей на землі, які ці […]"/>
  </head>
  <body>
    <article>
      <h1>День Святого Михайла – 21 листопада: народні прикмети, традиції, легенди, та що не можна в цей день</h1>
      <address><time datetime="2019-11-21T09:55:59+00:00">21 Nov 2019, 09:55</time> by <a rel="author">Демидюк Вікторія</a></address>
      <p>
        <b>Щорічно 21 листопада віряни відзначають День Святого Михайла або ж Собор святого архистратига Михаїла та всіх Небесних Сил.</b>
      </p>
      <p>Ми розповімо про походження такої назви, значення свята для українців, цікаві звичаї та прикмети.</p>
      <p>Називається свято собором — тому що церква вшановує собор усіх вищих сил із архангелом Михаїлом, а також собор людей на землі, які ці сили прославляють.</p>
      <figure>
        <img src="http://vsviti.com.ua/wp-content/uploads/2017/11/12862737.jpg"/>
        <figcaption>Відбиток давньоруської князівської печатки із зображенням архангела Михаїла.</figcaption>
      </figure>
      <p>В Україні ще за часів Київської Русі шанували Святого Михайла — він був покровителем князів, котрі зображали архангела на гербах Києва. Традицію вшанування згодом перейняли і козаки в часи гетьманщини. Вони вважали Святого Михайла уособленням справедливості, перемоги добра над злом, боротьби за правду.</p>
      <p>Безліч легенд є про те, як архангел боровся із злими силами, допомагав у боротьбі іншим та встановлював справедливість.</p>
      <h3>Що заборонено робити 21 листопада</h3>
      <p>Категорично забороняється виконувати хатню роботу — це велике свято, а значить проводити його у буденних справах гріх. Проте, ця заборона не стосується приготування їжі до святкової вечері.</p>
      <p>І звісно ж не слід обманювати та чинити шкоду — особливо у цей день. Адже архангел Михайло — це борець за правду і добро, а значить це неповага до нього.</p>
      <p>Що слід зробити натомість? Провести спокійний день у родинному колі.</p>
      <figure>
        <img src="http://vsviti.com.ua/wp-content/uploads/2018/11/img1510315155.jpg"/>
      </figure>
      <h3>Українські традиції до Дня Михайла</h3>
      <p>Існує повір’я, що 21 листопада випадає перший густий сніг, тому що Михайло приїхав на своєму білому коні.</p>
      <p>Проводжали цей день пишним застіллям, із м’ясними стравами та різними смаколиками. Адже вже через тиждень починався передріздвяний піст — Пилипівка.</p>
      <p>До столу, окрім м’яса, подавали трав’яний чай, холодець та пироги. У один із пирогів клали монетку — як попадеться вона неодруженій дівчині, то вже в наступному році матиме чоловіка. А як одруженій, то слід чекати на поповнення в родині. Юнакам монетка пророкувала удачу, а чоловікам — достаток. Дітей в цей день частували різноманітними солодощами, аби вони були щасливими і здоровими.</p>
      <p>Та й про домовика не забували — ставили йому на покутті тарілочку каші з маслом і пиріг, яким частували гостей.</p>
      <p>А дівчата, котрим монетки в пирозі не попались — руки не опускали. Існував ритуал: спечений власноруч пиріг принести до ікони Святого Михаїла та попросити у нього щасливого майбутнього в особистому житті.</p>
      <h3>Українські прикмети на 21 листопада:</h3>
      <ul>
        <li>Якщо цього дня сніг буде мокрим, то майбутній урожай буде хорошим.</li>
        <li>Якщо стоятимуть густі тумани, то така погода буде до 19 грудня (Св. Миколая)</li>
        <li>Якщо на Михайла ніч ясна, то зима буде сніжна і красна.</li>
        <li>Якщо Михайло дощем служить – добру й суху весну ворожить.</li>
        <li>Іній – на великі сніги, а туман – на відлигу.</li>
        <li>Якщо відлига – не жди санного шляху до Миколи.</li>
        <li>На Михайла вітер з полудня – буде тепло до середини грудня.</li>
        <li>Якщо на Михайла небо похмуре, а на гілках іній – буде хороший врожай.</li>
        <li>Від Михайла зима починає кувати морози.</li>
        <li>Як Михайло закує, то Микола не розкує.</li>
      </ul>
      <h4>А у вас в родині відзначають День Святого Михайла?</h4>
      <p>
        <i>автор <a href="http://vsviti.com.ua/author/oismereka">Вікторія Демидюк</a> спеціально для <a href="http://vsviti.com.ua/">vsviti.com.ua</a></i>
      </p>
      <related>
        <h4>СТАТТІ ПО ТЕМІ</h4>
        <a href="http://vsviti.com.ua/ukraine/77967"/>
        <a href="http://vsviti.com.ua/ukraine/90993"/>
        <a href="http://vsviti.com.ua/interesting/society/106904"/>
        <a href="http://vsviti.com.ua/ukraine/90619"/>
        <a href="http://vsviti.com.ua/ukraine/106726"/>
        <a href="http://vsviti.com.ua/ukraine/90587"/>
      </related>
    </article>
  </body>
</html>