<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/inca-o-zona-verde-frumos-amenajata-scuarul-george-cosbuc-a-fost-redeschis-dupa-reabilitare_3059739.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-21T09:15:57+00:00"/>
    <meta property="og:title" content="Încă o zonă verde frumos amenajată. Scuarul George Coşbuc a fost redeschis după reabilitare"/>
    <meta property="og:description" content="În Chişinău a apărut încă o zonă verde frumos amenajată. Este vorba de scuarul George Coşbuc din sectorul Râşcani al Capitalei. Lucrările de reabilitare au inclus reconstrucţia şi înverzirea aleilor pietonale, dar şi instalarea iluminatului stradal şi a m"/>
  </head>
  <body>
    <article>
      <h1>Încă o zonă verde frumos amenajată. Scuarul George Coşbuc a fost redeschis după reabilitare</h1>
      <address><time datetime="2019-11-21T09:15:57+00:00">21 Nov 2019, 09:15</time> by <a rel="author">PUBLIKA.MD</a></address>
      <p><b>În Chişinău a apărut încă o zonă verde frumos amenajată. Este vorba de scuarul George Coşbuc din sectorul Râşcani al Capitalei. Lucrările de reabilitare au inclus reconstrucţia şi înverzirea aleilor pietonale, dar şi instalarea iluminatului stradal şi a mobilierului urban.</b> <br/><br/>"A fost instalat un sistem de iluminare cu 19 felinare, iar pe perimetrul aleelor - 17 bănci şi un sistem automat de irigare a peluzei", a spus şeful de secţie la Direcţia Locativ-Comunală Chişinău, Vasile Efros.<br/><br/><b>A mai fost restaurat terenul de joacă pentru copii, instalată o cişmea şi o construcţie în formă de umbrelă.</b> <br/><br/>"Da, e foarte bine că au făcut. - Vă place? - Foarte mult".<br/><br/>"E foarte frumos, foarte bine. Este plăcut. Eu am crescut nepotul cel mai mare, care are deja 7 ani şi veneam des aici, unde nu era deloc plăcut şi frumos. Acum, însă, şi sufletul radiază".<br/><br/><b>Proiectul de reconstrucţie a scuarului aparţine unei echipe de arhitecţi de la noi şi din Cernăuţi, premianţi la un concurs municipal.</b> <br/><br/>"Proiectul nostru trilateral Mannheim-Chişinău-Cernăuţi este un exemplu de colaborare internaţională", a menţionat consilierul oraşului Mannheim, Marian Scheise. <br/><br/><b>Viceprimarul oraşului Cernăuţi a îndemnat autorităţile de la Chişinău să nu se oprească la aceste realizări.</b> <br/><br/>"Fie ca acest proiect să devină şi pentru oraşul nostru, şi pentru al vostru, pentru Chişinău, primul proiect-pilot, care îmbină valorile europene şi viziunile moderne ale urbanismului", a spus viceprimarul oraşului Cernăuţi, Vladimir Serediuc. <br/><br/>Costurile proiectului ajung la 1,4 milioane de lei, iar 40% reprezintă un grant din partea oraşului german Mannheim.</p>
    </article>
  </body>
</html>