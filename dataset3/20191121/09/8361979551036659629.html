<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/trc-petrivka-v-kmda-kazhut-shcho-dozvil-na-budivnictvo-ne-davali-novini-ukrajini-50054819.html"/>
    <meta property="og:site_name" content="НВ"/>
    <meta property="article:published_time" content="2019-11-21T09:09:00+00:00"/>
    <meta property="og:title" content="Київська влада не давала дозвіл на будівництво ТРЦ Петрівка — КМДА"/>
    <meta property="og:description" content="У Київській міській державній адміністрації (КМДА) не видавали дозвіл на будівництво ТРЦ Петрівка."/>
  </head>
  <body>
    <article>
      <h1>Київська влада не давала дозвіл на будівництво ТРЦ Петрівка — КМДА</h1>
      <h2>У Київській міській державній адміністрації (КМДА) не видавали дозвіл на будівництво ТРЦ Петрівка.</h2>
      <address>
        <time datetime="2019-11-21T09:09:00+00:00">21 Nov 2019, 09:09</time>
      </address>
      <p>Про це повідомив перший заступник голови КМДА Микола Поворозник, <a href="https://kyivcity.gov.ua/news/u_kmda_ne_vidavali_dozvil_na_budivnitstvo_trts_petrivka__mikola_povoroznik/">пише</a> прес-служба адміністрації.</p>
      <p>За його словами, ТОВ Б.В. надали містобудівні умови та обмеження для проєктування торговельно-громадського центру Петрівка на вулиці Вербовій, 21, 23 в Оболонському районі.</p>
      <p>«Поясню: містобудівні умови і обмеження — це виключно вихідні дані для проєктування, які не є дозволом на будівництво. Документом визначено граничну висоту проектування 25 метрів. Остаточна ж висота буде визначена проектною документацією з урахуванням рішень детального плану територій», — сказав Поворозник.</p>
      <p>Він підтвердив, що цю ділянку у 2004 році Київрада передана в оренду ТОВ Солідарність. У березні 2010 року Київрада змінила в договорі оренди ТОВ Солідарність на ТОВ Б.В. Строк оренди земельної ділянки — 25 років (до 2035 року).</p>
      <p>«Проектування ТРЦ планується на земельній ділянці площею 0,9899 га, проте проектна документація до Департаменту містобудування та архітектури не надавалась», — додав Поворозник.</p>
      <p>Нагадаємо, згідно з містобудівними умовами, торговельно-громадський центр Петрівка<a href="https://nv.ua/ukr/biz/economics/trc-na-misci-rinku-petrivka-dozvolili-buduvati-novini-kiyeva-50054368.html"> має бути не вищим дев’яти поверхів</a>.</p>
    </article>
  </body>
</html>