<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/articles/anton_nikulin_uspishni_rezultaty_predstavnykiv_yunionu_staly_budennym_yavyshchem_331279.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T09:00:00+00:00"/>
    <meta property="og:title" content="Антон Нікулін: Успішні результати представників &quot;Юніону&quot; стали буденним явищем"/>
    <meta property="og:description" content="У Києві завершився чемпіонат України з карате, на якому успішно виступили львівські спортсмени. Представники столиці Галичини привезли додому 20 медалей різного гатунку."/>
  </head>
  <body>
    <article>
      <h1>Антон Нікулін: Успішні результати представників "Юніону" стали буденним явищем</h1>
      <h2>У Києві завершився чемпіонат України з карате, на якому успішно виступили львівські спортсмени. Представники столиці Галичини привезли додому 20 медалей різного гатунку.</h2>
      <address>
        <time datetime="2019-11-21T09:00:00+00:00">21 Nov 2019, 09:00</time>
      </address>
      <figure>
        <img src="https://galinfo.com.ua/media/gallery/intxt/n/i/nikulin.jpg"/>
      </figure>
      <p>Традиційно вдало виступили на змаганнях і представники одного з найтитулованіших українських клубів «Юніону». Про враження від змагань, їх недоліки у суддівстві та виступи львівських спортсменів, роботу Львівської та всеукраїнської федерації в інтерв’ю ІА <a href="http://galinfo.com.ua/">Гал-інфо</a> розповів головний тренер національної збірної України Антон Нікулін.</p>
      <p>
        <b>Антоне Володимировичу, наскільки вдалий результат продемонстрували львівські спортсмени на чемпіонаті України?</b>
      </p>
      <p>На мою думку, ми не використали усіх своїх можливостей. У нас був невдалий перший день змагань серед кадетів та юніорів. Розраховували, що там у нас може бути п’ять золотих медалей. На другий змагальний день нам вдалося надолужити втрачене і в загальнокомандному заліку наша область посіла друге місце. Втім, якщо вести медальний залік окремо за виступами дорослих спортсменів, то Львівщина посіла б перше місце.</p>
      <p>Окремо хотів би сказати за такий розділ змагань як «ката». Особисто я вважаю, що цей вид карате не зовсім перспективно розвивати в Україні. Причина банальна - у нас дуже мало спеціалістів саме у цьому напрямку. Львівщина тут конкурувати не може, а це, скажімо, вісім золотих медалей для Одеської області.</p>
      <p>Якщо говорити відверто, то для мене командний залік серед областей - це здобутки спортсменів з цих регіонів на чемпіонаті Європи чи світу. Це показує рівень їхньої підготовки та роботу місцевих федерацій. Приємно те, що на чемпіонаті України львів’яни виграли чоловічу та жіночу «стінку», а це найпрестижніший вид змагань. В загальному я задоволений виступами львів’ян на чемпіонаті України.</p>
      <p>
        <b>Традиційно багато медалей вибороли представники львівського клубу «Юніон».</b>
      </p>
      <p>Це уже не перший рік так відбувається, а, мабуть, ціле десятиліття. «Юніон» - це лідер серед клубів в Україні і результати його вихованців – яскраве цьому підтвердження. Це, звісно, дуже приємно і за це окрема подяка тренерам клубу, які щоденно вкладають свою працю у цей результат. В майбутньому будемо старатися цю планку піднімати ще вище.  </p>
      <p>
        <b>Чи потрібно лідерам збірної України у своїх категоріях брати участь у чемпіонаті України?</b>
      </p>
      <p>Паралельно з чемпіонатом України відбувався національний чемпіонат Франції і там місцева федерація заборонила виступати першим номерам збірної. Так само здебільшого відбувається і в Україні, однак ті спортсмени, які не мали медалей з чемпіонату Європи чи Європейських ігор, виступали на чемпіонаті України. Фактично усі вони підтвердили свій перший номер у своїй категорії. Лідерів збірної ми, звичайно, бережемо, оскільки наступного тижня вилітаємо у Мадрид на етап Кубка світу.</p>
      <p>
        <b>Львівська школа карате, а особливо клуб «Юніон», стала уже своєрідним брендом в Україні. На наших спортсменів тепер уже налаштовуються по-особливому?</b>
      </p>
      <p>Звичайно. Це правда і нам нікуди від того дітися. Збірна команда України також здебільшого укомплектована спортсменами саме з нашого регіону. Втім, якщо відверто, то я не особливо увагу звертаю на чемпіонати України. Щоб чогось досягнути у житті, потрібно вигравати змагання вищого рівня.</p>
      <p>
        <b>Як Вам змагальний рівень чемпіонату України?</b>
      </p>
      <p>Він мене трішки розчарував, особливо якщо говорити про кадетів та юніорів. Рівень, як на мене, слабенький і одна з причин – недостатньо якісна робота тренерів на місцях. Як на мене, дітей розвивають дещо односторонньо. Зараз багато хороших тренерів сконцентрували свою уваги на дорослих спортсменах, а от контингент якісних дитячих тренерів наразі не підтягнувся.</p>
      <p>Ще одна проблема чемпіонату України – якісне суддівство. Рівень суддівства був низьким, і яскраве цьому підтвердження чотири протести, які були затверджені. Не факт, що і в когось судді не забрали медалей на цьому чемпіонаті України. В загальному я не бачу стратегії розвитку у суддівському корпусі. Якщо порівнювати федерацію карате з іншими федераціями, то ми знаходимося, можливо, і на вищому технологічному та організаційному рівні, однак свої проблеми також є. Дуже хочу, щоб на чемпіонаті України судили так само як на чемпіонатах Європи.</p>
      <p>
        <b>Як оціните роботу Львівської федерації карате?</b>
      </p>
      <p>Назвати це роботою язик не повернеться. У Львові є клуб «Юніон» і все навколо нього. Новий президент Костянтин Мандюк, як на мене, не дуже активний. Мені б хотілося більше активності від керівництва федерації.</p>
      <p>
        <b>Українській федерації карате на днях виповнилося 10 років. </b>
      </p>
      <p>Там дійсно є команда однодумців. Є люди, які горять нашим видом спорту, за нього вболівають і його особливо підтримують. В майбутньому хотів, щоб львівську федерацію очолили такі люди, для прикладу відомі спортсмени, які, впевнений, будуть хорошими менеджерами. А українська федерація карате – це результат злагодженої командної роботи. Думаю, її робота та результат буде регулярно зростати в геометричній прогресії. Єдиний недолік – суддівство, але впевнений, що разом нам вдасться зробити кроки вперед у цьому напрямку.</p>
      <p>
        <b>Богдан Пастернак, <a href="http://galinfo.com.ua/">Гал-інфо</a></b>
      </p>
    </article>
  </body>
</html>