<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/chi-ha-ucciso-perche-rsquo-stefano-marinoni-nbsp-altro-che-suicidio-219625.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-21T09:33:43+00:00"/>
    <meta property="og:title" content="Chi ha ucciso e perche’stefano marinoni?altro che suicidio,ora si indaga per omicidio-cosa non torna"/>
    <meta property="og:description" content="CHI HA UCCISO E PERCHE’ STEFANO MARINONI? ALTRO CHE SUICIDIO, SUL CORPO DEL 22ENNE DI BARANZATE DIVERSI COLPI DI ARMA DA TAGLIO - I PRIMI ESITI DELL’AUTOPSIA SUL CADAVERE DEL RAGAZZO SCOMPARSO DA CASA IL 4 LUGLIO SCORSO E TROVATO MORTO 8 GIORNI DOPO SOTTO UN TRALICCIO. ORA SI INDAGA PER OMICIDIO VOLONTARIO - CHI HA INCONTRATO MARINONI QUELLA SERA? PERCHE NON AVEVA IL PORTAFOGLI CON SE'? QUELLA STRANA OPERAZIONE…"/>
  </head>
  <body>
    <article>
      <h1>Chi ha ucciso e perche’stefano marinoni?altro che suicidio,ora si indaga per omicidio-cosa non torna</h1>
      <address>
        <time datetime="2019-11-21T09:33:43+00:00">21 Nov 2019, 09:33</time>
      </address>
      <p>
        <b>CHI HA UCCISO E PERCHE’ STEFANO MARINONI? ALTRO CHE SUICIDIO, SUL CORPO DEL 22ENNE DI BARANZATE DIVERSI COLPI DI ARMA DA TAGLIO - I PRIMI ESITI DELL’AUTOPSIA SUL CADAVERE DEL RAGAZZO SCOMPARSO DA CASA IL 4 LUGLIO SCORSO E TROVATO MORTO 8 GIORNI DOPO SOTTO UN TRALICCIO. ORA SI INDAGA PER OMICIDIO VOLONTARIO - CHI HA INCONTRATO MARINONI QUELLA SERA? PERCHE NON AVEVA IL PORTAFOGLI CON SE'? QUELLA STRANA OPERAZIONE…</b>
      </p>
      <hr/>
      <p>
        <b>Da <a href="http://www.corriere.it/">corriere.it</a></b>
      </p>
      <figure>
        <a href="https://www.dagospia.com/mediagallery/Dago_fotogallery-256050/1241220.htm">
          <img src="https://cdn-static.dagospia.com/img/foto/11-2019/stefano-marinoni-1241220.png"/>
        </a>
        <figcaption>stefano marinoni</figcaption>
      </figure>
      <p>Sono stati ritrovati diversi colpi di arma da taglio sul corpo di <a href="https://milano.corriere.it/notizie/cronaca/19_luglio_13/giallo-stefano-marinoni-trovato-morto-sotto-traliccio-fratture-sospette-5ae240fc-a4eb-11e9-8190-c38885ca4abc.shtml">Stefano Marinoni, il 22enne di Baranzate, nel Milanese, ritrovato morto lo scorso 12 luglio vicino a un traliccio</a> in un’area verde tra Arese e Rho con una frattura allo sterno. È un primo esito dell’autopsia, effettuata dal pool di medicina legale guidato dall’anatomopatologa Cristina Cattaneo, ma non ancora depositata agli atti dell’indagine per omicidio volontario.</p>
      <p><b>Il pm Mauro Clerici ha dato il nulla osta alla sepoltura del ragazzo.</b> Marinoni era scomparso lo scorso 4 luglio dalla sua casa di Baranzate, in provincia di Milano. È uscito di casa dicendo alla mamma che doveva incontrare degli amici ma sarebbe rientrato per cena. Invece non è mai tornato e, dopo giorni di ricerche, il 12 luglio è stato trovato morto nelle vicinanze di un traliccio.</p>
      <figure>
        <a href="https://www.dagospia.com/mediagallery/Dago_fotogallery-256050/1241221.htm">
          <img src="https://cdn-static.dagospia.com/img/foto/11-2019/stefano-marinoni-1241221.png"/>
        </a>
        <figcaption>stefano marinoni</figcaption>
      </figure>
      <p><b>L’ipotesi iniziale del suicidio o di una caduta dal traliccio </b>non è stata confermata dall’autopsia. Il fascicolo aperto dopo il ritrovamento del corpo è quindi passato da «modello 45», cioè senza ipotesi di reato, a omicidio volontario. Peraltro, fin dalle prime ore dopo il ritrovamento del cadavere sotto a un traliccio dell’alta tensione e della Smart della vittima chiusa e regolarmente parcheggiata, gli inquirenti avevano ipotizzato che quella del suicidio potesse essere solo una messinscena o una pista fasulla. Se Stefano Marinoni è stato davvero ucciso, quindi, è probabile che si sia incontrato con qualcuno vicino al traliccio.</p>
      <p>Una persona della quale però non ha fatto il nome alla madre quando <a href="https://milano.corriere.it/19_luglio_08/appello-la-scomparsa-stefano-inspiegabile-ragazzo-normale-6297403a-a19a-11e9-acbd-9b1ee12e8baf.shtml">è uscito la sera del 4 luglio scorso</a> - «per un quarto d’ora, vado a fare una cosa a Novate, torno per cena» - dalla casa di Baranzate.</p>
      <figure>
        <a href="https://www.dagospia.com/mediagallery/Dago_fotogallery-256050/1241219.htm">
          <img src="https://cdn-static.dagospia.com/img/foto/11-2019/stefano-marinoni-1241219.png"/>
        </a>
        <figcaption>stefano marinoni</figcaption>
      </figure>
      <p><b>Il 22enne non aveva il portafoglio.</b> Forse dimenticato, hanno ipotizzato i genitori. Ma prima di scendere dalla macchina ha fatto un’operazione anomala. Ha nascosto il telefonino spento sotto al tappetino, lato guidatore, chiudendo poi la Smart a chiave. Una stranezza, visto che le chiavi dell’auto sono state trovate regolarmente nelle tasche dei pantaloni. Ma perché nascondere il telefono? Forse perché temeva di essere vittima di una rapina o di un tentativo di estorsione? E quindi anche il portafoglio sarebbe stato lasciato a casa di proposito? Stefano ha incontrato una persona che evidentemente conosceva, ma di cui in qualche modo aveva timore. Il suo nome potrebbe essere quello dell’assassino.</p>
      <figure>
        <a href="https://www.dagospia.com/mediagallery/Dago_fotogallery-256050/1184780.htm">
          <img src="https://cdn-static.dagospia.com/img/foto/07-2019/stefano-marinoni-1184780.png"/>
        </a>
        <figcaption>stefano marinoni</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256050/1184778.htm">
          <img src="https://cdn-static.dagospia.com/img/foto/07-2019/stefano-marinoni-1184778.png"/>
        </a>
        <figcaption>stefano marinoni</figcaption>
      </figure>
    </article>
  </body>
</html>