<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/greece/katalipsi-sto-ktirio-dioikisis-tou-apth-gia-tis-oures-sti-lesxi/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T09:40:33+00:00"/>
    <meta property="og:title" content="Κατάληψη στο κτίριο διοίκησης του ΑΠΘ για τις ουρές στη λέσχη"/>
    <meta property="og:description" content="Κατάληψη στο κτίριο διοίκησης του ΑΠΘ για τις ουρές στη λέσχη"/>
  </head>
  <body>
    <article>
      <h6 class="kicker">Τι συμβαίνει</h6>
      <h1>Κατάληψη στο κτίριο διοίκησης του ΑΠΘ για τις ουρές στη λέσχη</h1>
      <h2>Κατάληψη στο κτήριο διοίκησης του ΑΠΘ από φοιτητές που διαμαρτύρονται για τις ουρές στη φοιτητική λέσχη</h2>
      <address><time datetime="2019-11-21T09:40:33+00:00">21 Nov 2019, 09:40</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Κατάληψη στο κτήριο διοίκησης του ΑΠΘ πραγματοποιούν από το πρωί οι φοιτητικοί σύλλογοι των Τμημάτων Γεωλογίας και ΜΜΕ ζητώντας να δοθεί λύση στο θέμα της συμφόρησης που παρατηρείται στην κυρίως αίθουσα της Φοιτητική Λέσχης του Ιδρύματος.</p>
      <p>Το φοιτητικό συσσίτιο της εργολάβου εταιρείας, που έχει ανακηρυχτεί ανάδοχος ύστερα από δημόσια διαγωνιστική διαδικασία, διανέμεται στους χώρους σίτισης δύο μεγάλων αιθουσών, χωρητικότητας 1.000 ατόμων (Κάτω Λέσχη στη συμβολή των οδών Εγνατίας &amp; 3ης Σεπτεμβρίου) και 500 ατόμων (Άνω Λέσχη επί της Αγίου Δημητρίου). Οι φοιτητές ζητούν τη μόνιμη και σταθερή λειτουργία της Άνω Λέσχης για την αποσυμφόρηση των ουρών που δημιουργούνται στην Κάτω Λέσχη, μιλώντας για «εκρηκτική κατάσταση» και για «φοιτητές που καθημερινά στοιβάζονται σε ουρές πολλών μέτρων για ένα πιάτο φαγητό».</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>«Βρισκόμαστε εδώ με αποφάσεις των συλλόγων μας μετά τις κινητοποιήσεις που πραγματοποιήθηκαν το προηγούμενο διάστημα, γιατί διεκδικούμε να ανοίξει σε μόνιμη και σταθερή λειτουργία η Άνω λέσχη, να αποσυμφορηθούν οι ουρές στην Κάτω Λέσχη με το άνοιγμα όλων των διανομών, ακριβώς για να υπάρχει ποιοτική και αναβαθμισμένη σίτιση για όλους τους φοιτητές του ΑΠΘ.</p>
      <p>Η κατάσταση που αντιμετωπίζουμε καθημερινά είναι τραγική. Μιλάμε για ουρές που ξεπερνάνε τα πολλά μέτρα, μιλάμε για μια αναμονή τις ώρες αιχμής που ξεπερνά ακόμη και το μισάωρο.</p>
      <p>Υπάρχει επάρκεια φαγητού αλλά συχνά συνάδελφοί μας που δουλεύουν ή έχουν σερί μαθήματα δεν προλαβαίνουν. Είναι θέμα και έλλειψης προσωπικού που προφανώς συμβάλλει στον να μην ανοίγει και η τέταρτη διανομή στην Κάτω Λέσχη και να δημιουργούνται οι τεράστιες αυτές ουρές καθημερινά», δήλωσε στο ΑΠΕ-ΜΠΕ η φοιτήτρια Άννα – Μαρία Ηλίου.</p>
      <figure>
        <img src="https://www.in.gr/wp-content/uploads/2019/11/1-819-e1574328686392-600x401.jpg"/>
      </figure>
      <p>«Όλα τα προηγούμενα χρόνια και ανεξαρτήτως του τρόπου με τον οποίο αξιοποιούσαμε τη Λέσχη -είτε με δικές μας δυνάμεις, είτε με υπεργολαβίες όπως σήμερα και με ανάδοχες εταιρείες- πάντα η Άνω Λέσχη άνοιγε την Τρίτη και την Πέμπτη, προκειμένου να καλύψει αυτές τις μέρες την αυξημένη ροή λόγω μεγάλης προσέλευσης φοιτητών, λόγω των μαθημάτων, είτε λόγω ιδιαίτερων φαγητών που προσφέρονταν», δήλωσε στο ΑΠΕ-ΜΠΕ ο αναπληρωτής πρόεδρος της Πανεπιστημιακής Φοιτητικής Λέσχης ΑΠΘ, αν. καθηγητής Γρηγόρης Ζαρωτιάδης.</p>
      <p>Από την αρχή του ακαδημαϊκού έτους και μέχρι τις αρχές του τρέχοντος μήνα υπήρχε πρόβλημα λειτουργίας στην Άνω Λέσχη, λόγω κατασκευαστικών εργασιών που έπρεπε να ολοκληρωθούν, προκειμένου να επανασυνδεθεί η δεύτερη παροχή νερού. «Με το που έγινε η επανασύνδεση και της δεύτερης παροχής νερού άνοιξε η Άνω Λέσχη από αρχές Νοεμβρίου, με το καθεστώς που ίσχυε. Οι φοιτητές, όμως, έχουν δίκαιο γιατί υπάρχουν πέραν της Τρίτης και Πέμπτης και άλλες μέρες που παρατηρούνται συνωστισμός και ουρές. Αυτό βεβαίως είναι καλό με την έννοια ότι υπάρχει αύξηση της προσέλευσης των φοιτητών», εξήγησε ο κ. Ζαρωτιάδης.</p>
      <p>Ερωτηθείς ποια λύση εξετάζεται από τη διοίκηση του ΑΠΘ απάντησε: «Θα προσπαθήσουμε άμεσα να προσθέσουμε μία ακόμη διανομή -εκτός των τριών που υπάρχουν- και αν αυτό δεν λύσει το ζήτημα προφανώς θα διευρύνουμε τις ημέρες λειτουργίας της Άνω Λέσχης».</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/20/greece/oxi-stin-katalipsi-tis-asoee-eipan-oi-foitites/"/>
        <a href="https://www.tanea.gr/2019/11/14/greece/education/ksana-stous-dromous-oi-foitites-gia-to-asylo-neo-syllalitirio-sta-propylaia/"/>
        <a href="https://www.tanea.gr/2019/11/12/greece/ypo-katalipsi-sxoles-meta-ta-gegonota-stin-asoee/"/>
      </related>
    </article>
  </body>
</html>