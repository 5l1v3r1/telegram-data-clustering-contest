<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019556/%D8%A8%DB%8C%D8%A7%D9%86%DB%8C%D9%87-%D9%85%D8%AF%D8%A7%D8%AE%D9%84%D9%87-%D8%AC%D9%88%DB%8C%D8%A7%D9%86%D9%87-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%AF%D8%B1-%D8%B1%D8%A7%D8%A8%D8%B7%D9%87-%D8%A8%D8%A7-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7-%D8%AF%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:54:11+00:00"/>
    <meta property="og:title" content="بیانیه مداخله‌جویانه اتحادیه اروپا در رابطه با ناآرامی‌ها در ایران"/>
    <meta property="og:description" content="سخنگوی اتحادیه اروپا در بیانیه‌ای مداخله‌جویانه از اعتراضات اخیر در برخی شهرهای کشورمان حمایت کرد و خواستار برقراری مجدد اینترنت شد."/>
  </head>
  <body>
    <article>
      <h1>بیانیه مداخله‌جویانه اتحادیه اروپا در رابطه با ناآرامی‌ها در ایران</h1>
      <address><time datetime="2019-11-21T09:54:11+00:00">21 Nov 2019, 09:54</time> by <a rel="author">ساجده محمودی</a></address>
      <p>سخنگوی اتحادیه اروپا در بیانیه‌ای مداخله‌جویانه از اعتراضات اخیر در برخی شهرهای کشورمان حمایت کرد و خواستار برقراری مجدد اینترنت شد.</p>
      <p>به گزارش ایسنا، سخنگوی اتحادیه اروپا امروز (پنج‌شنبه) در ارتباط با برخی اعتراضات در ایران طی روزهای گذشته بیانیه‌ای منتشر کرد و در آن با خانواده‌های جان باختگان در این ناآرامی‌ها ابراز همدردی کرد.</p>
      <p>وی در ادامه این بیانیه در مداخله‌ای آشکار در امور کشورمان تصریح کرد: ما از نیروهای امنیتی ایران انتظار داریم که بیشترین خویشتن‌داری را در تعامل با اعتراضات از خود نشان دهند تا معترضان به شکل مسالمت‌آمیز اعتراض کنند. هرنوع خشونتی غیرقابل قبول است.</p>
      <p>پیشتر نیز مقامات آمریکایی و چند کشور اروپایی به بهانه ناآرامی‌های اخیر در کشورمان به مداخله در امور ایران پرداختند. مایک پمپئو وزیر امورخارجه آمریکا نیز از اعتراضات در برخی شهرهای کشورمان اعلام حمایت کرده و خواستار ادامه آن شده بود.</p>
      <p>این در حالی است که به نوشته روزنامه ایندیپندنت، منتقدان تاکید دارند باتوجه به تاثیر تحریم‌های آمریکا بر وضعیت اقتصادی کنونی ایران، مقامات آمریکایی در اعلام حمایت از ایرانی‌ها صداقت ندارند و مسئول بحران اقتصادی در این کشور هستند.</p>
      <p>سارا لی ویتسون سرپرست بخش خاورمیانه و شمال آفریقا در دیده‌بان حقوق بشر روز چهارشنبه در گفت‌وگو با روزنامه ایندیپندنت خاطر نشان کرد که اگر مایک پمپئو به‌طور واقعی خواهان کمک به مردم ایران است، می‌تواند برای رفع تحریم‌ها قدم بردارد. تحریم‌هایی که بر اقتصاد و سلامت مردم ایران تاثیر گذاشته است.</p>
      <p>به گزارش ایسنا، رهبر انقلاب روز سه‌شنبه در بیانات خود در جمعی از تولیدکنندگان، کارآفرینان و فعالان اقتصادی حوادث اخیر در کشور را کار دشمن دانستند و تاکید کردند که این اتفاقات مردمی نبوده است.</p>
      <p>ایشان همچنین خاطر نشان کردند: هم دوستان و هم دشمنان بدانند، ما در عرصه‌ی جنگ نظامی و سیاسی و امنیتی دشمن را عقب زدیم؛ همین کارهای این چند روز کارهای امنیتی بود، مردمی که نبود. در عرصه‌های مختلف دشمن را عقب زدیم و به توفیق الهی در عرصه‌ جنگ اقتصادی هم به‌طور قاطع دشمن را عقب خواهیم زد.</p>
      <p>انتهای پیام</p>
    </article>
  </body>
</html>