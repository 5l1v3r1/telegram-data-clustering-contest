<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/psd-anunta-motiune-simpla-impotriva-ministrului-finantelor-florin-citu-1922402021082019110919176283"/>
    <meta property="og:site_name" content="News.ro"/>
    <meta property="article:published_time" content="2019-11-21T09:20:08+00:00"/>
    <meta property="og:title" content="PSD anunţă moţiune simplă împotriva ministrului Finanţelor Florin Cîţu"/>
    <meta property="og:description" content="PSD va depune o moţiune simplă împotriva ministrului Finanţelor Florin Cîţu, anunţul fiind făcut de liderul PSD Viorica Dăncilă."/>
  </head>
  <body>
    <article>
      <h1>PSD anunţă moţiune simplă împotriva ministrului Finanţelor Florin Cîţu</h1>
      <address><time datetime="2019-11-21T09:20:08+00:00">21 Nov 2019, 09:20</time> by <a rel="author">News.ro</a></address>
      <p>
        <b>PSD va depune o moţiune simplă împotriva ministrului Finanţelor Florin Cîţu, anunţul fiind făcut de liderul PSD Viorica Dăncilă.</b>
      </p>
      <p>”La începutul săptămânii viitoare, vom depune o moţiune simplă pentru domnul Cîţu în Senatul României, având în vedere creşterea euro, creştere care îi afectează pe români”, a declarat Dăncilă la Antena 3.</p>
      <p>Aceasta este prima moţiune care vizează un ministru al Guvernului Orban.</p>
      <p>Ministrul Finanţelor, Florin Cîţu, a declarat săptămâna trecută, în prima sa conferinţă de presă ca ministru, că, în ultimii trei ani, economia României a fost condusă după două bugete, după modelul Al Capone, că totul a fost premeditat şi a anunţat că va sesiza instituţiile abilitate. El a estimat că deficitul este de peste 4%. Fostul ministru de Finanţe Eugen Teodorovici a răspuns acuzaţiilor lui Cîţu, spunând că este Al Capone ”aşa cum domnul Cîţu este şeful FBI” şi acuzându-l că ”nu ştie să citească un buget”. Teodorovici l-a acuzat pe Cîţu că prin declaraţiile sale a adus leul la un minim istoric.</p>
      <p>”Cîţu a reuşit ca leul să fie la un minim istoric, iar efectele se vor regăsi în economie. Fac apel la domnul Orban, domnul Cîţu să se abţină de la ieşirile publice, pentru că nu fac decât să se reflecte în economie”, a afirmat Teodorovici.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>