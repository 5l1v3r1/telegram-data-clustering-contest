<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/490526-parembasi-mitsotaki-gia-klimatiki-allagi-sto-zagkremp/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-21T09:19:24+00:00"/>
    <meta property="og:title" content="Παρέμβαση Μητσοτάκη για κλιματική αλλαγή στο Ζάγκρεμπ"/>
    <meta property="og:description" content="«Έχουμε όχι μόνο πολιτική αλλά και ηθική υποχρέωση να εφαρμόσουμε πολιτικές φιλικές προς το περιβάλλον», δήλωσε ο Κυριάκος Μητσοτάκης"/>
  </head>
  <body>
    <article>
      <h1>Παρέμβαση Μητσοτάκη για κλιματική αλλαγή στο Ζάγκρεμπ</h1>
      <h2>«Έχουμε όχι μόνο πολιτική αλλά και ηθική υποχρέωση να εφαρμόσουμε πολιτικές φιλικές προς το περιβάλλον», δήλωσε ο Κυριάκος Μητσοτάκης</h2>
      <address><time datetime="2019-11-21T09:19:24+00:00">21 Nov 2019, 09:19</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490526-parembasi-mitsotaki-gia-klimatiki-allagi-sto-zagkremp/#">Facebook 0</a>
        </li>
        <li>
          <a href="https://www.eleftherostypos.gr/politiki/490526-parembasi-mitsotaki-gia-klimatiki-allagi-sto-zagkremp/#">Twitter</a>
        </li>
        <li>
          <a href="https://www.eleftherostypos.gr/politiki/490526-parembasi-mitsotaki-gia-klimatiki-allagi-sto-zagkremp/#">LinkedIn</a>
        </li>
        <li>
          <a href="https://www.eleftherostypos.gr/politiki/490526-parembasi-mitsotaki-gia-klimatiki-allagi-sto-zagkremp/#">Περισσότερα</a>
        </li>
      </ul>
      <p>«Έχουμε όχι μόνο πολιτική αλλά και ηθική υποχρέωση να εφαρμόσουμε πολιτικές φιλικές προς το περιβάλλον», δήλωσε ο Πρωθυπουργός Κυριάκος Μητσοτάκης κατά τη διάρκεια συζήτησης για την κλιματική αλλαγή στο πλαίσιο του συνεδρίου του Ευρωπαϊκού Λαϊκού Κόμματος που πραγματοποιείται στο Ζάγκρεμπ.</p>
      <p>«Η ηθική διάσταση είναι προφανής, αλλά και η πολιτική διάσταση είναι επίσης ξεκάθαρη στο μυαλό μου», ανέφερε ο κ. Μητσοτάκης, για να περιγράψει αμέσως μετά ποια είναι η ευθύνη των πολιτικών ηγετών: «Είτε θα επιλέξουμε να ηγηθούμε της προσπάθειας δίνοντας εμείς το θετικό παράδειγμα, υλοποιώντας ουσιαστικές πολιτικές που θα έχουν άμεσο αποτέλεσμα, είτε θα χάσουμε την επαφή μας με τη νεότερη γενιά η οποία ευτυχώς ενδιαφέρεται πραγματικά για αυτά τα προβλήματα, πολύ περισσότερο από ότι η δική μας γενιά».</p>
      <p>«Δεν εφαρμόζουμε αμυντικές, αλλά φιλόδοξες και εμπροσθοβαρείς πολιτικές», τόνισε ο Πρωθυπουργός και αναφέρθηκε σε τρεις τομείς. Καταρχάς, στην αλλαγή του ενεργειακού μείγματος με στόχο την πλήρη απολιγνιτοποίηση ως το 2028, παρότι όπως είπε η Ελλάδα είναι χώρα παραγωγός λιγνίτη. Δεύτερον, στον στόχο της Ελλάδας να γίνει μια χώρα πρωτοπόρος στην παραγωγή καθαρής ενέργειας από ανανεώσιμες πηγές. Τρίτον, στο γεγονός ότι προχωράμε πιο γρήγορα από την υπόλοιπη Ευρώπη στη μείωση της χρήσης πλαστικών και συγκεκριμένα στην απαγόρευση των πλαστικών μια χρήσης από το 2021.</p>
      <p>«Η πρόκληση της κλιματικής αλλαγής δεν είναι μόνο ένα πρόβλημα που πρέπει να αντιμετωπίσουμε αλλά ταυτόχρονα μια ευκαιρία. Έχω πει πολλές φορές ότι η ανάπτυξη είτε θα είναι βιώσιμη ή δεν θα υπάρχει», τόνισε ο Πρωθυπουργός.</p>
      <p>Αναφερόμενος, τέλος, στη διεθνή διάσκεψη που θα γίνει στην Αθήνα το 2020 για τις επιπτώσεις της κλιματικής αλλαγής στην πολιτιστική κληρονομιά, ο κ. Μητσοτάκης σημείωσε: «Θα προσπαθήσουμε πετύχουμε την ευαισθητοποίηση σε μια πλευρά της κλιματικής αλλαγής που έχει υποτιμηθεί και αφορά τις επιπτώσεις της κλιματικής αλλαγής στην πολιτιστική μας κληρονομιά. Στο πλαίσιο αυτό θα φιλοξενήσουμε αυτή την υψηλού επιπέδου διάσκεψη, όχι μόνο για να ευαισθητοποιήσουμε αλλά και για να διαμορφώσουμε στέρεα βήματα και ένα σχέδιο δράσης για το πως μπορούμε να προστατεύσουμε την πολιτιστική μας κληρονομιά από τις επιπτώσεις της κλιματικής αλλαγής».</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490526-parembasi-mitsotaki-gia-klimatiki-allagi-sto-zagkremp/#">Facebook 0</a>
        </li>
        <li>
          <a href="https://www.eleftherostypos.gr/politiki/490526-parembasi-mitsotaki-gia-klimatiki-allagi-sto-zagkremp/#">Twitter</a>
        </li>
        <li>
          <a href="https://www.eleftherostypos.gr/politiki/490526-parembasi-mitsotaki-gia-klimatiki-allagi-sto-zagkremp/#">LinkedIn</a>
        </li>
        <li>
          <a href="https://www.eleftherostypos.gr/politiki/490526-parembasi-mitsotaki-gia-klimatiki-allagi-sto-zagkremp/#">Περισσότερα</a>
        </li>
      </ul>
    </article>
  </body>
</html>