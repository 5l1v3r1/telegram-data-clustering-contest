<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2822655-na-rivnensini-12-skolariv-otruilisa-cukerkami.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T09:39:00+00:00"/>
    <meta property="og:title" content="На Рівненщині 12 школярів отруїлися цукерками"/>
    <meta property="og:description" content="У Здолбунівському районі Рівненської області з харчовим отруєнням госпіталізовано 12 школярів."/>
  </head>
  <body>
    <article>
      <h1>На Рівненщині 12 школярів отруїлися цукерками</h1>
      <h2>У Здолбунівському районі Рівненської області з харчовим отруєнням госпіталізовано 12 школярів.</h2>
      <address>
        <time datetime="2019-11-21T09:39:00+00:00">21 Nov 2019, 09:39</time>
      </address>
      <p>Про це повідомили у <a href="https://rv.npu.gov.ua/news/operativna-obstavnovka/policzejski-vstanovlyuyut-obstavini-masovogo-otrujennya-ditej-na-zdolbunivshhini/">відділі комунікації поліції області</a>.</p>
      <p>"Учора, 20 листопада, на лікарняне ліжко із гострим отруєнням потрапили 12 учнів Здовбицької загальноосвітньої школи", - йдеться в повідомленні.</p>
      <p>Про госпіталізованих дітей правоохоронців поінформували медики близько 15:30.</p>
      <p>Як з’ясували поліцейські Здолбунівського відділення, п’ятикласників того дня пригостила цукерками однокласниця з нагоди дня народження, після чого дітям стало зле.</p>
      <p>"Школярів доставили до районної лікарні із гострим отруєнням продуктами харчування у стані середньої тяжкості. Після надання допомоги їхньому життю нічого не загрожує. Наразі вони ще перебувають у медзакладі", - зазначається у повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2800904-na-fabrici-izi-u-lvovi-otruilisa-vosmero-vidviduvaciv.html">На "Фабриці їжі" у Львові отруїлися восьмеро відвідувачів</a>
      </blockquote>
      <p>За фактом порушення санітарних правил і норм щодо запобігання інфекційним захворюванням та масовим отруєнням розпочато досудове розслідування за частиною 1 статті 325 Кримінального кодексу України. У рамках кримінального провадження поліцейські встановлюють усі обставини події та осіб, причетних до вчиненого злочину. Попередньо відомо, що цукерки купувалися на одному із ринків Рівного, додали правоохоронці.</p>
    </article>
  </body>
</html>