<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3382492/erdoganla-gizli-gorusen-chpliyi-yazan-o-yazardan-yeni-aciklama"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T09:49:00+00:00"/>
    <meta property="og:title" content="Erdoğan'la gizli görüşen CHP'liyi yazan o yazardan yeni açıklama"/>
    <meta property="og:description" content="Cumhurbaşkanı ve AKP Genel Başkanı Erdoğan ile gizli görüşen CHP'liyi yazan Sözcü yazarı Rahmi Turan, CHP’li ismi kendisinin açıklamayacağın..."/>
  </head>
  <body>
    <article>
      <h1>Erdoğan'la gizli görüşen CHP'liyi yazan o yazardan yeni açıklama</h1>
      <h2>Cumhurbaşkanı ve AKP Genel Başkanı Erdoğan ile gizli görüşen CHP'liyi yazan Sözcü yazarı Rahmi Turan, CHP’li ismi kendisinin açıklamayacağını yazdı.</h2>
      <address>
        <time datetime="2019-11-21T09:49:00+00:00">21 Nov 2019, 09:49</time>
      </address>
      <p>Cumhurbaşkanı ve AKP Genel Başkanı Recep Tayyip Erdoğan, Beştepe'de görüştüğü CHP'li isme "Türkiye'nin güvenliği için senin CHP Genel Başkanı olman gerekir” dediğini yazan Sözcü gazetesi yazarı Rahmi Turan, bugünkü köşe yazısında iddiaya ilişkin kaynağı ile yeniden konuştuğunu ve CHP’li ismi kendisinin açıklamayacağını yazdı.</p>
      <p>Kaynağının "görüşmenin yüzde 100 gerçekleştiğini" teyit ettiğinin altını çizen Turan, "Kim ziyaret ettiyse medeni cesaret gösterip kendisi açıklamalı" ifadesini kullandı. Turan yazısında şunları kaydetti:</p>
      <blockquote>"Haber kaynağım kopan gürültü üzerine dün ‘Ortalığın bu kadar hararetleneceğini düşünmemiştim. Şimdi belki de işimden gücümden olacağım!’ diye endişeye kapıldı. Ben de ona, söylediği ismi unutacağıma dair söz verdim.</blockquote>
      <blockquote>Beştepe'yi kim ziyaret ettiyse medeni cesaret gösterip kendisi açıklamalı.</blockquote>
      <blockquote>Ya da AKP Genel Başkanı Erdoğan'a sorulmalı.</blockquote>
      <blockquote>İşin aslı nedir?</blockquote>
      <blockquote>Parti genel başkanı olduğu gibi aynı zamanda Cumhurbaşkanı olarak da görev yapan Erdoğan'ın yapacağı açıklama bire bir doğru olacaktır.</blockquote>
      <blockquote>Koskoca Cumhurbaşkanı yanlış söz söyleyecek değil herhalde… Onun açıklaması tüm tereddütleri bitirir!</blockquote>
      <blockquote>Erdoğan'ın cevabı şu şıklardan biri olacaktır:</blockquote>
      <blockquote>a) ‘Haber doğru değildir’ diyebilir.<br/>b) ‘Haber doğrudur ama o kişinin kim olduğu bizim özel konumuzdur’ diyerek isim açıklamayabilir.<br/>c) ‘Kamuoyunun bilmesinde yarar var’ diyerek o ismi açıklayabilir"</blockquote>
    </article>
  </body>
</html>