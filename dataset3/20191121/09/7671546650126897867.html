<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914643"/>
    <meta property="og:site_name" content="Dnevnik"/>
    <meta property="article:published_time" content="2019-11-21T09:45:00+00:00"/>
    <meta property="og:title" content="Za nadzorni svet Cinkarne namesto Jamnika predlagan Bobinac"/>
    <meta property="og:description" content="Delničarji družbe Cinkarna Celje se bodo na izredni skupščini 23. decembra seznanili z odstopom Boruta Jamnika z mesta predsednika in člana nadzornega sveta družbe ter odločali o predlogu, da v nadzorni svet za petletni mandat imenujejo Franja Bobinca, je danes objavila družba."/>
  </head>
  <body>
    <article>
      <h1>Za nadzorni svet Cinkarne namesto Jamnika predlagan Bobinac</h1>
      <address><time datetime="2019-11-21T09:45:00+00:00">21 Nov 2019, 09:45</time> by <a rel="author">STA</a></address>
      <p>
        <b>Delničarji družbe Cinkarna Celje se bodo na izredni skupščini 23. decembra seznanili z odstopom Boruta Jamnika z mesta predsednika in člana nadzornega sveta družbe ter odločali o predlogu, da v nadzorni svet za petletni mandat imenujejo Franja Bobinca, je danes objavila družba.</b>
      </p>
      <p>Potem ko je Jamnik 15. oktobra odstopil kot predsednik in član nadzornega sveta Cinkarne Celje, je nadzorni svet oblikoval nominacijsko komisijo, vse največje delničarje pa so pozvali k oddaji predlogov za novega člana nadzornega sveta. Komisija je predlog oblikovala na seji v torek, je razvidno iz obrazložitve k sklicu skupščine, ki je objavljen na spletni strani Ljubljanske borze in v časniku Delo.</p>
      <p>Jamnik je, kot je takrat objavila družba, odstopil »iz objektivnih razlogov«. Je tudi predsednik uprave Modre zavarovalnice, ob tem pa še nadzornik banke Nova KBM in farmacevtske družbe Krka.</p>
      <p>Zaradi nadzorništva v banki se je moral mestu v enem od treh nadzornih svetov odpovedati. Zakon o bančništvu namreč prepoveduje opravljanje nadzorniške funkcije v banki, če član že opravlja eno izvršilno direktorsko funkcijo (članstvo v upravi gospodarske družbe) in dve neizvršilni (članstvo v nadzornem svetu). Modra zavarovalnica je sicer s petinskim deležem največji posamični lastnik Cinkarne Celje.</p>
      <p>Bobinac je bil med letoma 2003 in 2018 predsednik uprave Gorenja. Po prevzemu Gorenja s strani kitajske skupine Hisense je lani postal podpredsednik za globalni marketing v družbi Hisense International, letos pa po preoblikovanju Gorenja v družbo z omejeno odgovornostjo še predsednik kolegija direktorjev družbe Gorenje.</p>
      <p>Poleg vodenja Gorenja je bil Bobinac član več nadzornih svetov, med drugim Nove KBM (2001-2005), Telekoma Slovenije (2003-2005) in družbe Eti Elektroelement Izlake (1999-2011), navaja gradivo za skupščino.</p>
      <p>V nadzornem svetu Cinkarne Celje so poleg Jamnika še Luka Gaberščik, Dejan Rajbar, Aleš Skok, Dušan Mestinšek in Aleš Stevanovič.</p>
    </article>
  </body>
</html>