<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/hong-kong-university-protesters-remain-holed-up-riot-police-district-council-elections"/>
    <meta property="og:site_name" content="euronews"/>
    <meta property="article:published_time" content="2019-11-21T09:11:34+00:00"/>
    <meta property="og:title" content="آخرین مقاومت‌های معترضان هنگ کنگی در دانشگاه پلی‌تکنیک کاولون"/>
    <meta property="og:description" content="محاصرۀ دانشگاه از روز دوشنبه ۱۸ نوامبر تنگ‌تر شد. در آن زمان دست‌کم ۵۰۰ معترض در داخل این دانشگاه حضور داشتند اما پس از گذشت چهار روز تعداد آنها به کمتر از صد نفر کاهش یافته است. برخی از معترضان تسلیم و برخی نیز در حال فرار توسط نیروهای پلیس دستگیر شده‌اند."/>
  </head>
  <body>
    <article>
      <h1>آخرین مقاومت‌های معترضان هنگ کنگی در دانشگاه پلی‌تکنیک کاولون</h1>
      <address><time datetime="2019-11-21T09:11:34+00:00">21 Nov 2019, 09:11</time> by <a rel="author">یورونیوز فارسی </a></address>
      <p>پس از ماه‌ها تنش و درگیری، هنگ کنگ از دو روز گذشته در آرامش نسبی به سر می‌برد.</p>
      <p>قرار است روز یکشنبۀ آینده انتخابات شورای منطقه‌ای هنگ کنگ برگزار شود و دولت محلی از اواخر روز چهارشنبه بررسی دقیق اوضاع را آغاز کرده تا مشخص کند آیا امکان برگزاری چنین انتخاباتی وجود دارد یا نه.</p>
      <p>شش روز پس از اشغال دانشگاه پلی‌تکنیک شبه جزیرۀ کاولون، این دانشگاه همچنان در محاصرۀ نیروهای ضد شورشی است که تحت هیچ شرایطی اجازه خروج معترضان از داخل دانشگاه را نمی‌دهند.</p>
      <p>محاصرۀ دانشگاه از روز دوشنبه ۱۸ نوامبر تنگ‌تر شد. در آن زمان دست‌کم ۵۰۰ معترض در داخل این دانشگاه حضور داشتند اما پس از گذشت چهار روز، تعداد آنها به کمتر از صد نفر کاهش یافته است.</p>
      <p>برخی از معترضان تسلیم شده‌اند و برخی نیز در حال فرار توسط نیروهای پلیس دستگیر شده‌اند. آنهایی که همچنان در داخل دانشگاه هستند، ناامیدانه در تلاشند تا راهی برای فرار پیدا کنند و شماری نیز پنهان شده‌اند.</p>
      <p>اطراف دانشگاه را انبوه زباله و داخل دانشگاه را بقایای بمب‌های دست‌ساز خانگی فرا گرفته است. بسیاری از معترضان هنگ‌کنگی تجهیزاتی که در جریان اعتراضات به همراه داشتند از جمله چترها و ماسک‌هایشان را رها کرده‌اند.</p>
      <p>بخش قابل توجهی از دانشگاه از جمله کلاس‌های درس آسیب دیده و بسیاری از پنجره‌ها شکسته است؛ با این وجود آب و برق دانشگاه همچنان وصل است.</p>
      <p>دانشگاه پلی‌تکنیک شبه جزیرۀ کاولون، آخرین دانشگاهی است که از یک هفته گذشته که هنگ کنگ شاهد خشونت‌بارترین درگیری‌های پنج ماه اخیر بوده، همچنان در اشغال معترضان است.</p>
      <p>ناارامی‌های هنگ کنگ جدی‌ترین چالش مردمی شی جین‌پینگ، رئیس جمهوری چین از زمان رسیدن او به قدرت یعنی سال ۲۰۱۲ میلادی محسوب می‌شود. پکن اعلام کرده است که همچنان به فرمول «یک کشور- دو سیستم» برای حفظ خودمختاری هنگ کنگ پایبند است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/18/hong-kong-police-seal-off-polytechnic-university-fears-bloody-crackdown">پلیس هنگ کنگ دانشگاه پلی‌تکنیک را محاصره کرد</a>
        </li>
        <li>
          <a href="https://farsi.euronews.com/2019/11/16/protesters-occupy-hong-kong-s-polytechnic-in-kowloon">دانشجویان سرسخت و معترض دانشگاه پلی‌تکنیک کاولون هنگ‌کنگ را به تعطیلی کشاندند</a>
        </li>
      </ul>
    </article>
  </body>
</html>