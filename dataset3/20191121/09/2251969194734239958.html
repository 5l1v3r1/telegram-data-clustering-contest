<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/21/e-se-funzionasse-le-nuove-idee-che-creano-impresa/1327463/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-21T09:30:24+00:00"/>
    <meta property="og:title" content="“E se funzionasse?”, le nuove idee che creano impresa"/>
    <meta property="og:description" content="START UP - I Giovani Imprenditori di Confindustria Marche propongono la selezione aperta a tutti senza vincoli di età. Domande entro il 30 novembre"/>
  </head>
  <body>
    <article>
      <h1>“E se funzionasse?”, le nuove idee che creano impresa</h1>
      <h2>START UP - I Giovani Imprenditori di Confindustria Marche propongono la selezione aperta a tutti senza vincoli di età. Domande entro il 30 novembre</h2>
      <address><time datetime="2019-11-21T09:30:24+00:00">21 Nov 2019, 09:30</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F21%2Fe-se-funzionasse-le-nuove-idee-che-creano-impresa%2F1327463%2F">Condividi64</a><a href="https://twitter.com/intent/tweet?text=%22E+se+funzionasse%3F%22%2C+le+nuove+idee++che+creano+impresa&amp;url=https%3A%2F%2Fwww.cronachemaceratesi.it%2F2019%2F11%2F21%2Fe-se-funzionasse-le-nuove-idee-che-creano-impresa%2F1327463%2F">Tweet</a>Email64 Condivisioni</p>
      <p> </p>
      <p><b>Il comitato regionale Giovani Imprenditori di Confindustria Marche, presieduto dalla maceratese Simona Reschini con il team di Bp Cube Business Incubator promuove, in collaborazione con gli incubatori, le università e gli istituti superiori marchigiani, il concorso “E Se Funzionasse?” (Esf) per il supporto all’avvio di nuove imprese. </b>L’edizione 2019 del progetto “E Se Funzionasse?” si pone un obiettivo molto ambizioso: attivare operazioni di scouting di nuove idee di startup e mentoring agli ispiranti imprenditori per renderli consapevoli del vasto tema della “creazione d’impresa” in tutto il territorio marchigiano. Solamente le migliori idee selezionate potranno accedere ai successivi colloqui individuali con la commissione di valutazione, la quale provvederà infine a selezionare le finaliste che potranno essere da 5 a 10 a suo insindacabile giudizio. Tutti gli ammessi ai colloqui individuali potranno partecipare al corso di formazione che si terrà indicativamente nel mese di dicembre, il cui obiettivo sarà quello di fornire insegnamenti specifici sui tema della “creazione d’impresa”.</p>
      <figure>
        <img src="https://cdn.cronachemaceratesi.it/wp-content/uploads/2019/11/logo-esf-317x400.png"/>
        <figcaption>Il logo Esf</figcaption>
      </figure>
      <p>Nell’evento finale di premiazione, le finaliste avranno l’opportunità di presentare pubblicamente il proprio progetto di fronte ad una platea di potenziali investitori, fornitori, imprese e partner. Tale evento sarà preceduto da una prima presentazione delle idee finaliste di “E Se Funzionasse?” che si terrà nel mese di dicembre alla cena conviviale. I destinatari sono le persone fisiche o giuridiche che hanno un’idea suscettibile di sviluppo imprenditoriale finalizzato all’apertura di una nuova impresa o allo sviluppo di un’impresa esistente, ampliando e/o diversificando il settore d’attività e/o introducendo cambiamenti digitali nella catena del valore. Non sono previsti vincoli di età o di provenienza geografica per i soggetti proponenti, né limiti di settore per le idee di proposte. Il proponente potrà essere una persona singola, un team o una società. Gli interessati dovranno compilare entro il 30 novembre in tutte le sue parti il “Modulo di adesione” on line sul sito <a href="http://www.esefunzionasse.it/">www.esefunzionasse.it. </a> Risulterà vincitore un solo progetto che verrà selezionato nei mesi successivi tramite apposita giuria. Il progetto vincitore potrà beneficiare di un percorso di incubazione gratuito di 6 mesi presso un incubatore certificato.</p>
    </article>
  </body>
</html>