<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/varmland/tobias-korde-ner-i-halet-med-sin-bebis-i-bilen"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T09:43:29+00:00"/>
    <meta property="og:title" content="Tobias och hans bebis undkom hålet i sista stund"/>
    <meta property="og:description" content="Tobias Larsson var på väg hem efter att ha besökt sin far när vägen plötsligt försvann under bilen. I baksätet satt hans sex månader gamla dotter. – Jag blev så rädd för hennes skull, säger Tobias Larsson om den dramatiska händelsen."/>
  </head>
  <body>
    <article>
      <h1>Tobias och hans bebis undkom hålet i sista stund</h1>
      <address><time datetime="2019-11-21T09:43:29+00:00">21 Nov 2019, 09:43</time> by <a rel="author">Rino Rotevatn</a></address>
      <p>
        <b>Tobias Larsson var på väg hem efter att ha besökt sin far när vägen plötsligt försvann under bilen. I baksätet satt hans sex månader gamla dotter.<br/>– Jag blev så rädd för hennes skull, säger Tobias Larsson om den dramatiska händelsen.</b>
      </p>
      <p>Det var strax före klockan sju på onsdagskvällen som Tobias Larsson och hans sex månader gamla dotter Vendela körde norrut på väg 903, väster om Klarälven, i Munkfors. De hade varit och besökt Tobias far när det plötsligt small till.</p>
      <p>– Jag vet inte riktigt vad jag tänkte då. Det gick så fort. Det var först när jag kom ur bilen som jag förstod vad som hade hänt, berättar Tobias Larsson.</p>
      <h3>Bilen slängdes runt</h3>
      <p>Det som hade hänt var att vägen rasat under bilen samtidigt som Tobias Larsson och Vendela passerade. </p>
      <p>– Vägen rasade undan för bakhjulen så bilen studsade upp ur hålet och slängdes runt. Det tog stopp med fronten i ett träd, säger Tobias Larsson.</p>
      <p>Väl ute ur bilen agerade Tobias Larsson instinktivt.</p>
      <p>– Det tog inte många sekunder innan jag hade fått ut Vendela ur bilen och hade henne i famnen, säger han.</p>
      <h3>Flera meter djupt</h3>
      <p>Med dottern i famnen såg han hur vägen fortsatte att rasa för att slutligen bli till ett flera meter brett och djupt hål.</p>
      <p>– Hade vi kommit bara någon minut senare hade vi inte studsat upp. Då hade det blivit tvärstopp. Den tanken bara loopar just nu, säger Tobias.</p>
    </article>
  </body>
</html>