<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/salesforce-einstein-analyseert-shelfies-kelloggs"/>
    <meta property="og:site_name" content="Emerce"/>
    <meta property="article:published_time" content="2019-11-21T09:50:00+00:00"/>
    <meta property="og:title" content="Dreamforce: Salesforce Einstein analyseert ‘shelfies’ bij Kellogg’s"/>
    <meta property="og:description" content="Kellogg’s, de grootste producent van ontbijtgranen in de Verenigde Staten, kijkt tegenwoordig via de smartphone naar de winkels van zijn afnemers en adviseert ze over het aanbod en de visuele impact. Dat allemaal dankzij een eenvoudige foto die winkels van hun interieur moeten maken."/>
  </head>
  <body>
    <article>
      <h1>Dreamforce: Salesforce Einstein analyseert ‘shelfies’ bij Kellogg’s</h1>
      <address><time datetime="2019-11-21T09:50:00+00:00">21 Nov 2019, 09:50</time> by <a rel="author">Jan Libbenga</a></address>
      <p>
        <b>Kellogg’s, de grootste producent van ontbijtgranen in de Verenigde Staten, kijkt tegenwoordig via de smartphone naar de winkels van zijn afnemers en adviseert ze over het aanbod en de visuele impact. Dat allemaal dankzij een eenvoudige foto die winkels van hun interieur moeten maken.</b>
      </p>
      <p>Het bedrijf bracht de ‘shelfie’ ter sprake tijdens Dreamforce, het jaarcongres van Salesforce dat deze week in San Francisco wordt gehouden. Het bedrijf maakt al enige tijd gebruik van de Commerce Cloud om zijn B2B klanten een B2C achtige ervaring te bieden. Met een aantrekkelijk vormgegeven app kunnen winkels met een simpele druk op de knop bestellingen plaatsen.</p>
      <p>Het bijzondere zit hem in de kunstmatige intelligentie die wordt toegepast, bijvoorbeeld om winkels te wijzen op de verwachte populariteit van bepaalde producten. Retailers kunnen dan extra inkopen.</p>
      <p>Voor de aanbevelingen en analyse van de shelfies of planogrammen wordt Einstein gebruikt. Dat is bij Salesforce de verzamelnaam voor alle AI-gerelateerde initiatieven.</p>
      <p>Salesforce breidde enkele jaren geleden zijn diensten voor relatiebeheer uit met kunstmatige intelligentie en noemde die Einstein, naar de beroemde wetenschapper.</p>
      <p>Voor veel bedrijven zijn dergelijke technieken onbereikbaar omdat grote datasets moeten worden ingezet. Ook de benodigde infrastructuur kan aardig in de kosten lopen. Bij Salesforce zit alle intelligentie in de cloud.</p>
      <p>Bij Kiehl’s, tegenwoordig als specialist in moderne huid- en haarverzorging onderdeel van L’Oréal, zorgt Einstein voor slimme aanbevelingen. Nadat de klant zijn keuze heeft gemaakt worden in de app nog twee passende producten aangeboden, resulterend in een hogere verkoop.</p>
      <p>Het aantrekkelijke van Einstein is dat deze functionaliteit in Commerce Cloud zonder enige vorm van programmering kan worden toegevoegd.</p>
      <p>Einstein speelt nog geen rol bij geldwisselkantoor (Gwk) Travelex, dat tegenwoordig ook gebruikmaakt van de Commerce Cloud. Het bvedrijf wil een naadloze omnichannelervaring bieden, waarbij valuta online kan worden besteld en op een vliegveld of bij een vestiging in de stad kan worden opgehaald.</p>
      <p>Het bedrijf wil klanten ook benaderen via Instagram, niet het meest voor de hand liggende sociale platform, en inmiddels is ook een eigen mobiele app in gebruik. Zelf zo’n platform bouwen die alle kanalen ondersteunt zou volgens Travelex te veel tijd hebben gekost ‘terwijl concurrenten dan alweer veel verder zijn’.</p>
      <p>Salesforce kondigde tijdens zijn keynote ook nog zijn nieuwe Order Management software aan. Met dit onderdeel van de Commerce Cloud krijgen retailers zoals Khiel’s niet alleen inzicht in de bestelgeschiedenis van de klant, ze zien ook meteen waarmee betaald is (bijvoorbeeld Apple Pay) en welk bedrijf voor de bezorging is ingeschakeld. Voorheen moesten hiervoor verschillende oplossingen worden aangewend. Lightning Order Management, tot nu toe experimenteel ingezet, wordt februari 2020 <a href="https://www.salesforce.com/company/news-press/press-releases/2019/10/191010-lightning/">beschikbaar</a> gesteld.</p>
      <figure>
        <iframe data-src="https://twitter.com/CommerceCloud/status/1197258519210147840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Gerelateerde items</h4>
        <a href="https://www.emerce.nl/achtergrond/demandware-salesforce-commerce-cloud-ligt-verschiet"/>
        <a href="https://www.emerce.nl/nieuws/2739254"/>
        <a href="https://www.emerce.nl/nieuws/dreamforce-salesforce-sluit-vrede-microsoft"/>
      </related>
    </article>
  </body>
</html>