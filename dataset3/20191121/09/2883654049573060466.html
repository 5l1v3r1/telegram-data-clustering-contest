<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/dit-verdienen-de-oranje-spelers/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-21T09:11:09+00:00"/>
    <meta property="og:title" content="Dit verdienen de Oranje-spelers"/>
    <meta property="og:description" content="De spelers van Oranje maken indruk op de internationale velden. Dat blijkt uit de torenhoge salarissen dat ze bij hun club opstrijken."/>
  </head>
  <body>
    <article>
      <h1>Dit verdienen de Oranje-spelers</h1>
      <address><time datetime="2019-11-21T09:11:09+00:00">21 Nov 2019, 09:11</time> by <a rel="author" href="https://www.ditjesendatjes.nl/author/daan-keijzer/" target="_blank">Daan Keijzer</a></address>
      <p>Het Nederlands voetbal staat met plaatsing voor het Europees Kampioenschap weer op de kaart. Het is de eerste deelname aan een eindtoernooi sinds 2014. De spelers van Oranje maken al langer indruk op de internationale velden. Dat blijkt uit de torenhoge salarissen van de voetballers dat ze bij hun club opstrijken.</p>
      <p><a href="https://www.goalsandglamour.nl/108197-dit-zijn-de-7-grootverdieners-van-het-nederlands-elftal/">Goals and Glamour</a> maakte een top-7 van de Nederlandse grootverdieners. De genoemde bedragen zijn vastgesteld door media uit het land waar de voetballers hun brood verdienen.</p>
      <h3>7. Stefan de Vrij</h3>
      <p>Geen basisspeler bij Oranje, maar in Italië een bikkelharde verdediger bij Inter Milan. Daar strijkt hij per jaar 3.8 miljoen euro op. Na zijn collega-verdediger Matthijs de Ligt is hij daarmee de best betaalde Nederlander in de Italiaanse competitie.</p>
      <h3>6. Memphis Depay</h3>
      <p>Onder bondscoach Ronald Koeman is Depay een steunpilaar in het Nederlands Elftal. De sierlijke doelpuntenmachine speelt alweer enkele jaren bij Olympique Lyonnais, waar hij ongeveer 4.3 miljoen euro per jaar verdient.</p>
      <h3>5. Georginio Wijnaldum</h3>
      <p>Met een hattrick de absolute uitblinker in de wedstrijd tegen Estland. Wijnaldum speelt al jaren op het hoogste niveau bij Liverpool, waar hij vorig jaar de Champions League mee won. ‘Gini’ krijgt jaarlijks 5.5 miljoen euro voor zijn diensten.</p>
      <h3>4. Kevin Strootman</h3>
      <p>Een opvallende verschijning op dit lijstje, aangezien Strootman de laatste jaren geen hoofdrol bij land en club vertolkt. Wat betreft salaris doet hij niet onder voor zijn ploeggenoten. Sterker nog: met zes miljoen euro per jaar bij het Franse Marseille staat hij op de vierde plaats.</p>
      <h3>3. Virgil van Dijk</h3>
      <p>Ten tijde van zijn transfer naar Liverpool, waar Virgil van Dijk samen met Wijnaldum voetbalt, was hij de duurste verdediger ooit. En daar hoort vanzelfsprekend een gepast salaris bij. Met elf miljoen euro per jaar zit Van Dijk goed in de slappe was.</p>
      <h3>2. Matthijs de Ligt</h3>
      <p>Het avontuur bij het Italiaanse Juventus verloopt voor ex-Ajacied Matthijs de Ligt voorspoedig. Hij speelt bijna wekelijks, en is sinds zijn aantrede bij de club direct de op een na best betaalde speler. Want na wereldster en ploeggenoot Cristiano Ronaldo verdient De Ligt ongeveer twaalf miljoen euro per jaar.</p>
      <h3>1. Frenkie de Jong</h3>
      <p>De grootverdiener bij Oranje is Frenkie de Jong. Hij deelt de kleedkamer sinds dit seizoen bij FC Barcelona met iconen als Lionel Messi en Luis Suárez. De Jong wordt in de Catalaanse stad ontzettend gewaardeerd, iets wat naar voren komt bij zijn loon van zestien miljoen euro per jaar.</p>
      <h3>Wereldranglijst</h3>
      <p>Of deze gigantische geldbedragen een garantie zijn voor succes op het Europees Kampioenschap, moet nog maar blijken. Want tussen de boegbeelden van het Nederlands Elftal en het mondiale gezelschap van grootverdieners gaapt een flink gat. De tien best betaalde voetballers ter wereld hebben namelijk een nog vettere bankrekening, <a href="https://www.vtbl.nl/nieuws/artikel/4752846/de-20-best-betaalde-voetballers-ter-wereld">zette VTBL op een rij</a>.</p>
      <p>10. Antoine Griezmann (24.5 miljoen)<br/>9. Oscar (26.2 miljoen)<br/>8. Mesut Özil (34.1 miljoen)<br/>7. Kylian Mbappé (34.5 miljoen)<br/>6. Alexis Sánchez (34.8 miljoen)<br/>5. Andrés Iniesta (36.7 miljoen)<br/>4. Paul Pogba (37.2 miljoen)<br/>3. Neymar (118.7 miljoen)<br/>2. Cristiano Ronaldo (123.2 miljoen)<br/>1. Lionel Messi (143.4 miljoen)</p>
      <h3>Competities</h3>
      <p>Om de jaarsalarissen van de Oranje-spelers in perspectief te zetten, is het ook nuttig om naar de verschillen tussen competities te kijken. <a href="http://globalsportssalaries.com/GSSS%202018.pdf">Sportingintelligence zette in een rapport</a> alle gemiddelde salarissen per competitie op een rijtje. In Engeland (3.379.520 euro) en Spanje (2.487.194 euro) worden bijvoorbeeld veel riantere salarissen uitgekeerd dan in de Nederlandse Eredivisie (277.809 euro). Daarmee staat de Nederlandse competitie op de achttiende plaats.</p>
      <related>
        <h4>GERELATEERDE ARTIKELEN</h4>
        <a href="https://www.ditjesendatjes.nl/woede-op-commentator-snoeks-na-negeren-statement-tegen-racisme/"/>
        <a href="https://www.ditjesendatjes.nl/bedrijven-yolanthe-tonnen-in-het-rood/"/>
        <a href="https://www.ditjesendatjes.nl/voetbalmannen-zijn-racisme-op-veld-zat/"/>
      </related>
    </article>
  </body>
</html>