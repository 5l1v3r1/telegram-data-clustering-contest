<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.litsa.com.ua/show/a/47953?utm_source=rss&amp;utm_medium=feed&amp;utm_campaign=all"/>
    <meta property="og:site_name" content="Лица"/>
    <meta property="article:published_time" content="2019-11-21T09:03:01+00:00"/>
    <meta property="og:title" content="Дніпрян запрошують на лекцію «Голодомор 1932-33 рр.: механізми замовчування»"/>
    <meta property="og:description" content="Історики розкажуть про масштаби і наслідки Голодомору 1932-33 рр. в Дніпропетровській області та в Україні, розкриють механізми замовчування геноциду радянською владою."/>
  </head>
  <body>
    <article>
      <h1>Дніпрян запрошують на лекцію «Голодомор 1932-33 рр.: механізми замовчування»</h1>
      <h2>Історики розкажуть про масштаби і наслідки Голодомору 1932-33 рр. в Дніпропетровській області та в Україні, розкриють механізми замовчування геноциду радянською владою.</h2>
      <address>
        <time datetime="2019-11-21T09:03:01+00:00">21 Nov 2019, 09:03</time>
      </address>
      <p>Мешканців та гостей Дніпра запрошують на публічну дискусію, приурочені до Дня пам’яті жертв голодоморів. Заняття на тему «Голодомор 1932-33 рр.: механізми замовчування».</p>
      <p>Лекцію проводитиме докторка історичних наук, професорка <b><i>Наталя Романець</i></b> (м. Кривий Ріг).</p>
      <p>Модератор – науковий співробітник Інституту «Ткума» <b>Валентин Рибалка</b>.</p>
      <blockquote>
        <i>Голодомор 1932–1933 рр., який призвів до багатомільйонних людських втрат, став наслідком кампанії з колективізації сільського господарства, «розкуркулення» селян, хлібозаготівель та інших проявів сталінської економічної політики в Україні. Колгоспи і цілі села за невиконання плану по хлібозаготівлям заносилися державою на «чорну дошку» з вилученням усіх промислових товарів і припиненням подальшого їх завезення. Це призвело до великого голоду. Жертвами штучно створеного комуністичною владою Голодомору, за різними підрахунками, стали від 3 до 7 мільйонів українців, які складали більше 80% жертв, а також росіян, поляків, євреїв, болгар, німців та представників інших етнічних груп, що мешкали у національних районах на території УСРР.</i>
      </blockquote>
      <p>Використовуючи унікальні архівні матеріали, дослідниця розповість про масштаби і наслідки Голодомору 1932-33 рр. в Україні (окрема увага буде приділена Дніпропетровській області), розкриє механізми замовчування геноциду радянською владою. Історикиня розповість, яким чином у радянських документах з метою приховування фактів геноциду подавалася інформація про Голод 1930-х рр.</p>
      <p>Заняття відбудеться <b>24 листопада (неділя) о 12:00</b> у відеозалі Музею «Пам’ять єврейського народу та Голокост в Україні» (вул. Шолом-Алейхема, 4, Центр «Менора», 3-й поверх, ліфт Б).</p>
      <p>Вхід вільний. </p>
    </article>
  </body>
</html>