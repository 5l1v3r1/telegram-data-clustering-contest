<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gva.be/cnt/dmf20191121_04728675/politie-int-voor-24-000-euro-aan-boetes-tijdens-controle-op-bredabaan-in-merksem"/>
    <meta property="og:site_name" content="Gazet van Antwerpen"/>
    <meta property="article:published_time" content="2019-11-21T09:36:00+00:00"/>
    <meta property="og:title" content="Politie int voor 24.000 euro aan boetes tijdens controle op Bredabaan in Merksem"/>
    <meta property="og:description" content="Bij een controleactie op de Bredabaan in Merksem heeft de politie woensdag voor 24.000 euro aan openstaande boetes geïnd. Zeven bestuurders die in totaal v..."/>
  </head>
  <body>
    <article>
      <h1>Politie int voor 24.000 euro aan boetes tijdens controle op Bredabaan in Merksem</h1>
      <address>
        <time datetime="2019-11-21T09:36:00+00:00">21 Nov 2019, 09:36</time>
      </address>
      <p>
        <b>Merksem - Bij een controleactie op de Bredabaan in Merksem heeft de politie woensdag voor 24.000 euro aan openstaande boetes geïnd. Zeven bestuurders die in totaal voor 27.000 euro aan boetes hadden openstaan, konden of wilden niet betalen. Hun auto werd getakeld.</b>
      </p>
      <p>De controle was een samenwerking tussen het wijkteam van Merksem, het verkeersondersteuningsteam, de douane en de Vlaamse belastingdienst. Met behulp van een ANPR-camera werden bestuurders met openstaande boetes uit het verkeer gehaald.</p>
      <p>In totaal werd voor 24.000 euro aan boetes geïnd bij 39 bestuurders. “Zeven bestuurders met in totaal 27.000 euro aan openstaande boetes konden of wilden hun rekening niet betalen, alle zeven voertuigen werden in beslag genomen”, zo stelt de politie in een persbericht. “Verder was van twee voertuigen de keuring vervallen en reed een bestuurder rond zonder verzekering, ook dat voertuig werd in beslag genomen.”</p>
      <p>Tot slot testte één bestuurder met een voorlopig rijbewijs positief op druggebruik. “Zijn rijbewijs werd meteen ingetrokken, waardoor hij bovendien zijn rijexamen niet binnen de toegelaten termijn kan afleggen. De bestuurder zal dus aan zijn rijopleiding moeten herbeginnen omwille van zijn druggebruik”, aldus de politie.</p>
    </article>
  </body>
</html>