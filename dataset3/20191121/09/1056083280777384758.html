<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019547/%D8%AA%D8%B4%DA%A9%DB%8C%D9%84-%DA%AF%D8%B1%D8%AF%D8%A7%D9%86-%D8%B3%D8%A7%DB%8C%D8%A8%D8%B1%DB%8C-%D8%AF%D8%B1-%D8%B2%D9%86%D8%AC%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:41:58+00:00"/>
    <meta property="og:title" content="تشکیل گردان سایبری در زنجان"/>
    <meta property="og:description" content="ایسنا/زنجان فرمانده سپاه شهرستان زنجان گفت: برای حضور مثبت در فضای مجازی، گردان‌های سایبری تشکیل می‌شود."/>
  </head>
  <body>
    <article>
      <h6 class="kicker">فرمانده سپاه ناحیه شهرستان زنجان عنوان کرد</h6>
      <h1>تشکیل گردان سایبری در زنجان</h1>
      <address><time datetime="2019-11-21T09:41:58+00:00">21 Nov 2019, 09:41</time> by <a rel="author">مریم نوری</a></address>
      <p>ایسنا/زنجان فرمانده سپاه شهرستان زنجان گفت: برای حضور مثبت در فضای مجازی، گردان‌های سایبری تشکیل می‌شود.</p>
      <p>سرهنگ علی سهندی ظهر امروز در نشست خبری به مناسبت آغاز هفته بسیج، اظهار کرد: برنامه‌های هفته بسیج از ۳۰ آبان تا ششم آذرماه سال‌جاری اجرا می‌شود و چهل سالگی انقلاب اسلامی محور برنامه‌های هفته بسیج است؛ چراکه هفته بسیج فرصت مناسبی برای نمایش عمومی دستاوردهای چهل ساله انقلاب است.</p>
      <p>این مسئول ادامه داد: «بسیج چهل سال خدمت، جهاد و شهادت» شعار هفته بسیج امسال در نظر گرفته شده و می‌توان خدمت و شهادت را یکی از مهم‌ترین کارهای بسیج در طول چهل سال پس از انقلاب دانست؛ علاوه‌بر آن بسیج در عرصه‌های مختلف فرهنگی، اقتصادی، اجتماعی، رسانه و فضای مجازی، سازندگی و غیره فعالیت و خدمت‌رسانی کرده است.</p>
      <p>وی با اشاره به بحث سازندگی در عرصه کنونی، افزود: در بحث سازندگی می‌توان به فعالیت‌های بسیج در روزهای آغازین سال‌جاری اشاره کرد به طوری‌که با بروز سیل گسترده در بخش‌های مختلف کشور، نیروهای بسیج شهرستان زنجان در سه استان لرستان، مازندارن و خوزستان حضور یافتند و این در حالی بود که در برخی روستاهای استان نیز آسیب و خساراتی به دلیل سیل به‌وجود آمده بود که بسیجیان این شهرستان در این بخش‌ها نیز خدمات‌رسانی می‌کردند.</p>
      <p>سهندی با اشاره به ساخت ۴۰ واحد مسکونی توسط بسیج که ۸ واحد آن در این هفته تحویل داده خواهد شد، تصریح کرد: ۱۴ واحد از این خانه ‌در استان لرستان و مابقی در روستاهای خود استان زنجان بوده است؛ همچنین به ۲۵ روستای شهرستان نیز آبرسانی انجام می‌شود و پروژه منبع آب ۷۰۰ مترمکعبی روستای میرجان با کمک خیرین در حال انجام است.</p>
      <p>فرمانده سپاه شهرستان زنجان در رابطه با برنامه‌های هفته بسیج سال‌جاری، یادآور شد: پیش‌بینی ۱۰۰۰ عنوان برنامه با محوریت پایگاه‌ها و مساجد با حضور مسئولان اجرا می‌شود؛ همچنین برگزاری یادواره‌های مختلف برای شهدا در دستور کار است. اجتماع بزرگ ۱۰ هزار نفری بسیجیان همزمان با بسیجیان سراسر کشور برگزار می‌شود که این مراسم سخنران ویژه کشوری دارد.</p>
      <p>وی از تشکیل گردان‌های سایبری خبر داد و عنوان کرد: خوشبختانه بسیج در فضای مجازی فعالیت موفقی دارد که در این راستا ساختمان مجزایی برای این فعالیت در نظر گرفته‌ شده که در هفته بسیج افتتاح خواهد شد.</p>
      <p>این مسئول خاطرنشان کرد: بسیج پس از فراز و نشیب‌ها و پشت سرگذاشتن صحنه‌ها، عرصه‌ها و ماموریت‌های مختلف با موفقیت هرچه تمام، امروز در حال پویایی و ادامه حیات است و در خدمت‌رسانی به مردم از هیچ تلاش و کوششی فروگذار نیست.</p>
      <p>انتهای پیام</p>
    </article>
  </body>
</html>