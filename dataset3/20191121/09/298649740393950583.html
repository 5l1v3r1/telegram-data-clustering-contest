<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/politica/2019/11/21/fiorella-mannoia-salvini-delira-lui-ti-voglio-bene-fiorella-top10_20191121_101910/"/>
    <meta property="og:site_name" content="Askanews"/>
    <meta property="article:published_time" content="2019-11-21T09:19:10+00:00"/>
    <meta property="og:title" content="Fiorella Mannoia: Salvini delira. Lui: ti voglio bene Fiorella!"/>
    <meta property="og:description" content="Roma, 21 nov. (askanews) – Matteo Salvini risponde alla cantante Fiorella Mannoia che lo aveva attaccato su Twitter. Come riporta “il Giornale”, il leader leghista ha partecipato ieri a Rimini al Congresso Nazionale del Sindacato Autonomo di Polizia. Agli agenti presenti Salvini ha paventato la possibilità di modificare la legge che punisce la tortura, dichiarando: […]"/>
  </head>
  <body>
    <article>
      <h1>Fiorella Mannoia: Salvini delira. Lui: ti voglio bene Fiorella!</h1>
      <h2>Botta e risposta tra i due su Twitter</h2>
      <address>
        <time datetime="2019-11-21T09:19:10+00:00">21 Nov 2019, 09:19</time>
      </address>
      <figure>
        <img src="http://www.askanews.it/wp-content/uploads/2019/11/20191121_101903_2114B16A.jpg"/>
      </figure>
      <p>Roma, 21 nov. (askanews) – Matteo Salvini risponde alla cantante Fiorella Mannoia che lo aveva attaccato su Twitter. Come riporta “il Giornale”, il leader leghista ha partecipato ieri a Rimini al Congresso Nazionale del Sindacato Autonomo di Polizia. Agli agenti presenti Salvini ha paventato la possibilità di modificare la legge che punisce la tortura, dichiarando: “Ormai lo sport preferito di alcuni detenuti è la denuncia immotivata di violenza o tortura da parte di donne e uomini in divisa delle forze dell’ordine. Bisogna rivedere quella normativa perché c’è l’avvocato ‘a gratis’, all’infinito, non per i poliziotti bensì per i delinquenti e quindi qua c’è qualcosa che non funziona”.</p>
      <p>Inoltre, l’ex titolare del Viminale ha aggiunto: “Quando torneremo al governo del Paese, dovremo rivedere questa legge perché non si può lavorare col terrore di non poter garantire la propria sicurezza e l’altrui sicurezza”.</p>
      <p>Fiorella Mannoia su Twitter ha commentato così le dichiarazioni di Salvini: “La tortura è un abominio, è vietata dalle leggi internazionali. Quest’uomo ormai sta delirando”. E Salvini, a sua volta, stamattina le ha risposto con un tweet: “A me piace un sacco come cantante. Ti voglio bene Fiorella!” Plg</p>
    </article>
  </body>
</html>