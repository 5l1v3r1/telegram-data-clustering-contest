<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/actorii-channing-tatum-si-jenna-dewan-au-divortat-20096957"/>
    <meta property="og:site_name" content="Cancan.ro"/>
    <meta property="article:published_time" content="2019-11-21T10:31:49+00:00"/>
    <meta property="og:title" content="Actorii Channing Tatum și Jenna Dewan au divorțat"/>
    <meta property="og:description" content="Actorul Channing Tatum și dansatoarea Jenna Dewan Tatum, care, anul trecut, au anunțat că &quot;au ales în mod drăgăstos să se separe&quot;, după o căsnicie care a"/>
  </head>
  <body>
    <article>
      <h1>Actorii Channing Tatum și Jenna Dewan au divorțat</h1>
      <address><time datetime="2019-11-21T10:31:49+00:00">21 Nov 2019, 10:31</time> by <a rel="author">Cristian Blanuta</a></address>
      <p>
        <b>Actorul Channing Tatum și dansatoarea Jenna Dewan Tatum, care, anul trecut, au anunțat că „au ales în mod drăgăstos să se separe”, după o căsnicie care a durat nouă ani, au divorțat oficial, potrivit contactmusic.com.</b>
      </p>
      <p>Cei doi actori au publicat, în aprilie 2018, pe conturile lor de pe rețeaua de socializare Instagram același comunicat, în care au mai scris că decizia lor a fost luată fără să fi fost bazată „pe secrete sau evenimente obscene”.</p>
      <p>Channing și Jenna, ambii în vârstă de 38 de ani, s-au căsătorit în anul 2009, după ce s-au cunoscut în timpul filmărilor pentru lungmetrajul „Step Up”, în 2006.</p>
      <p>În iunie 2013, ei au devenit părinții unei fetițe, care a primit numele de Everly.</p>
      <p>Atât Tatum, cât și Dewan au noi relații. Astfel, Channing Tatum are o relație cu cântăreața Jessie J de mai multe luni, iar Jenna Dewan așteaptă un copil cu iubitul ei, Steve Kazee.</p>
      <p>Actorul american Channing Tatum a fost desemnat de revista People cel mai sexy bărbat în viaţă pe 2012.</p>
      <p>Channing Tatum este actor, dansator şi fost model american. În tinereţe el a lucrat ca stripper într-un club de noapte, înainte de a deveni model şi apoi actor profesionist. S-a remarcat în filme cu succes de casă precum „Dansul dragostei/ Step Up” (2006), „G.I. Joe: Ascensiunea Cobrei/ G.I. Joe: The Rise of Cobra” (2009), „Dragul meu John/ Dear John” (2010), „Jurământul/ The Vow” (2012), „21 Jump Street – O adresă de pomină” (2012) şi „Mike meseriaşu’/ Magic Mike” (2012), un film inspirat din activitatea lui de stripper. Recent, a jucat în peliculele „Logan Lucky” (2017) și „Kingsman: The Golden Circle” (2017).</p>
      <p>Actriță, fost model, Jenna Dewan a participat ca dansatoare în turneele unor mari nume ale industriei muzicale, precum Janet Jackson și Ricky Martin. De asemenea, a apărut în videoclipurile unor artiști ca Justin Timberlake, Mandy Moore și Missy Elliott. Totodată, a jucat în seriale TV precum „Quintuplets”, „The Young and the Restless” și „Joey”.</p>
    </article>
  </body>
</html>