<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/21/pegi-zarejestrowalo-destiny-2-the-collection-na-pc-i-konsolach-ale-bungie-na-razie-nie-planuje-wydawac-tam-pakietu.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-21T10:42:00+00:00"/>
    <meta property="og:title" content="PEGI zarejestrowało Destiny 2: The Collection na PC i konsolach, ale Bungie na razie nie planuje wydawać tam pakietu"/>
    <meta property="og:description" content="Destiny 2: The Collection dostępne jest na razie wyłącznie dla użytkowników Google Stadia Pro."/>
  </head>
  <body>
    <article>
      <h1>PEGI zarejestrowało Destiny 2: The Collection na PC i konsolach, ale Bungie na razie nie planuje wydawać tam pakietu</h1>
      <h2>Destiny 2: The Collection dostępne jest na razie wyłącznie dla użytkowników Google Stadia Pro.</h2>
      <address><time datetime="2019-11-21T10:42:00+00:00">21 Nov 2019, 10:42</time> by <a rel="author">LM</a></address>
      <p>Przed kilkoma dniami Google wystartowało ze swoją usługą strumieniowania gier w wybranych krajach świata. Chociaż katalog gier dostępnych na premierę nie zachwyca swoją różnorodnością, to jedna z jego pozycji wydaje się na tę chwilę niedostępną dla zainteresowanych poza wspomnianym Stadia.<b> Mowa tu o Destiny 2: The Collection, czyli specjalnym zbiorczym wydaniu gry, które obok pełnej wydanej dotąd zawartości zaoferuje też dostęp do wszystkiego, co jeszcze zamierzają przygotować deweloperzy z Bungie</b>.</p>
      <figure>
        <img src="https://img6.gram.pl/bxxs20191121104300986swqo.jpg"/>
      </figure>
      <p>Tytuł dostępny jest w ramach Stadia Pro, ale nadzieje fanów rozbudził fakt, iż <b>kolekcja pojawiła się w bazie agencji ratingowej PEGI także na PC, PlayStation 4 i Xboksa One. Oczywiście Bungie nie ogłosiło nic w tym zakresie i wygląda na to, że w najbliższym czasie nie zamierza</b> – w odpowiedzi na zapytanie redakcji serwisu GamesRadar przedstawiciele Bungie ujawnili, że na razie nie mają żadnych planów związanych z Destiny 2: The Collection na PC i konsolach. Jednocześnie wyjaśnili, że <b>zainteresowani gracze mają łatwy dostęp do zawartości, która uzupełni ją do punktu, który oferuje wydana dla Google Stadia kolekcja</b>.<br/><br/>Tym samym, nawet jeśli <b>Destiny 2: The Collection kiedyś trafi na PC i konsole (a tak zapewne będzie), to raczej nie powinniśmy spodziewać się tego w najbliższym czasie</b>. Sytuację znacznie poprawia fakt, że samo Destiny 2 przeszło na model free-to-play, a związane z tym wydanie New Light oferuje bezpłatnie całkiem sporo z premierowej zawartości The Collection.</p>
      <p>Tymczasem, jeśli dotąd nie widzieliście, to poniżej znajdziecie<b> premierowy zwiastun usługi Google Stadia</b>. Ta nie jest jeszcze u nas dostępna, ale <b>zwiastun jest… ciekawy</b>.</p>
      <p>https://www.youtube.com/watch?v=Ry72b_fIKAk&amp;feature=emb_title&amp;fbclid=IwAR3KDMoyEo1K_pUV03Jl86YaeYlIp55HwhHEW1Ld29YeSfTgLSpvwm8AWy8</p>
      <hr/>
      <p>
        <a href="https://www.sferis.pl/gry-komputerowe-2263">Sprawdź bogatą ofertę gier na PC i konsole w sklepie Sferis.pl</a>
      </p>
    </article>
  </body>
</html>