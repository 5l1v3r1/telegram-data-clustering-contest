<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742880"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T10:37:00+00:00"/>
    <meta property="og:title" content="รถพังยับคนกลับไม่เป็นอะไร เชื่อ&quot;หลวงพ่อแก้ว&quot;ช่วยรอด!"/>
    <meta property="og:description" content="หลับในเสี้ยววินาที! กระบะชนพุ่งข้ามเลนชนต้นมะขามใหญ่พลิกคว่ำ ปาฏิหาริย์ 4 ชีวิตแค่บาดเจ็บเล็กน้อย เชื่อปาฎิหาริย์ 'หลวงพ่อแก้ว' วัดไชยคำบ้านห้วยยาง ช่วยรอดตาย"/>
  </head>
  <body>
    <article>
      <h1>รถพังยับคนกลับไม่เป็นอะไร เชื่อ"หลวงพ่อแก้ว"ช่วยรอด!</h1>
      <address>
        <time datetime="2019-11-21T10:37:00+00:00">21 Nov 2019, 10:37</time>
      </address>
      <p>
        <b>หลับในเสี้ยววินาที! กระบะชนพุ่งข้ามเลนชนต้นมะขามใหญ่พลิกคว่ำ ปาฏิหาริย์ 4 ชีวิตแค่บาดเจ็บเล็กน้อย เชื่อปาฎิหาริย์ "หลวงพ่อแก้ว" วัดไชยคำบ้านห้วยยาง ช่วยรอดตาย</b>
      </p>
      <p>เมื่อวันที่ 21 พ.ย. พ.ต.ต.ไพโรจน์ คำมะตะศิลา สารวัตรสอบสวน สภ.เมืองหนองบัวลำภู รับแจ้งอุบัติเหตุรถยนต์เสียหลักพลิกคว่ำข้ามเลนถนนสาย 210 บริเวณบ้านโค้งสวรรค์ ต.โนนทัน อ.เมืองหนองบัวลำภู มีผู้ได้รับบาดเจ็บ จึงรุดไปที่เกิดเหตุพร้อมกู้ภัยนเรศวร พบรถกระบะรถ อีซูซุ สีขาว ทะเบียน บท 4343 หนองบัวลำภู สภาพพังยับรถหงายท้อง 4 ล้อชี้ฟ้า ผักสด แตงกวา มะเขือ ที่บรรทุกมากระจัดกระจายอยู่ข้างรถ โดยมีนายนันทวัฒน์ พลสัสดี อายุ 22 ปี อยู่บ้านเลขที่ 3 หมู่ 2 ต.โนนป่าซาง อ.ผาขาว จ.เลย ซึ่งเป็นคนขับยืนรอเจ้าหน้าที่อยู่ด้วยความมึนงง ส่วนผู้นั่งโดยสารมาด้วยเป็นป้าและหลานชาย 2 คน ได้รับบาดเจ็บ กู้ชีพกู้ภัยได้นำส่ง รพ.หนองวัวซอ จ.อุดรธานี ไปก่อนหน้า</p>
      <figure>
        <img src="https://www.dailynews.co.th/admin/upload/20191121/news_ySoNSswEkM175402_533.jpg?v=20191122065?v=2340"/>
      </figure>
      <p>สอบถามนายนันทวัฒน์ เล่าว่า ก่อนเที่ยงได้ขับรถซึ่งบรรทุกผักสดจากตัว อ.ผาขาว ใช้เส้นทางวิ่งบนถนนสาย 210 เลย-อุดรธานี มุ่งหน้านำผักสดไปส่งที่ตลาดเมืองทอง จ.อุดรธานี โดยใช้ความเร็วประมาณ 80 กิโลเมตรต่อชั่วโมง ขณะขับมาบริเวณทางโค้งที่เกิดเหตุ ตนไม่รู้ว่าหลับในตอนไหน ก่อนสะดุ้งรู้ตัวว่ารถวิ่งข้ามเลนไปลงข้างทาง ชนต้นมะขามใหญ่ เสียหลักพลิกคว่ำหงายท้องล้อชี้ฟ้า จังหวะนั้นตนรู้สึกตัวได้ยินเสียงของป้าและหลานชาย 2 คนร้องไห้ ตนและป้าที่มาด้วยพยายามทุบกระจกและดันประตูจนเปิดออกมาได้ สักครู่มีพลเมืองดีมาช่วย ก่อนทำการปฐมพยาบาลป้าและหลานชาย 2 คน จากนั้นกู้ชีพกู้ภัยได้นำส่ง รพ.หนองวัวซอ ส่วนตนยืนรอเจ้าหน้าที่ตำรวจอยู่ในที่เกิดเหตุ</p>
      <figure>
        <img src="https://www.dailynews.co.th/admin/upload/20191121/news_fYjRKlbjgP175402_533.jpg?v=20191122065?v=4216"/>
      </figure>
      <p>ผู้สื่อข่าวรายงานว่า ภายหลังจาก นายนันทวัฒน์ เล่าเหตุการณ์ที่เกิดขึ้น ก็ได้หยิบวัตถุมงรูปหล่อลอยองค์หลวงพ่อแก้ว วัดไชยคำบ้านห้วยยาง ต.โนนป่าซาง อ.ผาขาว จ.เลย ซึ่งคล้องคอติดตัวไว้ตลอดมาโชว์ พร้อมกับระบุว่า ตนรอดตายจากอุบัติเหตุครั้งนี้เชื่อว่าเป็นเพราะปาฎิหาริย์ของหลวงพ่อแก้ว ช่วยคุ้มครอง อย่างไรก็ตาม ในเบื้องต้นเจ้าหน้าที่ตำรวจยังไม่ได้แจ้งข้อกล่าวหา รอสอบสวนผู้ขับและผู้เสียหายอย่างละเอียดอีกครั้ง ก่อนจะดำเนินคดีตามกฏหมายต่อไป.</p>
    </article>
  </body>
</html>