<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/grigor-dimitrov-se-zavrashta-v-hjustan-sled-9-godini.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T10:48:00+00:00"/>
    <meta property="og:title" content="Григор Димитров се завръща в Хюстън след 9 години"/>
    <meta property="og:description" content="Имам чудесни спомени от предишното си участие, сподели българинът"/>
  </head>
  <body>
    <article>
      <h1>Григор Димитров се завръща в Хюстън след 9 години</h1>
      <h2>Имам чудесни спомени от предишното си участие, сподели българинът</h2>
      <address>
        <time datetime="2019-11-21T10:48:00+00:00">21 Nov 2019, 10:48</time>
      </address>
      <p>Григор Димитров ще участва на турнира от сериите ATP 250 в Хюстън след прекъсване от 9 години. Надпреварата ще се проведе от 4 до 12 април догодина.</p>
      <p>За последно най-добрият български тенисист игра в Хюстън през 2011 г. Тогава 19-годишният Димитров отпадна във втория кръг след поражение от руснака Теймураз Габашвили. Преди това Григор се справи с германеца Райнер Шутлер. Тогава той стана първият българин, поставен в схемата на турнир от АТР.</p>
      <p>"Радвам се, че се завръщам в Хюстън. Пропуснах няколко издания на турнира, но имам чудесни спомени от предишното си участие и нямам търпение да се завърна. Това е един от любимите ми градове в САЩ и се надявам, че ще имам достатъчно време да го разгледам", коментира Димитров.</p>
      <p>Той ще стартира сезон 2020 на ATP Къп на 3 януари. България попадна в група с Великобритания, Белгия и Молдова в Група C. В първия си дуел страната ни играе с Великобритания в Сидни.</p>
    </article>
  </body>
</html>