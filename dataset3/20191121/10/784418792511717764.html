<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%9c%d7%90-%d7%9e%d7%a4%d7%a8%d7%99%d7%a9%d7%99%d7%9d-%d7%a4%d7%a0%d7%a1%d7%99%d7%94-%d7%9c%d7%a2%d7%95%d7%91%d7%93%d7%99%d7%9d-%d7%9e%d7%a9%d7%a8%d7%93-%d7%94%d7%a2%d7%91%d7%95%d7%93%d7%94-%d7%91/"/>
    <meta property="og:site_name" content="ביזנעס"/>
    <meta property="article:published_time" content="2019-11-21T10:08:40+00:00"/>
    <meta property="og:title" content="לא מפרישים פנסיה לעובדים? משרד העבודה בעקבותיכם"/>
    <meta property="og:description" content="לכחצי מיליון ישראלים (33% מתוכם בחמישון התחתון!) לא הייתה ב-2017 הפרשת פנסיה מהמעסיק • בשל כך, משרד העבודה פתח במבצע אכיפה לתשלום פנסיית החובה • מינואר 2018 ועד היום, הוטלו עיצומים כספיים בהיקף של כ-37 מיליון שקלים על למעלה מ-2600 מעסיקים, בשל הפרת ההפרשה לכ-10,000 עובדים"/>
  </head>
  <body>
    <article>
      <h1>לא מפרישים פנסיה לעובדים? משרד העבודה בעקבותיכם</h1>
      <address><time datetime="2019-11-21T10:08:40+00:00">21 Nov 2019, 10:08</time> by <a rel="author">חיליק ברקוביץ</a></address>
      <p>
        <b>לכחצי מיליון ישראלים (33% מתוכם בחמישון התחתון!) לא הייתה ב-2017 הפרשת פנסיה מהמעסיק • בשל כך, משרד העבודה פתח במבצע אכיפה לתשלום פנסיית החובה • מינואר 2018 ועד היום, הוטלו עיצומים כספיים בהיקף של כ-37 מיליון שקלים על למעלה מ-2600 מעסיקים, בשל הפרת ההפרשה לכ-10,000 עובדים</b>
      </p>
      <p>אחרי העצמאים שקיבלו מכתב התראה על<a href="https://bizzness.net/%D7%AA%D7%9B%D7%A0%D7%99%D7%A1-%D7%90%D7%AA-%D7%94%D7%99%D7%93-%D7%9C%D7%9B%D7%99%D7%A1-%D7%90%D7%95-%D7%A9%D7%90%D7%A0%D7%97%D7%A0%D7%95-%D7%A0%D7%9B%D7%A0%D7%99%D7%A1/"> קנס של 500 שקלים למי שלא יפריש פנסיה לעצמו</a> – הגיע תורם של העובדים השכירים.</p>
      <p>משרד העבודה שיגר בימים האחרונים שרשרת אדירה של אלפי מכתבי התראה למעסיקים מפרי חוק שלא הפרישו פנסית חובה לעובדיהם כחוק, כאשר מלבד ההתראה והדרישה לתשלום, מזכירים במשרד כי ניכוי כספים משכר העובדים ואי הפקדתם לקרן פנסיה מהווה עבירה פלילית. עתה, משרד העבודה פותח במבצע להסדרת פנסיות העובדים, כאשר תחילה יתאפשר לבצע הפרשה ללא קנסות על המעסיקים.</p>
      <p>במכתב ששיגר מנהל ההסדרה והאכיפה במשרד העבודה למעסיקים שנחשדו כמי שלא קיימו את החובה לבטח את עובדיהם, הוצגה בפניהם ההזדמנות לתקן את הליקויים, תוך המצאת אישורים של בודקי שכר מוסמכים על פתיחת קופות פנסיה וביצוע מלוא ההפרשות של כלל העובדים החל ממועד זכאותם – למשך כל תקופת העסקתם.</p>
      <p>לפי דו"ח של המוסד לביטוח לאומי והכלכלנית הראשית במשרד האוצר שהועבר בחודש מאי למשרד העבודה והרווחה, לכחצי מיליון ישראלים לא היה ביטוח פנסיה חובה ב-2017. בהתפלגות נראה כי בחמישון השכר התחתון ל-33% מהעובדים אין פנסיה, ואילו בחמישון העליון ל-3% בלבד אין קופת הפרשה לפנסיה.</p>
      <p>במשרד העבודה הדגישו עתה, כי "אי הפקדה לקרן הפנסיה מהווה פגיעה חמורה בזכויות הסוציאליות של העובדים ובזכאותם לקצבה בהגיעם לגיל פרישה ומנהל הסדרה ואכיפה רואה פגיעה זו בחומרה. מעסיקים שלא ישתפו פעולה באופן מלא עם מנהל ההסדרה ויפעלו בהתאם למכתב שנשלח להם ולא יבצעו את ההפרשות בהתאם יהיו חשופים להליכי אכיפה, לעיצומים כספיים ולסנקציות נוספות בהתאם לחוק".</p>
      <p><a href="https://bizzness.net/%D7%A4%D7%A0%D7%A1%D7%99%D7%99%D7%AA-%D7%97%D7%95%D7%91%D7%94-%D7%9C%D7%A2%D7%A6%D7%9E%D7%90%D7%99%D7%9D-%D7%94%D7%9E%D7%93%D7%A8%D7%99%D7%9A/">הפרשת פנסיה חובה</a> חלה החלה מ-2008, בעקבות הטלת צו הרחבה על הסכם קיבוצי כללי שנחתם בין ההסתדרות לבין ארגוני המעסיקים. על פי הצו, שתוקפו כחוק, חלה חובה לבטח את כלל העובדים במשק בביטוח פנסיוני, בגוף פנסיוני על פי בחירתם. ההפרשות ממומנות בחלקן על ידי המעסיק (6%) ובחלקן על ידי העובדים (6%).</p>
      <p>הזכות לביטוח פנסיוני חלה על כל עובד מעל גיל 21, ועובדת מעל גיל 20, שהשלימו שישה חודשי עבודה אצל מעסיק, אולם עובדים שיש להם קופת פנסיה קודמת, כעצמאים או כשכירים, זכאים להפרשה החל מהיום הראשון, כאשר ההפרשה מתבצעת לאחר שהושלמו שלושה חודשי עבודה אצל המעסיק החדש.</p>
      <p>במשרד העבודה דיווחו, כי מאז ינואר 2018 ועד היום, הטיל מנהל הסדרה ואכיפה למעלה מ-2,000 <a href="https://bizzness.net/%d7%9e%d7%a2%d7%a1%d7%99%d7%a7%d7%99%d7%9d-%d7%a7%d7%a0%d7%a1-%d7%a4%d7%9c%d7%99%d7%9c%d7%99-%d7%a9%d7%9c-%d7%9b%d7%9e%d7%99%d7%9c%d7%99%d7%95%d7%9f-%d7%a9%d7%a7%d7%9c-%d7%9c%d7%a2%d7%9e%d7%95%d7%aa/">התראות ועיצומים כספיים</a> בסך של כ-37 מיליון שקלים על כ-2,665 מעסיקים, בגין הפרות של הוראות צו ההרחבה לגבי למעלה מ-9,800 עובדים.</p>
      <figure>
        <img src="https://bizzness.net/wp-content/uploads/2019/11/%D7%9E%D7%A0%D7%9B%D7%9C-%D7%9E%D7%A9%D7%A8%D7%93-%D7%94%D7%A2%D7%91%D7%95%D7%93%D7%94-%D7%95%D7%94%D7%A8%D7%95%D7%95%D7%97%D7%94-%D7%93%D7%A8-%D7%90%D7%91%D7%99%D7%92%D7%93%D7%95%D7%A8-%D7%A7%D7%A4%D7%9C%D7%9F-%D7%A6%D7%99%D7%9C%D7%95%D7%9E%D7%A1%D7%9A-%D7%9E%D7%A4%D7%95%D7%A1%D7%98-%D7%A9%D7%9C-%D7%9E%D7%A9%D7%A8%D7%93-%D7%94%D7%A2%D7%91%D7%95%D7%93%D7%94-%D7%95%D7%94%D7%A8%D7%95%D7%95%D7%97%D7%94.jpg"/>
        <figcaption>מנכ"ל משרד העבודה והרווחה ד"ר אביגדור קפלן בקריה האקדמית אונו | צילומסך מפוסט של משרד העבודה והרווחה</figcaption>
      </figure>
      <p>הממונה על זרוע העבודה במשרד העבודה והרווחה, מרדכי אלישע אמר, כי "הביטוח הפנסיוני מהווה רשת ביטחון סוציאלית, שמאפשרת קיום בכבוד לאחר הפרישה לגמלאות. נמשיך לאכוף את זכויות הפנסיה ללא פשרות כדי לדאוג לעתידם של העובדים בישראל. צו ההרחבה הקובע את הזכות לפנסיה חובה טומן בחובו השלכות כלכליות מהותיות על שוק העבודה בישראל ואני מפציר בכל העובדים לעמוד על זכויותיהם וקורא למעסיקים להישמע להוראות הצו כדי להימנע מסנקציות".</p>
      <p>במנהל האכיפה קוראים לציבור הרחב להתלונן במקרים של פגיעה בהפרשות פנסיה במקום העבודה, וזאת – באמצעות כתובת דוא"ל: report.achifa@economy.gov.il – או בטלפון *2570. פרטי המתלונן נשמרים במשרד, וישנה אף אפשרות להגיש תלונה אנונימית.</p>
    </article>
  </body>
</html>