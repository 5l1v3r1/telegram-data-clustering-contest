<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019576/%D8%AF%D9%81%D8%A7%D8%B9-%D9%85%D9%82%D8%AF%D8%B3-%D9%87%D9%88%DB%8C%D8%AA%DB%8C-%D8%AC%D8%AF%DB%8C%D8%AF-%D8%A8%D8%B1%D8%A7%DB%8C-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D9%BE%D8%AF%DB%8C%D8%AF-%D8%A2%D9%88%D8%B1%D8%AF-%D8%AD%D8%B6%D9%88%D8%B1-%D9%88-%D9%86%D9%82%D8%B4-%D8%A8%D8%B3%DB%8C%D8%AC"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:16:46+00:00"/>
    <meta property="og:title" content="دفاع مقدس هویتی جدید برای ملت ایران پدید آورد/حضور و نقش بسیج بازدارندگی دارد"/>
    <meta property="og:description" content="رئیس سازمان اردویی گردشگری و راهیان نور بسیج مستضعفین گفت: هنوز هم دشمن از پنجره دفاع مقدس به ما نگاه می‌کند زیرا دفاع مقدس یک شخصیت و هویتی جدید برای ملت ایران به وجود آورد."/>
  </head>
  <body>
    <article>
      <h6 class="kicker">سردار سلیمانی در اختتامیه اولین جشنواره استانی ره‌آورد سرزمین نور آذربایجان شرقی:</h6>
      <h1>دفاع مقدس هویتی جدید برای ملت ایران پدید آورد/حضور و نقش بسیج بازدارندگی دارد</h1>
      <address>
        <time datetime="2019-11-21T10:16:46+00:00">21 Nov 2019, 10:16</time>
      </address>
      <p>رئیس سازمان اردویی گردشگری و راهیان نور بسیج مستضعفین گفت: هنوز هم دشمن از پنجره دفاع مقدس به ما نگاه می‌کند زیرا دفاع مقدس یک شخصیت و هویتی جدید برای ملت ایران به وجود آورد.</p>
      <p>به گزارش ایسنا، یعقوب سلیمانی پیش از ظهر امروز در مراسم اختتامیه اولین جشنواره استانی ره‌آورد سرزمین نور اظهار کرد: ۳۶ هزار شهید نوجوان، ۵ هزار شهید طلبه، بیش از ۲۰۰ هزار شهید در شرایط سخت با خدا معامله کردند و یاد همه آنها را گرامی می‌داریم.</p>
      <p>وی با بیان اینکه از تلاش‌های متولیان نشر فرهنگ ایثار و شهادت قدردانی می‌کنیم، گفت: امروز اولین روز هفته بسیج است که به نام ایثار و شهادت نامگذاری شده و در این جلسه یک پیام بزرگی داریم.</p>
      <p>رئیس سازمان اردویی گردشگری و راهیان نور بسیج مستضعفین ادامه داد: امروز روز بسیج، مقاومت، ایثار و شهادت است.</p>
      <p>وی با اشاره به اینکه ۱۶ دوره از جشنواره رهاورد سرزمین نور برگزار شده است، گفت: سالیانه دهها هزار نفر از جوانان و مردم در هفت منطقه عملیاتی حاضر می‌شوند.  </p>
      <p>سلیمانی با بیان اینکه سال گذشته بیش از ۷ میلیون نفر در راهیان نور شرکت کردند، گفت: امسال نیز شاهد حضور مضاعف‌تر نسبت به سال گذشته خواهیم بود.</p>
      <p>وی اضافه کرد: هفته بسیج است و امروز نیز اولین روز است به طوریکه 40 سالگی بسیج و گذر از 40 سالگی انقلاب با وجود توطئه و دشمنی‌ها را گذراندیم که علت فتح و پیروزی فقط ایثارگری و خون پاک شهداست.</p>
      <p>رئیس سازمان اردویی گردشگری و راهیان نور بسیج مستضعفین تاکید کرد: با وجود موانع سنگین نه تنها انقلاب رکورد نداشت بلکه همیشه پیشرو نیز بوده است.</p>
      <p>حضور و نقش بسیج بازدارندگی دارد</p>
      <p>وی خاطرنشان کرد: بسیج شجره طیبه‌ای است و می‌توان نقش بسیج را در هفته جاری دید زیرا حضور و نقش بسیج بازدارندگی دارد و باید شکوفه‌ها و ثمره طیبه را در کشورهای منطقه دید.</p>
      <p>سلیمانی توضیح داد: لشکرهای بزرگ مردمی اعم از فاطمیون، زینبیون، بدر و حشدالشعبی از حاکمیت تفکر بسیج می‌باشد و حتی امام رحمت‌الله دست بسیجیان را می‌بوسید و بر این بوسه افتخار می‌کرد.</p>
      <p>وی با استناد به فرمایش رهبری مبنی بر اینکه تاسیس بسیج الهام الهی بوده و بسیج پر کردن خلاءهای موجود است و مولود دفاع مقدس، گفت: بسیجی که امام تاسیس کرد همانند انقلاب مردمی بوده و گسترده در تمام عرصه‌های زندگی است و به قول رهبری اگر بسیج در دوران پس از جنگ بود و امروز هم نباشد کیفیت نظام لنگ است در حالی که ایشان تاکید دارند که بسیج همانند خود انقلاب یک پدیده بی‌سابقه است.   </p>
      <p>رئیس سازمان اردویی گردشگری و راهیان نور بسیج مستضعفین تصریح کرد: تفکر بسیجی این ظرفیت را دارد تا در عرصه‌های مختلف علمی، فرهنگی، اقتصادی و اجتماعی و غیره در زمان حرکت کند و در همه دل‌ها نفوذ کند.</p>
      <p>وی بیان کرد: امروز نگاه و تفکر بسیج را می‌توان در برون مرزها دید زیرا دشمنی که از هیچ تلاشی غافل نمی‌ماند و هر کاری که در توان دارد را علیه کشور انجام می‌دهد ولی با حضور بسیج همه نقش‌هایشان نقش برآب می‌شود.</p>
      <p>دفاع مقدس امتداد عاشورا است</p>
      <p>سلیمانی گفت: راهیان نور و گروه جهادی، بسیج در هم تپیده است زیرا دفاع مقدس امتداد عاشورا بوده و باید بسیج و بسیجیان را نیز در امتداد عاشورا دید.</p>
      <p>رئیس سازمان اردویی گردشگری و راهیان نور بسیج مستضعفین با تاکید بر اینکه تفکر بسیجی تابلویی از عاشوراست، گفت: ماهیت، انگیزه، عشق به ولایت، روحیه استکبارستیزی، میل به فدا شدن در بسیج موج می‌زند.</p>
      <p>وی تصریح کرد: بسیجیانی که با تفکر فداشدن به دفاع مقدس رفتند و امروز حتی نگاهی به نوزاد ۳۹ روزه‌شان ندارند و برای دفاع از امنیت کشور توسط برخی معلوم‌الحال‌ها به شهادت رسیدند.</p>
      <p>سلیمانی با تاکید بر اینکه بسیج در دفاع مقدس آزموده شده است، گفت: شکل‌گیری و تفکر بسیج در دفاع مقدس بود و این احساس نیست و اگر به عمق پی ببریم و بگوییم دفاع مقدس سیمای زمینی آیات الهی و جلوه‌گاه نصرت الهی و قطعه درخشان تاریخ و تجلی‌گاه حقانیت نظام است، گزافه نگفته‌ایم.</p>
      <p>دفاع مقدس یک شخصیت جدید برای ملت ایران به وجود آورد</p>
      <p>وی متدکر شد: هنوز هم دشمن از پنجره دفاع مقدس به ما نگاه می‌کند زیرا دفاع مقدس یک شخصیت جدید برای ملت ایران به وجود آورد.</p>
      <p>رئیس سازمان اردویی گردشگری و راهیان نور بسیج مستضعفین با اشاره بر حضور رهبری در راهیان نور، گفت: همه این ۹ بار حضور پیامی مهم دارد به طوریکه پیام "ادامه داشته باشد، تحریف نشود و گسترده شود " جزو تاکیدات رهبر معظم انقلاب در مورد راهیان نور است.</p>
      <p>وی با بیان اینکه امروزه اگر حواس‌مان را جمع نکنیم در روایت‌گری با گیر و گوری روبه‌رو هستیم، تصریح کرد: متاسفانه گاها روایت خوبی را شاهد نیستیم و تحریفاتی دیده می‌شود از این‌رو جشنواره رهاورد بهترین ابزار برای انتقال فرهنگ دفاع مقدس به نسلی که آن را ندیده‌اند.</p>
      <p>راهیان نور یک فناوری است</p>
      <p>سلیمانی تهیه  سه کتاب مجلد در شعر و خاطره  و آثار عکس ۹ دوره جشنواره و ارسال به خدمت حضرت آقا اشاره کرد و گفت: راهیان نور یک فناوری است و باید خیلی قدر دانست زیرا کار بسیار مهمی بوده و باید سعی شود تا آن را به خوبی انجام دهیم.</p>
      <p>وی اذعان کرد: جمهوری اسلامی یک فناوری نرم با نام راهیان نور را ایجاد کرد و نباید اجازه دهیم تا خاطره سرزمینی ما از یادها برود.</p>
      <p>رئیس سازمان اردویی گردشگری و راهیان نور بسیج مستضعفین ادامه داد: یکی از مهم‌ترین و ماندگارترین راه گرامیداشت و ادامه راه شهدا و مقابله با تهاجم فرهنگی برگزاری یادواره  و تحکیم و تسری همین برنامه‌هاست که در دامنه همین راهیان نور قرار دارد.</p>
      <p>وی با تاکید بر اینکه باید با حاکمیت تفکر و نگاه الهام‌گرایانه حضرت امام در رابطه با تاسیس بسیج از آن حفظ و حراست کنیم، افزود: بسیج ستاره درخشانی است که سرنوشت جنگ را با حضور خود تحت تاثیر قرار داد و امیدواریم به برکت خون شهدا، خداوند عنایتی کند که بر وظیفه خود به نحو احسن عمل کنیم.</p>
      <p>وی با اشاره بر اینکه استان آذربابجان‌شرقی پیشرو در اعزام راهیان نور است، گفت: بسترسازی‌های لازم انجام گرفت به طوریکه امسال نزدیک به ۱۰ هزار دانشجو در راهیان نور شمال‌غرب حضور داشتند و در سه منطقه دعای عرفه برگزار شد.</p>
      <p>انتهای پیام</p>
    </article>
  </body>
</html>