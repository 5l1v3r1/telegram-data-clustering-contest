<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/alibaba-nabra-usd11-miliarda-v-nay-golyamoto-parvichno-predlagane-v-honkong-ot-2010-g.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T10:30:31+00:00"/>
    <meta property="og:title" content="Alibaba набра $11 милиарда в най-голямото първично предлагане в Хонконг от 2010 г."/>
    <meta property="og:description" content="Компанията все пак пропусна целта си от &quot;около 20 млрд. долара&quot;"/>
  </head>
  <body>
    <article>
      <h1>Alibaba набра $11 милиарда в най-голямото първично предлагане в Хонконг от 2010 г.</h1>
      <address><time datetime="2019-11-21T10:30:31+00:00">21 Nov 2019, 10:30</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Китайският търговски гигант Alibaba осъществи продажба на акции на стойност 11 млрд. долара, предаде MarketWatch. Въпреки че сделката е с 2 млрд. долара по-ниска от предварително очакваните 20 млрд. долара и макар страната да се намира в сериозен политически хаос, компанията все пак реализира най-голямото предлагане на акции на борсата в Хонконг от 2010 г. насам.</p>
      <p>Цената, по която тя осъществи вторичното предлагане на акции, беше 22,50 долара (176 хонконгски долара) за акция, което е с 2,9% по-ниска стойност от тази, при която ценните книги на компанията се търгуваха при затварянето на търговията в Ню Йорк. Това е по-ниска цена и от максималната стойност от 188 хонконгски долара, постигната от акциите на компанията.</p>
      <p>С реализираната доходност, предлагането се нарежда сред най-значимите в историята на Хонконгската фондова борса. То отстъпва само след това на застрахователя AIA, който набра 18 млрд. долара през 2010 г. Първичното публично предлагане на самата Alibaba от 2014 г., с което тя набра 25 млрд. долара, се състоя в САЩ заради по регулаторни причини.</p>
      <p>Alibaba има парични резерви от над 30 млрд. долара, но според анализаторите тя все още използва инерцията от доброто си представяне по време на Деня на необвързаните, на който реализира продажби от 38,4 млрд. долара - с 26% по-висока стойност от година по-рано. Общите продажби на Alibaba и основния ѝ конкурент JD достигнаха сумата от 70 млрд. долара на потребителския празник в Китай.</p>
      <p>"Alibaba има двустранно предимство", коментира Джаспър Лоулър от London Capital Group. "Тя може да диверсифицира базата си от акционери в контекста на търговската война между САЩ и Китай и може да постигне висока цена на акциите си, отчасти защото инвеститорите в Хонконг са жадни за източници на оптимизъм на фона на протестите."</p>
      <p>Alibaba посочиха, че искат да използват приходите от продажбата на акции, за да разширят базата си от потребители, да помогнат на бизнесите с "дигиталната им трансформация" и да продължат да иновират и инвестират дългосрочно.</p>
      <p>По-рано този месец от Alibaba Group Holding публикуваха нетна печалба от 10,15 млрд. долара през третото тримесечие, при приходи от 16,65 млрд. долара за периода.</p>
    </article>
  </body>
</html>