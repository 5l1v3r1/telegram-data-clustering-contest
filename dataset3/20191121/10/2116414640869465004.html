<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/cozmin-gu-rom-nia-are-ansa-s-cap-te-o-relevan-mai-mare-pe-harta-de-interese-geopolitice-i-geoeconomice-ale-sua-1319641"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-21T10:47:00+00:00"/>
    <meta property="og:title" content="Cozmin Gușă: România are șansa să capăte o relevanță mai mare pe harta de interese geopolitice și geoeconomice ale SUA"/>
    <meta property="og:description" content="Adrian Zuckerman vine ca ambasador într-o insulă pro-americană cum este România, înconjurată de țări filo-ruse, precizează Cozmin Gușă, care remarcă contextul geopolitic extrem de complicat la frontiera de Est a NATO și UE."/>
  </head>
  <body>
    <article>
      <h1>Cozmin Gușă: România are șansa să capăte o relevanță mai mare pe harta de interese geopolitice și geoeconomice ale SUA</h1>
      <address><time datetime="2019-11-21T10:47:00+00:00">21 Nov 2019, 10:47</time> by <a rel="author">ZIUA NEWS</a></address>
      <p>
        <b>Adrian Zuckerman vine ca ambasador într-o insulă pro-americană cum este România, înconjurată de țări filo-ruse, precizează Cozmin Gușă, care remarcă contextul geopolitic extrem de complicat la frontiera de Est a NATO și UE.</b>
      </p>
      <p>Gușă consideră că misiunea de ambasador al SUA într-o țară ca România este extrem de importantă în contextul în care "totul se decide în jurul nostru fără să fim întrebați nici noi, nici liderii de facto ai NATO, americanii".</p>
      <p>România ar avea șansa din acest moment să capăte o relevanță mai mare pe harta de interese geopolitice și geoeconomice ale SUA, arată consultantul politic, mai ales că Adrian Zuckerman are rădăcini românești și este primul reprezentant direct al administrației Trump.</p>
      <p>Până acum România nu a fost importantă pentru SUA, mai spune Gușă, motivul principal fiind legat de "o mână de oameni de la vârful statului", care au dorit să deturneze relația cu americanii în interes personal și de grup.</p>
      <p>"Ce spuneam în trecut legat de "glonțul de aur" avea legătură cu lupta electorală din SUA dintre președintele în funcție Donald Trump și posibilul contracandidat de atunci, Joe Biden, de al cărui nume se leagă fostele nominalizări, respectiv Mark Gittenstein și Hans Klemm, ultimii doi ambasadori ai SUA. Ce am spus are în continuare relevanță pentru ceea ce se întâmplă în SUA.</p>
      <p>În primul rând, să-i spunem bun venit româno-americanului Adrian Zuckerman, asta este vestea cu potențial pozitiv pentru România, faptul că cineva cu rădăcini românești, cu suflet românesc, mai mult ca sigur, vine și reprezintă partenerul nostru strategic, Statele Unite, în calitate de ambasador. Asta este o veste cu efervescență pozitivă, sunt convins că se va rostogoli în acest fel.</p>
      <p>Pe de altă parte, Hans Klemm nu era un reprezentant direct al administrației Trump, fusese moștenit din fosta administrație Obama-Biden. Când vine o altă administrație, orice țară își dorește să aibă un reprezentant direct al acelei administrații cu care să poate să dialogheze. Acesta este al doilea lucru bun, pe lângă altele la care trebuie să ne așteptăm. De la străbunicii și bunicii noștri tot timpul îi așteptăm pe americani, dar într-un sistem de parteneriat care să ne folosească reciproc, dar mai ales României, căci întotdeauna cel mai mic și mai slab așteaptă mai mult de la cel mai mare și puternic.</p>
      <p>România ar avea șansa din acest moment să capăte o relevanță mai mare pe harta de interese geopolitice și geoeconomice ale SUA. Până acum România nu a fost importantă pentru SUA, asta din vina noastră, pentru că România nu a dorit asta. Ca să devii important pentru un partener strategic, trebuie să îți dorești și să îți pui în evidență atuurile, în cazul nostru cel de dublă graniță, frontieră a UE și NATO, ceea ce noi nu am făcut. Din mai multe motive. Motivul principal este următorul: o mână de oameni de la vârful statului, așa-zisul stat paralel constituit pe timpul regimului Traian Băsescu, a dorit să uzufructeze această relație în interes personal și de grup. De aici și calitatea slabă a ambasadorilor Gittenstein și Klemm, pentru că ei nu au fost dedicați unui parteneriat solid între România și SUA, ci unor altfel de interese, care parte din ele se regăsesc în acest "scandal Biden" izbucnit în legătură cu Ucraina și care se va dezvolta legat de România, inclusiv prin vocea celebrului Giuliani, avocatul lui Trump. Voce care e oficializată astăzi în acest context de scandal.</p>
      <p>Desigur că Adrian Zuckerman știe că vine ca ambasador într-o insulă pro-americană cum este România, înconjurată de țări filo-ruse, cum sunt Bulgaria, Serbia, Ungaria, vedem ce se întâmplă în Ucraina și Moldova... Dacă luăm în calcul și influențele din Marea Neagră, Zuckerman își va da seama, dacă va studia și va fi consultat legat de asta, cât de complicat e contextul geopolitic regional, și cât de importantă este e misiunea de ambasador în aceste vremuri într-o țară ca România, mai ales că în jurul nostru totul se decide fără să fim întrebați noi cum ar trebui, dar fără să fie întrebați nici liderii de facto ai NATO, americanii. Vă dau două exemple: cel legat de Moldova și traseul pro-rus, pro-asiatic, am văzut întâlnirea de ieri dintre actualul premier filorus și Medvedev, dar mai important este ce se întâmplă în Ucraina, unde deciziile de posibilă pace se iau în formatul din care nu face parte nici România nici SUA. Țările care discută la masă cu Ucraina sunt Germania, Franța și Rusia. În decembrie, vor fi deizii cruciale, în care nici România, nici SUA nu sunt consultate, deși era extrem de necesar.</p>
      <p>Acesta este contextul în care vine Adrian Zuckerman, știm bine trecutul recent, cred că îl vom afla și mai bine în perioada următoare, mai ales în contextul luptei electorale dintre republicani și democrați în alegerile din SUA din 2020, asta va genera o mare agitație în plan intern, ca de fiecare dată când se întâmplă ceva cu relevanță din partea partenerului strategic", a spus Cozmin Gușă la Realitatea Plus.</p>
    </article>
  </body>
</html>