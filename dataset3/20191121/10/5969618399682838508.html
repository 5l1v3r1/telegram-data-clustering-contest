<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/Charlie/fetos-apetyxe-h-totenam-oxi-o-potsetino.5643476.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-21T10:02:00+00:00"/>
    <meta property="og:title" content="Φέτος απέτυχε η Τότεναμ, όχι ο Ποτσετίνο"/>
    <meta property="og:description" content="Ο Μαουρίτσιο Ποτσετίνο τους έφθασε στην ελίτ της Ευρώπης, χωρίς να ξοδέψει λεφτά. Αποδείχθηκε, εντυπωσιακός στην αξιολόγηση ατομικού ταλέντου. Τότεναμ και Ζοζέ Μουρίνιο έχουν ανάγκη να πετύχουν μαζί. Γράφει ο Τσάρλυ."/>
  </head>
  <body>
    <article>
      <h1>Φέτος απέτυχε η Τότεναμ, όχι ο Ποτσετίνο</h1>
      <h2>Ο Μαουρίτσιο Ποτσετίνο τους έφθασε στην ελίτ της Ευρώπης, χωρίς να ξοδέψει λεφτά. Αποδείχθηκε, εντυπωσιακός στην αξιολόγηση ατομικού ταλέντου. Τότεναμ και Ζοζέ Μουρίνιο έχουν ανάγκη να πετύχουν μαζί. Γράφει ο Τσάρλυ.</h2>
      <address><time datetime="2019-11-21T10:02:00+00:00">21 Nov 2019, 10:02</time> by <a rel="author">O Τσάρλυ</a></address>
      <p>Στις 19 Νοεμβρίου ολοκληρώθηκε<a href="https://www.sport24.gr/football/omades/totenam/totenam-telos-o-potsetino.5643005.html"> η επιτυχημένη συνεργασία της Τότεναμ με τον Ποτσετίνο</a>, το επόμενο πρωί <a href="https://www.sport24.gr/football/omades/totenam/totenam-epoxh-moyrinio-sto-londino.5643120.html">ήρθε η ανακοίνωση της συνεργασίας με τον Ζοσέ Μουρίνιο</a>. Ο Αργεντίνος τεχνικός φεύγει αφήνοντας τις καλύτερες αναμνήσεις στον κόσμο της Τότεναμ, έχω όμως την αίσθηση πως είναι μία εξέλιξη που και οι δύο πλευρές την είχαν ανάγκη.</p>
      <h3>ΤΑΒΑΝΙΑΣΕ</h3>
      <p>Προσέξτε, δεν μπορεί να γνωρίζει κανείς αν θα αποδειχτεί ευεργετική, αλλά και οι δύο χρειάζονται έναν καινούριο αέρα. Στην πράξη φάνηκε σαν να ταβάνιασαν οι δυνατότητες που υπήρχαν για να πετύχουν μαζί, με τη συμμετοχή στον τελικό του Champions League. Ο Ποτσετίνο με τη δουλειά του κατάφερε να βάλει την Τότεναμ σε ένα σύγχρονο ποδοσφαιρικό σχέδιο.</p>
      <p>Δεν ξόδεψε πολύ χρήμα, αρχικά διαχειρίστηκε την ομάδα που βρήκε το καλοκαίρι του 2014, με τις μεταγραφές που έγιναν τα δύο προηγούμενα καλοκαίρια, με λεφτά από τις πωλήσεις των Μόντριτς και Μπέιλ. Βρήκε στην Τότεναμ ένα πολύ καλό υλικό και μία ομάδα που δεν του έβαζε πίεση. Του έδινε χρόνο για να εξελίξει το ποδοσφαιρικό του σχέδιο, να φθάσει σε επίπεδα που δεν μπορούσε στην Εσπανιόλ και στη Σαουθάμπτον, χωρίς όμως να του παρέχει τα λεφτά που είχαν οι υπόλοιπες μεγάλες ομάδες.</p>
      <p>Η Τότεναμ δεν είναι μεγάλη ομάδα και αυτό αποδείχθηκε περίτρανα το φετινό καλοκαίρι. Ας πάρουμε όμως τα πράγματα με την σειρά.</p>
      <h3>ΒΕΛΤΙΩΝΕ ΤΟ ΡΟΣΤΕΡ ΧΩΡΙΣ ΝΑ ΞΟΔΕΥΕΙ ΧΡΗΜΑΤΑ</h3>
      <p>Ο Ποτσετίνο το πρώτο καλοκαίρι που ανέλαβε, χρέωσε τον ισολογισμό της ομάδας με 4.000.00 ευρώ. Έφερε πίσω 44.000.000 από πωλήσεις και ξόδεψε 48.000.000 ευρώ. Πρόσθεσε όμως ένα σημαντικό γρανάζι στην μηχανή του με την απόκτηση του Ντέλε Άλι με 6.630.000 ευρώ από την Μίλτον Κέιν Ντονς. Μπορείς κανείς να μην έδωσε σημασία στην απόκτηση του 18 χρόνου τότε, Ντέλε Άλι, να τον άφησαν να παραμείνει για ένα χρόνο δανεικός στην ομάδα που τον ανέδειξε, όμως με τη συγκεκριμένη προσθήκη μπήκαν οι βάσεις για να δημιουργηθεί ένα κέντρο ικανό να βάλει την Τότεναμ στη νέα εποχή.</p>
      <h3>ΕΝΤΥΠΩΣΙΑΚΟΣ ΣΤΗΝ ΑΞΙΟΛΟΓΗΣΗ ΤΟΥ ΑΤΟΜΙΚΟΥ ΤΑΛΕΝΤΟΥ</h3>
      <p>Είναι περίεργο πως τα κατάφερε αλλά η μεγαλύτερη επιτυχία του Αργεντινού τεχνικού ήταν πως πέτυχε να εξελίξει την ομάδα του και να βελτιώσει σημαντικά το ρόστερ της, χωρίς να ξοδεύει καθόλου χρήματα. Το παζλ συμπληρωνόταν διώχνοντας παίκτες που άνηκαν σε έναν κατώτερο ποδοσφαιρικά κόσμο, όμως είχαν καλά ονόματα, όπως οι Σολδάνο, Γκίφλι Σίγκουρτσον, Παουλίνιο, Χόλντμπι, Τάουσεντ, Σταμπουλί, Λένον και φέρνοντας ποδοσφαιριστές έτοιμους να πάνε την Τότεναμ στη νέα εποχή. Κανένας από όσους άφησε πίσω, δεν κατάφερε να επιστρέψει στο υψηλό επίπεδο. Στο πάρε δώσε, η δυνατότητα του να φέρνει καλύτερους χωρίς να ξοδεύει χρήματα, ήταν σοκαριστική.</p>
      <p>Το καλοκαίρι του 2015 μπαίνει στην εξίσωση το απόκτημα του περασμένου καλοκαιριού ο Ντελε Άλι και ξοδεύονται 30.000.000 ευρώ για τον Σον και 18.000.000 για τον αναπληρωματικό μπακ της Ατλέτικο, Αλντερβάιρελντ. Έναν ποδοσφαιριστή που την περασμένη σεζόν είχε πάρει από τον Σιμεόνε μόλις 908 λεπτά στα άκρα της άμυνας, τον μετέτρεψε σε περιζήτητο στόπερ, με τον Μουρίνιο δύο χρόνια αργότερα να κάνει τα πάντα για να τον αγοράσει ρίχνοντας τρελά χρήματα στο τραπέζι. Η διαφορά τους, είναι πως ο Ποτσετίνο διέκρινε την αξία του, όταν ήταν στον πάγκο της Ατλέτικο και τα 18.000.000 ευρώ που έδωσε για να αποκτήσει τον αναπληρωματικό του Χουανφράν, φάνταζαν και πολλά με βάση όσα είχε δείξει.</p>
      <p>Ο Ντέλε Άλι στην πρώτη του χρονιά πετυχαίνει από τον άξονα 10 τέρματα, δίνει 9 ασιστ και καλείται στην εθνική Αγγλίας. Ο Σον την πρώτη του χρονιά, ήταν σαν ένα μέλος του rotation, ένας γρήγορος φιλότιμος Ασιάτης που μεγάλωνε το ρόστερ. Σήμερα τα 30.000.000 ευρώ που δόθηκαν για να αποκτηθεί φαντάζουν ψίχουλα.</p>
      <h3>ΣΚΑΛΟΠΑΤΙ, ΣΚΑΛΟΠΑΤΙ</h3>
      <p>Η Τότεναμ που ανέλαβε ο Ποτσετίνο την σεζόν 2013-14 είχε τερματίσει στην 6η θέση. Ο Αργεντινός τεχνικός, τα πρώτα τρία χρόνια, την ανέβαζε σκαλοπάτι, σκαλοπάτι. Την πρώτη του χρονιά, την έβγαλε 5η, τη δεύτερη με τις δικές του αλλαγές να έχουν δώσει ξεκάθαρα τον χαρακτήρα του στην ομάδα 3η πίσω από Λέστερ και Άρσεναλ.</p>
      <p>Την 3η του χρονιά στο παζλ προστέθηκε με 35.000.000 ευρώ ο Σισοκό, αποκτήθηκε με 14.000.0000 ο Γουανιάμα και συνολικά ξοδεύτηκαν 30.000.000 ευρώ περισσότερα από τα χρήματα που ήρθαν από πωλήσεις. Για την Premier League τα νούμερα φαίνονται φτωχά, όμως είναι και η μοναδική χρονιά με εξαίρεση το φετινό καλοκαίρι, που υπήρχε τέτοια απόκλιση στα λεφτά που ξοδεύτηκαν σε σχέση με αυτά που εισπράχτηκαν από μεταγραφές.</p>
      <p>Συνεπής στην πρόοδο, η Τότεναμ ανέβηκε ακόμα ένα σκαλοπάτι τερματίζοντας  πίσω από την Τσέλσι, φθάνοντας μάλιστα στους 86 βαθμούς. Σήμερα τα νούμερα που χρειάζεται για να πάρεις τίτλο έχουν ξεφύγει λόγω των ρεκόρ που πετυχαίνουν Σίτι και Λίβερπουλ, όμως για να καταλάβετε πόσο σημαντική επίδοση ήταν, ένα χρόνο νωρίτερα η Λέστερ κατέκτησε το πρωτάθλημα στους 81 βαθμούς, η δεύτερη Άρσεναλ είχε 71 και η Τότεναμ 70.</p>
      <h3>ΤΑ ΛΕΦΤΑ ΤΗΣ ΣΙΤΙ ΕΚΑΝΑΝ ΑΝΙΣΗ ΤΗ ΜΑΧΗ</h3>
      <p>Αυτά τα δύο χρόνια ήταν και η μεγάλη ευκαιρία της Τότεναμ του Ποτσετίνο να πάρει πρωτάθλημα. Στη συνέχεια ήρθε η επέλαση της Σίτι. Ο Γκουαρντιόλα είχε την πολυτέλεια να ξοδεύει πολύ χρήμα και να κερδίζει χρόνο, αγοράζοντας τους αμυντικούς που είναι σε θέση να εφαρμόσουν το απαιτητικό ποδόσφαιρο του. Κατάφερε να πάει το πρωτάθλημα σε βαθμούς που ο Ποτσετίνο δεν ήταν σε θέση να ακολουθήσει. Βλέπετε, με τη δουλειά πας μέχρι ένα ορισμένο σημείο, κάποια στιγμή θες και τη βοήθεια με χρήματα, να αγοράσεις ένα βήμα παραπάνω ή να κερδίσεις χρόνο και από ένα σημείο και μετά η μάχη γινόταν άνιση.</p>
      <p>Η Τότεναμ έφτιαχνε γήπεδο και σταμάτησε να κάνει μεταγραφές. Εδώ ερχόμαστε <a href="https://www.sport24.gr/Columns/longform/totenam-o-potsetino-se-adieksodo-san-ton-megaleksandro-sthn-asia.5619947.html">στο αναλυτικό κείμενο που έγραψε ο Θέμης Καίσαρης</a> και στην κόπωση που δημιουργήθηκε στο μυαλό των παικτών, το γεγονός πως έπαιζαν οι ίδιοι χωρίς ενίσχυση. Το καλοκαίρι του 2017 ο Ντάβιντσον Σάντσες ήταν η τελευταία μεταγραφή βασικού που έκανε ο Ποτσετίνο και τον Ιανουάριο, ήρθε για ακόμα μία επιθετική λύση ο αποτυχημένος στην Παρί, Λούκας Μόουρα, που ο Ποτσετίνο τον αναγέννησε.</p>
      <h3>ΤΗΝ ΕΒΑΛΕ ΣΤΗΝ ΕΛΙΤ ΤΗΣ ΕΥΡΩΠΗΣ</h3>
      <p>Η Τότεναμ έμεινε πολύ πίσω στην μάχη του πρωταθλητισμού, κατάφερε όμως να καθιερωθεί σαν μία ομάδα που έχει στο τσεπάκι της την 4άδα στην Premier League, και να βρεθεί δεδομένα στις 8 καλύτερες της Ευρώπης, χωρίς να κάνει καμία μεταγραφή. Σε έναν επίπεδο που τα χρήματα που ξοδεύονται είναι απίστευτα, ο Ποτσετίνο έβαλε την Τότεναμ με το σχέδιο του, τη δουλειά του και τις στοχευμένες επιλογές του. To 2017 αποκλείστηκε στους 16 από τη Γιουβέντους, σε μία μάχη, όμως, που φώναζε πως η ομάδα που παίζει πιο σύγχρονο ποδόσφαιρο και έχει περισσότερες δυνατότητες είναι η Τότεναμ.</p>
      <h3>ΒΙΤΡΙΝΑ ΚΟΡΥΦΑΙΩΝ</h3>
      <p>Πέρυσι έγινε το θαύμα, χωρίς να έχει στη διάθεση του τον Κέιν στα προημιτελικά και στα ημιτελικά, έφθασε στον τελικό του Champions League, ακολουθώντας ένα ελκυστικό ποδόσφαιρο και βγάζοντας πρωταγωνιστές. Η Τότεναμ χωρίς να ξοδέψει χρήματα, έπαιξε τελικό Champions League και το περασμένο καλοκαίρι ήταν μία ομάδα που έβλεπαν τη βιτρίνα της, οι πλούσιοι σύλλογοι και τους έτρεχαν τα σάλια. Τον προπονητής που έχει έτοιμο ένα ποδοσφαιρικό πρότζεκτ και δεν έχει πάρει στην δεκάχρονη καριέρα του ούτε έναν τίτλο, τον κορυφαίο στράικερ στον κόσμο, τον κορυφαίο δημιουργικό χαφ, τον κορυφαίο Ασιάτη ποδοσφαιριστή, τον τερματοφύλακα της παγκόσμιας πρωταθλήτριας και δύο στόπερ που για χάρη τους έχουν στρωθεί πολλά εκατομμύρια.</p>
      <p>Η επιτυχία που είχε αυτήν την 5ετία ο Ποτσετίνο είναι τεράστια και την αντιλαμβάνεται κάποιος πως αυτό το πακέτο το έχτισε, χρεώνοντας το ταμείο της Τότεναμ σε μεταγραφές μόλις 31.000.000 ευρώ. Ναι, καλά διαβάσατε. Από το καλοκαίρι του 2014 που ανέλαβε, μέχρι και το καλοκαίρι του 2018 τα χρήματα που ξόδεψε ο Ποτσετίνο για να ενισχύσει την ομάδα του ήταν 324.000.000 ευρώ και αυτά που έφερε πίσω στα ταμεία από πωλήσεις 293.000.000 ευρώ.</p>
      <h3>ΑΠΕΤΥΧΕ Ο ΣΥΛΛΟΓΟΣ</h3>
      <p>Ο Ποτσετίνο φέτος απέτυχε να κρατήσει την ομάδα σε υψηλά στάνταρ. Ασφαλώς και σαν προπονητής έχει τις δικές του ευθύνες, όμως το κύριο πρόβλημα το έχει ο σύλλογος. Η Τότεναμ δεν κατάφερε να εμπνεύσει τους ποδοσφαιριστές της πως μπορούν παραμένοντας στον σύλλογο να πάνε ένα βήμα παραπάνω.</p>
      <p>Πράγματι αυτά τα 5 χρόνια ο Ποτσετίνο πέτυχε πολλά, όμως ένας τίτλος στον σύλλογο δεν έχει έρθει. Η Τότεναμ είναι με δύο League Cup από το 1991. Ο σύλλογος έκανε υπομονή και δεν έδωσε το δικαίωμα στον Ποτσετίνο να χαλάσει τις μεταγραφές που ξόδευε ο ανταγωνισμός, για να μπορέσει να δημιουργήσει το νέο γήπεδο.</p>
      <h3>ΤΟ ΑΓΚΑΘΙ ΜΕ ΤΑ ΣΥΜΒΟΛΑΙΑ</h3>
      <p> Το νέο γήπεδο, σε συνδυασμό με το εκπληκτικό ρόστερ που υπάρχει στον σύλλογο και την συμμετοχή στον τελικό του Champions League, θα έπρεπε να αποτελέσει ένα κίνητρο για όλους, για να φθάσει ένα βήμα ακόμα πιο ψηλά η Τότεναμ. Όμως το παρελθόν χωρίς τίτλους του συλλόγου, μαζί με την απόσταση που χωρίζει τις Σίτι και Λίβερπουλ από τους υπόλοιπους, δεν επέτρεψε να δημιουργηθεί αυτή η προσδοκία.</p>
      <p>Η Τότεναμ το καλοκαίρι τους κράτησε όλους, έδωσε στον Ποτσετίνο το δικαίωμα να ξοδέψει λεφτά, που δεν ξόδεψε κανένα άλλο καλοκαίρι, όμως η ομάδα ήταν άδεια. Και η έλλειψη πίστης στο πλάνο, φαίνεται από το γεγονός πως δεν ανανεώνουν τα συμβόλαια τους, οι Έρικσεν, Βερτόγκεν Αλντερβάιρεντ.</p>
      <p>Δεν κατάφερε ο σύλλογος με καινούριο γήπεδο, με συμμετοχή στον τελικό του Τσάμπιονς Λιγκ, να τους δώσει το κίνητρο παραμονής, θα τα καταφέρει με την συνεργασία με τον Μουρίνιο; Είναι ένα πρώτο σημαντικό τεστ, όμως η αλήθεια είναι πως αυτήν την εξέλιξη την είχαν ανάγκη όλες οι πλευρές.</p>
      <h3>Ο ΠΟΤΣΕΤΙΝΟ ΧΡΕΙΑΖΕΤΑΙ ΝΑ ΠΑΡΕΙ ΤΙΤΛΟΥΣ</h3>
      <p>Ο Ποτσετίνο είναι προπονητής από το 2009. Έδωσε μάχες παραμονής με την Εσπανιόλ, πέρασε ενάμιση χρόνο από τη Σαουθάμπτον και την έφερε στην 8η θέση της Premier League, που μέχρι εκείνη την σεζόν ήταν η καλύτερη στην ιστορία του συλλόγου, έφθασε την Τότεναμ μέχρι τον τελικό του Champions League. Χρειάζεται, όμως, να αρχίσει να κατακτά και τίτλους. Για τους μεγάλους συλλόγους έχει ένα πακέτο που μοιάζει ιδανικό.</p>
      <p>Είμαστε σε μία εποχή που το ποδόσφαιρο έχει εξελίξει το επιθετικό κομμάτι και την πίεση ψηλά. Ο Ποτσετίνο έχει πίσω του μία σύγχρονη ποδοσφαιρική δουλειά και ο ίδιος δίψα για να κατακτήσει μεγάλους τίτλους. Μοιάζει σαν ιδανικός για να βάλει έναν μεγάλο σύλλογο σε ένα σύγχρονο ποδοσφαιρικό πρότζεκτ, ενώ ο ίδιος χρειάζεται να δουλέψει σε ένα  μέγεθος που θα τον βοηθήσει να κατακτήσει τίτλους. Το Ευρωπαϊκό ποδόσφαιρο περιμένει με μεγάλο ενδιαφέρον την επόμενη συνεργασία του Ποτσετίνο.</p>
      <h3>ΕΠΙΣΤΡΟΦΗ ΜΟΥΡΙΝΙΟ</h3>
      <p>Όπως με τεράστιο ενδιαφέρον περιμένει <a href="https://www.sport24.gr/football/omades/totenam/totenam-to-profhtiko-akyro-toy-moyrinio-ston-proedro-ths-lion.5643136.html">και την επιστροφή του Μουρίνιο στην δράση</a>. Ο Μουρίνιο ήθελε να επιστρέψει στη δουλειά και αναλαμβάνει έναν σύλλογο που έχει κατακτήσει από το 1991 που πήρε το τελευταίο Κύπελλο Αγγλίας, μόλις ένα League Cup. Ο ίδιος έχει συνδυάσει όλες τις δουλειές του με τίτλους, ακόμα και οι τελευταίες του αποτυχίες, σε Τσέλσι και Γιουνάιτεντ είχαν τίτλους. Στην Τσέλσι πήρε πρωτάθλημα και League Cup, στην Γιουνάιτεντ Europa League και League Cup, ο ίδιος βάζει και τα Super Cup. Σε κάθε περίπτωση, πάει σε έναν σύλλογο που έχει ανάγκη να σηκώσει κάτι και δεν υπάρχει συνεργασία του Μουρίνιο, με σύλλογο που δεν έχει φέρει τίτλους.</p>
      <h3>ΤΟΤΕΝΑΜ ΚΑΙ ΜΟΥΡΙΝΙΟ ΕΧΟΥΝ ΑΝΑΓΚΗ ΝΑ ΠΕΤΥΧΟΥΝ ΜΑΖΙ</h3>
      <p>Είναι μία συνεργασία που μοιάζει αρχικά σαν να μην ταιριάζει, έχει όμως έναν κοινό παρανομαστή και οι δύο πλευρές έχουν ανάγκη την επιτυχία. Ο Μουρίνιο να αποδείξει πως έχει ακόμα πολλά να προσφέρει στο υψηλό επίπεδο και η Τότεναμ, πως μπορεί να μεγαλώσει. Πως το νέο γήπεδο μπορεί να την οδηγήσει σε τίτλους. Ασφαλώς ο δρόμος έχει δυσκολίες και την κατάσταση μπερδεύει πολύ το γεγονός πως τρία σημαντικά συμβόλαια ολοκληρώνονται το καλοκαίρι.</p>
      <p>Θα έχει ενδιαφέρον να δούμε αν θα καταφέρει η Τότεναμ να ανανεώσει κάποιους εκ των Έρικσεν, Βερτόγκεν, Αλντερβάιρελντ, αν θα οδηγηθεί να τους πουλήσει τον Ιανουάριο ή θα τους χάσει τσάμπα. Ασφαλώς και αν καταφέρει ο Μουρίνιο τους πείσει να παραμείνουν θα είναι μία πρώτη πολύ μεγάλη νίκη. Όπως πρώτη νίκη θα είναι να καταφέρει ο Μουρίνιο με την παρουσία του, να δημιουργήσει ξανά κίνητρο στους παίκτες του. Την χαμένη πίστη πως μπορούν παίζοντας στην Τότεναμ, να κατακτήσουν τίτλους. Η Τότεναμ μοιάζει σαν να προσφέρει στον Μουρίνιο, το υλικό που δεν είχε στο Μάντσεστερ και αυτός, να πρέπει να τους πείσει πως μπορούν μαζί του να πάρουν τίτλους.</p>
      <p>Πρόκειται για τρεις σημαντικές περιπτώσεις που η διαχείριση τους θα κρίνει πολλά. Στη Γιουνάιτεντ ο Πορτογάλος απέτυχε στο να βοηθήσει να δώσει λύσεις με τις εισηγήσεις του στις μεταγραφές και δεν κατάφερε να παρουσιάσει μία ομάδα που θα εφαρμόσει το δικό του ποδόσφαιρο σε μία σύγχρονη εκδοχή, με αποτέλεσμα να υπάρχει η αντίληψη πως το ποδόσφαιρο έχει ξεπεράσει τον Μουρίνιο. Ο ίδιος έχει μία ευκαιρία να επιστρέψει.</p>
      <h3>ΚΟΜΒΙΚΟ ΝΑ ΚΡΑΤΗΣΕΙ ΤΟΝ ΕΡΙΚΣΕΝ</h3>
      <p>Είναι κομβικό να καταφέρει να κρατήσει τον Έρικσεν. Ο Δανός είναι ο καλύτερος δημιουργός που μπορεί να έχει ένας προπονητής για να φτιάξει μία ομάδα που θα παίζει γρήγορο ποδόσφαιρο αντεπιθέσεων και μαζί με τους Κέιν, Σόν, Λούκας, Ντελε Άλι να φτιάξει μία ομάδα άμεσων γρήγορων αντεπιθέσεων με μεγαλύτερο θάρρος από αυτό που παρουσίασε στην Γιουνάιτεντ.</p>
      <p>Είναι πραγματικότητα πως δεν συγκρίνεται το ρόστερ που είχε στις τελευταίες του δύο δουλειές με αυτό που βρίσκει στην Τότεναμ. Όμως τα πράγματα δεν είναι απλά, βρίσκει κουρασμένους ψυχολογικά ποδοσφαιριστές που έχουν χάσει την πίστη τους, που δεν πιστεύουν πως υπάρχει προοπτική για μεγαλύτερες επιτυχίες, από αυτές που έχουν πετύχει τα τελευταία χρόνια, παρότι σε αυτές τις επιτυχίες, δεν ήρθε ούτε ένας τίτλος. Για αυτόν τον λόγο πιστεύω πως το φετινό άθλιο ξεκίνημα, ήταν πρώτα από όλα αποτυχία του συλλόγου και όχι του Ποτσετίνο. Η συνέχεια έχει πολύ ενδιαφέρον.</p>
      <p>
        <i>
          <b>Photo Credits: AP Photo/Kirsty Wigglesworth</b>
        </i>
      </p>
    </article>
  </body>
</html>