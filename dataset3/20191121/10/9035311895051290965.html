<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/21/tecavuze-ugradi-bagli-oldugu-tarikatin-liderleri-onu-sucladi-moriah-hughesin-mucadelesi"/>
    <meta property="og:site_name" content="euronews"/>
    <meta property="article:published_time" content="2019-11-21T10:29:23+00:00"/>
    <meta property="og:title" content="Tecavüze uğradı, bağlı olduğu tarikatın liderleri onu suçladı"/>
    <meta property="og:description" content="Tecavüze uğradı, bağlı olduğu tarikatın liderleri onu suçladı"/>
  </head>
  <body>
    <article>
      <h1>Tecavüze uğradı, bağlı olduğu tarikatın liderleri onu suçladı</h1>
      <address><time datetime="2019-11-21T10:29:23+00:00">21 Nov 2019, 10:29</time> by <a rel="author">Elizabeth Chuck </a></address>
      <p>Amerika Birleşik Devletleri'nde Yehova Şahitleri tarikatına bağlı reşit olmayan iki kıza tecavüz ettiğini itiraf eden bir kişi 5 yıl hapis cezasına çarptırıldı.</p>
      <p>Savcılığın üst sınırdan cezalandırılmasını talep ettiği Elihu Rodriguez adlı 32 yaşındaki sanık üç ayrı suçtan cezalandırıldı ve 'cinsel saldırgan' olarak kayıtlara geçti.</p>
      <p>Tecavüz mağdurlarından biri olan Moriah Hughes NBC'ye başından geçen hikayesini paylaştı. Saldırıya uğradığında henüz 15 yaşına girmediğini belirten Hughes, "Sonunda bu yargı sayfası kapandı" diyor.</p>
      <p>Verdiği yargı mücadelesinde haklı çıktığını belirten Hughes, adaletin yerini bulmasından ötürü bir nebze olsun rahatladığını söylüyor.</p>
      <p>Karar duruşmasına katılan Hughes, yaşadığı olayın hayatında travmaya neden olduğunu dile getirdi. Cinsel saldırıdan sonra bağlı olduğu tarikatın dini liderlerine konuyu açtığını belirten Hughes, söz konusu din adamlarının saldırgan yerine kendisini suçladığını anlattı.</p>
      <p>"Uyuyamadım, yemek yiyemedim doğru düzgün. En ufak bir öfke beni patlama noktasına getiriyor ve kusmama neden oluyordu." diyor Hughes. Yaşadıkları nedeniyle travma kaynaklı stres bozukluğu teşhisi konulduğunu söyleyen Hughes, zaman zaman intiharın eşiğine geldiğini belirtti.</p>
      <p>Yehova Şahitleri tarikatının faaliyetlerine katıldığı sırada Rodriguez ile tanışan Hughes, bir süre sonra hediyeler almaya başladığını ancak yine de o zamanlar Rodriguez'in kötü niyetini anlamadığını söylüyor.</p>
      <p>O zamanlar, bağlı olduğu tarikatın inancı gereği cinsel ilişkinin sadece evli kadın erkek arasında yaşanabileceği düşüncesinde olan Hughes, Rodriguez'in en az 6 kez cinsel saldırısına maruz kalmış.</p>
      <p>Hughes, ilk zamanlar yaşadığı olayı kimseye açamadı ancak yaklaşık bir yıl sonra bağlı olduğu cemaatten üç dini lidere olayı paylaştı; aldığı cevap onu daha da fazla yaraladı: "Bana resmen bunun benim hatam olduğunu söylediler. Benim Tanrı karşısında yeterince kederli olmadığımı söylediler ama ona (Rodriguez) hiçbir şey söylemediler."</p>
      <p>2018 yılının temmuz ayında mahkemeye başvuran Hughes, yaşananlardan sonra bağlı olduğu dini topluluk ile ilişkisini kestiğini belirtiyor.</p>
    </article>
  </body>
</html>