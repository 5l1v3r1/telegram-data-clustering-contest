<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836988-zelenskiy-znav-pro-zamorozhuvannya-viyskovoyi-dopomogi-v-den-dzvinka-trampa-pentagon"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T10:45:00+00:00"/>
    <meta property="og:title" content="Пентагон: Україна знала про заморожування військової допомоги в день дзвінка Трампа"/>
    <meta property="og:description" content="КИЇВ. 21 листопада. УНН. Українська сторона знала про заморожування військової допомоги під час суперечливого телефонного дзвінка президента Дональда Трампа …"/>
  </head>
  <body>
    <article>
      <h1>Пентагон: Україна знала про заморожування військової допомоги в день дзвінка Трампа</h1>
      <address><time datetime="2019-11-21T10:45:00+00:00">21 Nov 2019, 10:45</time> by <a rel="author">Марк Омелянюк</a></address>
      <p><b>КИЇВ. 21 листопада. УНН. </b>Українська сторона знала про заморожування військової допомоги під час суперечливого телефонного дзвінка президента Дональда Трампа 25 липня, який спричинив початок процесу імпічменту проти президента США. Про це повідомила високопоставлена чиновниця Пентагону Лора Купер під час дачі свідчень у Конгресі. Про це повідомляє агентство <a href="https://news.yahoo.com/ukraine-worried-us-aid-holdup-day-trump-call-235145643.html">AFP</a>, інформує <b>УНН</b>.</p>
      <p>"Лора Купер, чиновниця Пентагону, дала свідчення в Конгресі про те, що Україна звернулася до Пентагону 25 липня, в той самий день, коли Трамп говорив зі своїм колегою Володимиром Зеленським, що спричинило розслідування про імпічмент", - йдеться у повідомленні.</p>
      <p>За словам Купер, "Київ знав про заморожування військової допомоги США ще до дзвінка Трампа 25 липня".</p>
      <p>На запитання, чи були українці "стурбовані" фактом затримок військової допомоги, Купер відповіла: "Так, сер".</p>
      <p>"Я можу сказати, що співробітники посольства України дослівно запитували: "Що ж відбувається з допомогою для української оборони?" - сказала Купер.</p>
      <p>Вона також зазначила, що її співробітники отримали електронні листи 25 липня від української сторони, не поінформувавши її. Купер стверджує, що вона не знала про них, поки з ініціатіви чиновниці не було проведено розслідування під час підготовки до виступу в Конгресі.</p>
      <p>Нагадаємо, у межах процедури про імпічмент президенту США Дональду Трампу, низка комітетів при Конгресі США провела закриті слухання свідків двосторонніх розмов і взаємин між топ-чиновниками з України та США.</p>
      <p>Згодом, ці свідчення стали публічними. Так, 4 листопада в США оприлюднили першу стенограму свідчень у справі про імпічмент, тоді свідчення надала колишня посол США в Україні Марі Йованович. На наступний день, 5 листопада, - Конгрес США оприлюднив повний текст свідчень колишнього спецпредставника США по Україні Курта Волкера і посла США в ЄС Гордона Сондленда. А 6 листопада - свідчення в межах процедури імпічменту надав тимчасовий повірений у справах США в Україні Вільям Тейлор. 7 листопада Конгрес <a href="https://www.unn.com.ua/uk/news/1834624-posadovets-derzhdepu-dav-svidchennya-u-kongresi-rozpovidav-pro-porokhobotiv-kholodnitskogo-ta-volkera">опублікував свідчення</a> заступника помічника держсекретаря США Джорджа Кента.</p>
      <p>Додамо, у Білому домі, своєю чергою, вважають, що резолюція про імпічмент Трампа <a href="https://www.unn.com.ua/uk/news/1832808-demokrati-predstavili-rezolyutsiyu-pro-impichment-trampa">не змінює нелегітимної суті </a>самого процесу імпічменту.</p>
    </article>
  </body>
</html>