<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019583/%D8%A8%D8%B1%DA%AF%D8%B2%D8%A7%D8%B1%DB%8C-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D9%85%D8%B1%D8%AF%D9%85%DB%8C-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D9%82%D8%AA%D8%AF%D8%A7%D8%B1-%D9%88-%D8%A7%D9%85%D9%86%DB%8C%D8%AA-%DA%A9%D8%B4%D9%88%D8%B1-%D8%AF%D8%B1-%D8%AE%D8%B1%D8%A7%D8%B3%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:27:42+00:00"/>
    <meta property="og:title" content="برگزاری راهپیمایی مردمی حمایت از اقتدار و امنیت کشور در خراسان جنوبی"/>
    <meta property="og:description" content="ایسنا/خراسان جنوبی راهپیمایی مردمی لبیک به رهبر معظم انقلاب اسلامی و حمایت از اقتدار و امنیت کشور، دوم آذرماه در خراسان جنوبی برگزار می‌شود."/>
  </head>
  <body>
    <article>
      <h1>برگزاری راهپیمایی مردمی حمایت از اقتدار و امنیت کشور در خراسان جنوبی</h1>
      <address><time datetime="2019-11-21T10:27:42+00:00">21 Nov 2019, 10:27</time> by <a rel="author">زهرا حمیدی</a></address>
      <p>ایسنا/خراسان جنوبی راهپیمایی مردمی لبیک به رهبر معظم انقلاب اسلامی و حمایت از اقتدار و امنیت کشور، دوم آذرماه در خراسان جنوبی برگزار می‌شود.</p>
      <p>ستاد مردمی برگزاری راهپیمایی لبیک به بیانات مقام معظم رهبری و حمایت از اقتدار و امنیت کشور روز پنجشنبه 29 آبان، در اطلاعیه‌ای از عموم مردم ولایتمدار خواست در این راهپیمایی مردمی شرکت کنند.</p>
      <p>به گزارش ایسنا، در این اطلاعیه آمده است:</p>
      <p>در پاسخ به درخواست‌ها و تماس‌های مکرر برگرفته از دیانت، بصیرت و دشمن شناسیِ اقشار مردم شریف و ولایتمدار خراسان جنوبی اعم از هیات مذهبی، اصناف، روحانیت معظم و تشکل‌های مردم نهاد، به آگاهی می‌رساند راهپیمایی خودجوش مردمی لبیک به مقتدای عظیم الشأن امت اسلامی و حمایت از اقتدار و امنیت کشور در برابر شرارت‌های آشوبگران و دسیسه آمریکایی - صهیونیستی و مزدوران استکبار برگزار می‌شود.</p>
      <p>مردم بصیر، دین‌مدار و ولایتمدار استان خراسان جنوبی همراه با سایر هموطنان در پاسخ به موج سواری عده‌ای اشرار بر مطالبات مردم، همچون سیلی خروشان برای خلق تابلوی زیبای همدلی، عزت و وحدت ملی در مسیر حفظ نظام و انقلاب و حمایت از ولایت و اقتدار و امنیت کشور به صحنه خواهند آمد تا این بار هم تجلی شور و شعور همیشگی شان را به جهانیان نشان دهند.</p>
      <p>ستاد مردمی برگزاری راهپیمایی لبیک به مقام معظم رهبری و حمایت از اقتدار و امنیت کشور از اقشار مختلف مردم انقلابی و همیشه در صحنه خراسان جنوبی دعوت کرد تا در راهپیمایی مرکز استان که روز شنبه دوم آذر ماه ساعت ۹:۳۰ صبح از میدان شهدا به سمت خیابان ارتش بیرجند برگزار می‌شود حضور یابند و تجدید میثاق دوباره با آرمان‌های امام، انقلاب و رهبری داشته باشند.</p>
      <p>مردم بار دیگر با حضور منسجم و انقلابی خویش جواب دشمنان داخلی و خارجی را داده و تودهنی محکمی به سران آمریکا، رژیم صهیونیستی، انگلیس، عربستان، منافقین، سلطنت طلبان و استکبار جهانی بزنند و به جهانیان نشان دهند که علیرغم مشکلات اقتصادی، معیشتی و مطالباتی که وجود دارد تا پای جان و تا آخرین قطره خون در حفظ و پاسداشت قرآن، اسلام، نظام مقدس جمهوری اسلامی ایران و شهدا خواهند ایستاد.</p>
      <p>انتهای پیام</p>
    </article>
  </body>
</html>