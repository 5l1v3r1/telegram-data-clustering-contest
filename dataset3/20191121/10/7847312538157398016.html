<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/473973-niemcy-kupuja-pamiatki-cylinder-hitlera-za-50-tys-euro"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T10:05:28+00:00"/>
    <meta property="og:title" content="Niemcy chętnie kupują &quot;pamiątki&quot; po nazistach. Cylinder Adolfa Hitlera sprzedany na aukcji za 50 tys. euro! Żydzi protestują"/>
    <meta property="og:description" content="&quot;Tak, Hitler się sprzedaje. Ale przede wszystkim mamy klientów, którzy na poważnie się nim zajmują&quot;."/>
  </head>
  <body>
    <article>
      <h1>Niemcy chętnie kupują "pamiątki" po nazistach. Cylinder Adolfa Hitlera sprzedany na aukcji za 50 tys. euro! Żydzi protestują</h1>
      <address><time datetime="2019-11-21T10:05:28+00:00">21 Nov 2019, 10:05</time> by <a rel="author">Dookoła świata</a></address>
      <p>
        <b>Aukcja, na której w środę w Monachium licytowano m.in. cylinder Adolfa Hitlera i sukienkę Evy Braun, cieszyła się wyjątkowym zainteresowaniem kupujących - poinformował organizator. Licytacja trwała ponad cztery godziny dłużej niż planowano.</b>
      </p>
      <p>Bernhard Pacher, szef domu aukcyjnego Hermann Historica, nie krył satysfakcji, kiedy o godz. 22.15 w środę zakończyła się aukcja, na której wystawiono 842 przedmioty z czasów narodowego socjalizmu. Udało się bowiem sprzedać około 80 proc. przedmiotów, a zazwyczaj odsetek ten waha się między 40 a 55 proc.</p>
      <p>Cylinder Fuehrera, którego cena wywoławcza wynosiła 12,5 tys. euro, został sprzedany za 50 tys. euro. Z kolei czarna sukienka koktajlowa Evy Braun znalazła nabywcę za 4,6 tys. euro, czyli ponad dwa razy więcej, niż wynosiła cena początkowa.</p>
      <p>Licytacja wybudziła kontrowersje. Rabin Menachem Margolin, przewodniczący Europejskiego Stowarzyszenia Żydowskiego (EJA) z siedzibą w Brukseli, uważa, że takie aukcje nie powinny mieć miejsca. Apelował on o wycofanie „pamiątek” z licytacji.</p>
      <blockquote>Nie dlatego, że to miałoby być nielegalne, ale żeby jasno pokazać, że pewnymi rzeczami nie powinno się handlować, zwłaszcza gdy są one - w przenośni - splamione krwią</blockquote>
      <p>— przekonywał.</p>
      <p>Szef domu aukcyjnego broni jednak licytacji.</p>
      <blockquote>Tak, Hitler się sprzedaje. Ale przede wszystkim mamy klientów, którzy na poważnie się nim zajmują</blockquote>
      <p>— mówił. Zapewniał też, że wszyscy kupujący są dokładnie sprawdzani.</p>
      <blockquote>Nie chcemy wśród nich nazistów</blockquote>
      <p>— podkreślił.</p>
      <p>Według informacji Pachera większość klientów to muzea czy instytucje państwowe oraz prywatni kolekcjonerzy, dla których wystawione przedmioty mają wartość historyczną, a nie sentymentalną. Przyznał jednocześnie, że towarzysząca licytacji atmosfera skandalu napędziła zainteresowanie, np. przez internet wystawione przedmioty licytowało ponad 500 osób - pięciokrotnie więcej niż zazwyczaj.</p>
      <p>kb/PAP</p>
    </article>
  </body>
</html>