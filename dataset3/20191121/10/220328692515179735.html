<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/nov-sluchay-na-razkarvani-po-bolnitsi-roditeli-407239.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T10:29:00+00:00"/>
    <meta property="og:title" content="Нов случай на разкарвани по болници родители"/>
    <meta property="og:description" content="Момиченцето ни започна да повръща петък срещу събота. Отидохме на заместващ педиатър, който ни каза, че е с стомашно-чревен вирус и ни даде рецепта, р..."/>
  </head>
  <body>
    <article>
      <h1>Нов случай на разкарвани по болници родители</h1>
      <address>
        <time datetime="2019-11-21T10:29:00+00:00">21 Nov 2019, 10:29</time>
      </address>
      <p>Момиченцето ни започна да повръща петък срещу събота. Отидохме на заместващ педиатър, който ни каза, че е с стомашно-чревен вирус и ни даде рецепта. Обаче детето ни започна да се влошава  и вдигна висока температура. Отидохме в Специализираната болница по активно лечение на детски болести - проф. д-р Иван Митев, прегледа го дежурната гастроентероложка. Опипа му корема и ни каза, че детето е силно дехидратирано и трябва да го настанят, но нямат свободно легло, ако ни приемат - ще лежим в коридора. Това разказаха Лора и Георги Стоилови в ефира на Нова телевизия и заявиха, че също са чакали доста за преглед в педиатрията.</p>
      <p>"Едните нямат хирург, другите нямат ехограф. Родителите са в някаква безизходица", разказва Лора Стоилова.</p>
      <p>"Всеки родител, който се е сблъсквал с това нещо, знае, че трябва да обиколи няколко заведения, няколко кабинета", коментира Георги Стоилов.</p>
      <p>"Понякога нямаш това време. Ние загубихме 2 дни, които можеше да са фатални", обяснява Лора.</p>
      <p>"Отидохме в частна болница, пуснаха кръв и CRP  беше 8.Пуснаха ни банка и ни изписаха вечерта, защото нямат стационар, казаха ни да отидем утре сутрин. Отиваме и CRP беше скочило на  113. Но дори и за тях това не е чак толкова притеснително", обяснява Лора. "Ние през цялото време искахме преглед от хирург, те казваха, че нямат такъв. За ехограф, казват: "Ние нямаме такъв, евентуално в понеделник ехографът ще работи". Следобедът детето видимо се влошава. Тя просто се отпуска и само стои полунеадекватна. След изрично мое настояване, че най-вероятно е апандисит ме поглежда и казва "Категорично не е!". Отново ни пуснаха и отново казаха да отидем на другия ден по обяд. Но ние веднага отидохме в Пирогов.След малко детето ни бе на операционната маса", разказа майката.</p>
      <figure>
        <img src="https://novini.bg/statics/uploads/content/2019-47/%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE.png"/>
      </figure>
      <p>Кадър-Нова телевизия</p>
      <p>Благодаря на д-р Красимир Житянов. Той спаси детето ни. По думите му е нямало  да оживее до сутринта, ако не бяхме отишли. Той каза, че всичко е било в гной. Червата са ѝ били вадени и мити, така ни каза той.Освен апандицит е имало и перитонит. Спасиха я. Но проблемът е в това, че няма една специализирана детска болница, която да има апаратура и специалисти", категорична е тя.</p>
    </article>
  </body>
</html>