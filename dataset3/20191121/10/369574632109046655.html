<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/pocasi/zaver-listopadu-ochlazeni-neprinese-teploty-se-udrzi/r~54c1f7580c2911eab259ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T10:03:32+00:00"/>
    <meta property="og:title" content="Závěr listopadu ochlazení nepřinese, teploty se udrží kolem deseti stupňů"/>
    <meta property="og:description" content="Nejtepleji bude na východě území, kde o víkendu teploty dosáhnou až k třinácti stupňům."/>
  </head>
  <body>
    <article>
      <h1>Závěr listopadu ochlazení nepřinese, teploty se udrží kolem deseti stupňů</h1>
      <address>
        <time datetime="2019-11-21T10:03:32+00:00">21 Nov 2019, 10:03</time>
      </address>
      <p>Ve <b>čtvrtek</b> bude na většině území převážně zataženo a občas také slabě zaprší, srážky budou ale k večeru ustávat. Teploty se budou nejčastěji pohybovat kolem 8 až 12 stupňů, jen na západě Čech mohou klesnout až k 5 stupňům.</p>
      <p>V <b>pátek</b> se mírně oteplí, obyvatelé většiny území mohou očekávat teploty mezi 9 a 13 stupni. Na západě Čech bude opět chladněji, a to jen kolem 4 stupňů. Obloha ale vydrží převážně zatažená až oblačná, ojediněle přijde také déšť a mrholení.</p>
      <p><b>Sobota</b> přinese mírné ochlazení, nejvyšší denní teploty se budou většinou pohybovat mezi 6 až 10 stupni a obloha zůstane zatažená. Objevit se mohou i mlhy. Na teplý víkend se ale mohou těšit obyvatelé Moravskoslezského kraje, kde bude až 13 stupňů a obloha vydrží skoro jasná až polojasná.</p>
      <p>Většina území Česka se ale bude muset i v <b>neděli</b> smířit se zataženou oblohou, mlhami a teplotami mezi 6 a 10 stupni. Během dne ale podle meteorologů může být místy i polojasno.</p>
      <p>V <b>pondělí</b> bude opět převážně zataženo a mlhavo, na západě území může přijít také občasný déšť. Rtuť teploměru se bude pohybovat mezi 7 a 11 stupni Celsia.</p>
      <p>Podobné počasí vydrží také po zbytek příštího pracovního týdne. Většinou bude kolem 7 až 12 stupňů. Meteorologové předpovídají oblačnou až zataženou oblohu, přechodně ale může být také polojasno.</p>
    </article>
  </body>
</html>