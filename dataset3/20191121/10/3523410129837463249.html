<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641120/%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D9%88-%D8%A8%DB%8C-%D8%B9%D8%B1%D8%B6%DA%AF%DB%8C-%D9%BE%DB%8C%D8%A7%D9%85-%D8%B1%D8%B3%D8%A7%D9%86-%D9%87%D8%A7%DB%8C-%D8%AF%D8%A7%D8%AE%D9%84%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T10:51:00+00:00"/>
    <meta property="og:title" content="قطعی اینترنت و بی عرضگی پیام رسان های داخلی"/>
    <meta property="og:description" content="پیام رسان هایی که قرار بود جای پیام رسان های جهانی، به کمک مردم ایران بیایند یکبار دیگر ثابت کردند هنوز هم از نظر فنی، بسیار عقب تر از برنامه هایی هستند که مردم در شرایط عادی از آنها بهره می برند."/>
  </head>
  <body>
    <article>
      <h1>
        <a href="https://www.bultannews.com/fa/news/641120/%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D9%88-%D8%A8%DB%8C-%D8%B9%D8%B1%D8%B6%DA%AF%DB%8C-%D9%BE%DB%8C%D8%A7%D9%85-%D8%B1%D8%B3%D8%A7%D9%86-%D9%87%D8%A7%DB%8C-%D8%AF%D8%A7%D8%AE%D9%84%DB%8C">قطعی اینترنت و بی عرضگی پیام رسان های داخلی</a>
      </h1>
      <h2>پیام رسان هایی که قرار بود جای پیام رسان های جهانی، به کمک مردم ایران بیایند یکبار دیگر ثابت کردند هنوز هم از نظر فنی، بسیار عقب تر از برنامه هایی هستند که مردم در شرایط عادی از آنها بهره می برند.</h2>
      <address><time datetime="2019-11-21T10:51:00+00:00">21 Nov 2019, 10:51</time> by <a rel="author">بولتن نیوز | bultannews.com</a></address>
      <p><b>گروه اجتماعی:</b> با اجرای<b> طرح اصلاح قیمت بنزین</b> و اغتشاشاتی که پس از آن به وقوع پیوست، یکی از اقدامات قابل پیش بینی در جهت حفظ امنیت ملی کشور، محدود کردن دسترسی عموم مردم به <b>اینترنت</b> بود. اقدامی که تلویحا می توان نام<b> قطع اینترنت</b> را روی آن گذاشت. هرچند مسئولین مربوطه، از عنوان محدود کردن دسترسی به اینترنت استفاده می کنند. اما به نظر می رسد با کمی اغماض می توان همان قطع اینترنت را بهتر دانست.<br/><br/>به گزارش بولتن نیوز، طبیعی بود بعد از قطع ارتباط برنامه های<b> پیام رسان بین المللی</b> و<b> شبکه های اجتماعی جهانی</b>، بسیاری از مردم به سمت استفاده از پیام رسان های داخلی سوق پیدا کنند تا امور روزانه و کاری خود را پیش ببرند. هرچند برخی از برنامه هایی که پیش از این توسط مردم برای کسب و کار استفاده می شد، هیچ ما به ازای داخلی نداشت و ندارد. مانند <b>اینستاگرام</b>. و همین باعث شد خیلی از کسب و کارهای اینترنتی عملا متوقف شود.<br/><br/>اما پیام رسان هایی که قرار بود جای پیام رسان های جهانی، به کمک مردم ایران بیایند یکبار دیگر ثابت کردند هنوز هم از نظر فنی، <b>بسیار عقب تر</b> از برنامه هایی هستند که مردم در شرایط عادی از آنها بهره می برند. اصلی ترین مشکل این برنامه ها نیز، اختلال در سرور آنها به علت افزایش کاربران است. تا جایی که تقریبا همه <b>پیام رسان های داخلی</b> در این مقوله ضعیف عمل کرده و عامل نارضایتی مردم شدند.   <br/><b>ایتا</b>، <b>گپ</b>، <b>سروش</b> و <b>بله</b> در این مدت نتوانستند پیام های مردم را به همدیگر منتقل کنند. تا وقتی وارد برنامه نشوی، هیچ پیامی برای مخاطب قابل نمایش نیست و این یعنی مدام باید گوشی یا تبلت شما روشن بوده و این برنامه، باز و فعال باشند. چه اینکه باز هم در این شرایط، به روزرسانی با تاخیر بعضا چند دقیقه ای صورت می گیرد.<br/><br/><b>موتورهای جستجوگر ایرانی</b> هم که جای<b> گوگل</b> معرفی شدند، چیزی کمتر از پیام رسان های ایرانی ندارند. <b>یوز</b> و <b>پارسی جو</b>. یوز که در بسیاری از موراد عملا کار نمی کند و صفحه رسمی اش لود نمی شود. پارسی جو هم هرچند عموما در دسترس است اما متاسفانه نتایج جستجوی آن از نظر کیفی با گوگل بسیار تفاوت دارد.<br/><br/>و همه اینها یعنی عدم رضایت کاربر ایرانی از <b>پیام رسان ها</b>،<b> شبکه های اجتماعی</b> و <b>موتورهای جستجوی وطنی</b> که قطعا با بازگشت اینترنت به شرایط عادی، شاهد ترک و لغو نصب بسیاری از کاربران از آنها خواهیم بود. اما سوال اصلی اینجاست چرا مسئولین این ابزارهای الکترونیک، فکری به حال ارتقای کیفی آنها نمی کنند؟ مگر چند سالی نیست که شاهد اصرار و تکرار توصیه به مردم برای بهره گیری از این ابزارها هستیم؟ پس چرا کسی به فکر بهتر شدن آنها نیست. نکند همه این اصرارها نمایشی است و اصلا دغدغه ای در این رابطه وجود ندارد؟<br/><br/>انتهای پیام /#</p>
    </article>
  </body>
</html>