<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184667/%E0%A6%B8%E0%A6%BF%E0%A6%B0%E0%A6%BE%E0%A6%9C%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%A6%E0%A7%81%E0%A6%87-%E0%A6%B0%E0%A7%87%E0%A6%B2%E0%A6%B8%E0%A7%87%E0%A6%A4%E0%A7%81%E0%A6%B0-%E0%A6%A6%E0%A7%87%E0%A7%9F%E0%A6%BE%E0%A6%B2-%E0%A6%AA%E0%A6%BF%E0%A6%B2%E0%A6%BE%E0%A6%B0%E0%A7%87-%E0%A6%AB%E0%A6%BE%E0%A6%9F%E0%A6%B2"/>
    <meta property="og:site_name" content="somoynews.tv"/>
    <meta property="article:published_time" content="2019-11-21T10:49:00+00:00"/>
    <meta property="og:title" content="সিরাজগঞ্জে দুই রেলসেতুর দেয়াল-পিলারে ফাটল"/>
    <meta property="og:description" content="সিরাজগঞ্জের উল্লাপাড়া উপজেলায় দুটি রেলসেতুর দেয়াল ও পিলারে ফাটল দেখা দিয়ে"/>
  </head>
  <body>
    <article>
      <h1>সিরাজগঞ্জে দুই রেলসেতুর দেয়াল-পিলারে ফাটল</h1>
      <address><time datetime="2019-11-21T10:49:00+00:00">21 Nov 2019, 10:49</time> by <a rel="author">সময় সংবাদ</a></address>
      <p><b>সিরাজগঞ্জের উল্লাপাড়া উপজেলায় দুটি রেলসেতুর দেয়াল ও পিলারে ফাটল দেখা দিয়েছে। সেতু দুটিতে লাল পতাকার সংকেত দিয়ে ট্রেনের গতি কমিয়ে পারাপার করতে হচ্ছে। সম্প্রতি উল্লাপাড়ায় ট্রেন দুর্ঘটনা আতঙ্ক বাড়িয়ে দিয়েছে যাত্রী ও স্থানীয়দের। অবশ্য রেলমন্ত্রী জানান, শিগগিরই ঝুঁকিপূর্ণ রেলসেতুগুলো সংস্কার করা হবে।</b><br/><br/>সিরাজগঞ্জের উল্লাপাড়া উপজেলার মোহনপুর ইউনিয়নের বংকিরাট এলাকার নয়টি পিলারের উপর স্থাপিত ২৬ নম্বর রেল সেতুটির তিনটি পিলারে ফাটল ধরেছে। এ ছাড়া কয়ড়া ইউনিয়নের কামারপাড়া এলাকার ২৯ নম্বর রেল সেতুর দেয়াল ও পিলারের মূল অবকাঠামোতে ফাটল দেখা দিয়েছে। ট্রেন চলাচল স্বাভাবিক রাখতে সেতুর নিচে লোহার অ্যাংগেল ও কাঠের পাটাতন দিয়ে অস্থায়ীভাবে মেরামত করা হয়েছে। দীর্ঘদিন ধরে সংস্কার কাজ না করায় গত ৪ মাস ধরে ঝুঁকিপূর্ণ সেতু দুটির উপর দিয়ে ধীরগতিতে পার করা হচ্ছে ট্রেন।<br/><br/>উল্লাপাড়া রেলষ্টেশন সংশ্লিষ্টরা জানান, রেল সেতু দুটি ক্ষতিগ্রস্ত হওয়ায় লাল পতাকার সিগন্যালের মাধ্যমে গতি কমিয়ে খাতায় চালকের স্বাক্ষর নেয়ার পর পারাপার করা হয় ট্রেন।<br/><br/>সম্প্রতি জেলার উল্লাপাড়া স্টেশন এলাকায় ট্রেন দুর্ঘটনায় ক্ষতিগ্রস্ত স্থান পরিদর্শনে এসে রেলমন্ত্রী নুরুল ইসলাম সুজন জানান, দ্রুত ঝুঁকিপূর্ণ রেল সেতুগুলো মেরামত করা হবে।<br/><br/>ঢাকা থেকে বঙ্গবন্ধু সেতু হয়ে পশ্চিম ও দক্ষিণাঞ্চলে ট্রেন চলাচলের এই পথ দিয়ে প্রতিদিন ২০টি আন্তঃনগর, লোকাল ও মালবাহী ট্রেন চলাচল করে।</p>
    </article>
  </body>
</html>