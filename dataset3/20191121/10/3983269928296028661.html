<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/7-de-cada-10-catalans-voldrien-un-referendum-mentre-que-a-espanya-3-de-cada-10/noticia/2964974/"/>
    <meta property="og:site_name" content="CCMA"/>
    <meta property="article:published_time" content="2019-11-21T10:24:00+00:00"/>
    <meta property="og:title" content="A Catalunya, 7 de cada 10 voldrien un referèndum, mentre que a Espanya, 3 de cada 10"/>
    <meta property="og:description" content="Segons una enquesta del Centre d'Estudis d'Opinió, que, per primera vegada, ha preguntat a ciutadans de tot Espanya"/>
  </head>
  <body>
    <article>
      <h1>A Catalunya, 7 de cada 10 voldrien un referèndum, mentre que a Espanya, 3 de cada 10</h1>
      <h2>Segons una enquesta del Centre d'Estudis d'Opinió, que, per primera vegada, ha preguntat a ciutadans de tot Espanya</h2>
      <address><time datetime="2019-11-21T10:24:00+00:00">21 Nov 2019, 10:24</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/7/6/1574333055067.jpg"/>
        <figcaption>Imatge de la Manifestació per la Llibertat, el 26 d'octubre (Pau Venteo)</figcaption>
      </figure>
      <p>Més del <b>80% dels catalans</b> pensa que <b>el diàleg és la millor opció</b> per encarar la <b>crisi entre Catalunya i la resta d'Espanya</b>. En concret, el <b>42%</b> considera que ha de ser una <b>negociació sense condicions</b>, i el <b>38%</b> pensa que ha de ser un <b>diàleg dins de la Constitució</b>.</p>
      <p>A la<b> resta de l'Estat</b>, l'<b>opció del diàleg també guanya</b>. En aquest cas, però, prop del <b>47%</b> creu que s'ha de fer <b>dins el marc constitucional;</b> mentre, el<b> 21%</b> aposta per una <b>negociació sense límits</b>.</p>
      <p>Aquesta és una de les qüestions sobre les que s'ha demanat l'opinió als ciutadans en una enquesta del <b>Centre d'Estudis d'Opinió</b> (CEO) que s'ha fet pública aquest migdia. Una enquesta que, <b>per primera vegada</b>, ha preguntat a <b>ciutadans de la resta d'Espanya</b>.</p>
      <p>
        <b>Solució "política" o "judicial"?</b>
      </p>
      <p>A més, el<b> 75% dels catalans</b> són partidaris d'una<b> "solució eminentment política"</b> per superar la crisi entre Catalunya i la resta de l'Estat. Una solució que fora de Catalunya només té el suport d'un 45% dels ciutadans.</p>
      <p>Un <b>8% dels catalans</b>, en canvi, aposta per una <b>"solució eminentment judicial"</b>, que fora de Catalunya té més del triple de partidaris, un 27 per cent.</p>
      <p>Cal tenir en compte, a més, que més del 10% dels catalans i més del 18% dels espanyols de fora de Catalunya són partidaris de <b>totes dues solucions</b> alhora.</p>
      <p> </p>
      <figure>
        <img src="https://www.ccma.cat/multimedia/jpg/5/0/1574341725905.jpg"/>
      </figure>
      <p> </p>
      <p>
        <b>Empresonament dels líders independentistes</b>
      </p>
      <p>Dins de l'àmbit de les solucions judicials, les <b>penes de presó</b> de gairebé 100 anys a nou líders independentistes jutjats al <b>Tribunal Suprem</b> són vistes de manera molt diferent -pràcticament inversa- a Catalunya i a la resta d'Espanya.</p>
      <p>Així, mentre el <b>75% dels catalans</b> considera <b>injust l'empresonament</b>, aquesta opinió només la tenen el <b>26%</b> dels ciutadans de <b>fora de Catalunya</b>.</p>
      <p>Per contra, mentre un <b>16% dels catalans</b> veu<b> just l'empresonament</b>, a la <b>resta d'Espanya</b> el consideren just un <b>60%</b> dels ciutadans.</p>
      <p>
        <b>70-30 a favor d'un referèndum</b>
      </p>
      <p>Entre les solucions polítiques, l'enquesta també pregunta per la <b>possibilitat de fer un referèndum a Catalunya</b> en què els catalans puguin decidir quina relació volen amb l'Estat.</p>
      <p>Mentre que <b>a Catalunya</b> més del <b>70 per cent està</b> a favor de fer-lo, a la <b>resta d'Espanya</b>, el percentatge es redueix al <b>30%</b>.</p>
      <p>A Catalunya està en contra de fer un referèndum un 21% de la població; a la resta de l'estat el rebuig puja fins al <b>57%</b>.</p>
      <p> </p>
      <figure>
        <img src="https://www.ccma.cat/multimedia/jpg/4/8/1567522219384.jpg"/>
      </figure>
      <p> </p>
      <p>
        <b>Acceptació del referèndum</b>
      </p>
      <p>Amb tot, un <b>48%</b> dels ciutadans de la <b>resta de l'Estat </b>diu que n'<b>acceptaria el resultat</b> si fos legal i acordat. Un <b>44%</b>, en canvi, <b>no l'acceptaria</b>. Un percentatge molt superior al de <b>Catalunya</b>, on no l'acceptarien més del <b>15% </b>dels ciutadans. A Catalunya, per cert, l'acceptació del resultat d'un referèndum seria del 81%.</p>
      <p>
        <b>L'independentisme frega el 50%</b>
      </p>
      <p>Pel que fa a la <b>independència</b>, segons el CEO, el <b>49% dels catalans hi estan a favor</b>, davant del<b> 41% que hi estan en contra</b>.</p>
      <p>A la mateixa pregunta, <b>fora de Catalunya, gairebé el 76% hi estan en contra</b>, enfront de més del <b>13% que s'hi mostren favorables</b>.</p>
      <p>
        <b>Quines comunitats afavoreix el govern espanyol?</b>
      </p>
      <p>L'enquesta del CEO també deixa clar que molts ciutadans opinen que <b>el govern espanyol no tracta igual totes les autonomies</b>, sinó que n'afavoreix unes més que les altres.</p>
      <p>El <b>convenciment sobre el fet que hi ha un tracte desigual</b> és similar a Catalunya (79) i a la resta d'Espanya (80). La <b>discrepància</b>, però, apareix a l'hora de dir quins són els <b>territoris afavorits</b>.</p>
      <p>Així, els catalans pensen que el govern espanyol afavoreix, sobretot, la Comunitat de Madrid i Andalusia, mentre els ciutadans de fora de Catalunya pensen que des de La Moncloa s'afavoreix, sobretot, Catalunya, el País Basc i la Comunitat de Madrid.</p>
      <p>Es dona la circumstància que el <b>58% dels catalans</b> pensen que <b>Catalunya rep un tracte pitjor</b> que la majoria de comunitats. Aquest sentiment de greuge també hi és, a la <b>resta d'Espanya</b>, però baixa fins a més del <b>46%</b>.</p>
      <p>
        <b>Fórmules alternatives d'organitzar Espanya</b>
      </p>
      <p>Preguntats per quina organització de l'Estat prefereixen, <b>a Catalunya l'opció preferida</b> (44%) és un Estat que reconegui que les <b>autonomies es poden independitzar</b>.</p>
      <p>A la<b> resta d'Espanya</b> aquesta opció té el suport de més del 6% dels ciutadans, però <b>guanya mantenir l'actual estat autonòmic </b>(32%). Cal tenir en compte, però, que hi ha <b>més partidaris de suprimir o reduir les autonomies</b> (37%), que de mantenir-les.</p>
      <p>En concret, un 21% de ciutadans són partidaris d'un Estat "amb un únic govern central sense autonomies" i més d'un 16% partidaris de tenir "menys autonomia" que ara.</p>
      <p>
        <b>Interès per la política</b>
      </p>
      <p>A Catalunya, gairebé un<b> 53%</b> dels enquestats pel CEO diu que està <b>"molt" o "bastant" interessat</b> per la política. Una xifra que a la <b>resta d'Espanya</b> baixa fins al <b>39%</b>.</p>
      <p>
        <b>Satisfacció amb la democràcia</b>
      </p>
      <p>El grau de satisfacció ciutadana amb el funcionament de la democràcia a Espanya, en canvi, és el <b>doble d'alt fora de Catalunya</b> (22%) que entre els catalans (11%).</p>
      <p>
        <b>Primera enquesta del CEO fora de Catalunya</b>
      </p>
      <p>Aquesta és la primera vegada que una enquesta del CEO ha preguntat a ciutadans de la <b>resta d'Espanya</b>. Es va fer a <b>3.600 persones</b> majors d'edat, ciutadans espanyols o residents a l'Estat, entre el 9 de setembre i el 17 d'octubre. Ha costat <b>98.900 euros</b>.</p>
    </article>
  </body>
</html>