<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/schillerova-obce-letos-i-pristi-rok-vykazou-prebytek-hospodareni/1823582?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T10:37:00+00:00"/>
    <meta property="og:title" content="Schillerová: Obce letos i příští rok vykážou přebytek hospodaření"/>
    <meta property="og:description" content="Praha - Obce, kterých je v Česku zhruba 6250, by měly letos a příští rok ukončit hospodaření s přebytkem, ten bude ale klesat. Za celý letošní rok očekává ministerstvo financí přebytek hospodaření obcí zhruba dvě miliardy korun a příští rok pokles na zhruba 0,6 miliardy korun. Na dnešní konferenci k financování obcí to uvedla ministryně financí Alena Schillerová (za ANO). Neočekává, že by letos obcím stouplo zadlužení."/>
  </head>
  <body>
    <article>
      <h1>Schillerová: Obce letos i příští rok vykážou přebytek hospodaření</h1>
      <address><time datetime="2019-11-21T10:37:00+00:00">21 Nov 2019, 10:37</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Obce, kterých je v Česku zhruba 6250, by měly letos a příští rok ukončit hospodaření s přebytkem, ten bude ale klesat. Za celý letošní rok očekává ministerstvo financí přebytek hospodaření obcí zhruba dvě miliardy korun a příští rok pokles na zhruba 0,6 miliardy korun. Na dnešní konferenci k financování obcí to uvedla ministryně financí Alena Schillerová (za ANO). Neočekává, že by letos obcím stouplo zadlužení.</p>
      <p>Za celý loňský rok obce <a href="https://bit.ly/2HBnp94">hospodařily</a> s přebytkem 8,3 miliardy korun, což bylo meziročně o 13,2 miliardy korun méně. Letos ke konci září obce hospodařily s přebytkem 30,5 miliardy korun, tedy meziročně o 12,1 miliardy korun více.</p>
      <p>Podle státního závěrečného účtu 2018 loni klesl přebytek hospodaření obcí především kvůli růstu investic. Předseda Svazu měst a obcí ČR František Lukl dnes upozornil, že města a obce v uplynulých letech investovaly bez dotací více než samotný stát. Loni takto obce investovaly podle Lukla 77,7 miliardy korun a ze státního rozpočtu to bylo 48,2 miliardy korun. V roce 2017 to bylo na úrovni rozpočtu 50 miliard korun a v případě obcí 57,3 miliardy korun. Včetně dotací obce loni investovaly 94 miliard korun a letos to bude podle premiéra Andreje Babiše (ANO) více než 100 miliard korun.</p>
      <p>Daňové příjmy obcí by za celý letošní rok měly podle ministryně stoupnout o 7,6 procenta na 243,3 miliardy korun. Příští rok MF čeká nárůst příjmů daňových příjmů obcí o 16,8 miliardy korun, tedy o 6,8 procenta. "Na celkových příjmech obcí se daňové příjmy podílí z 68 procent," upozornila Schillerová.</p>
      <p>Loni příjmy obcí činily loni 330,9 miliardy korun, což byl meziroční růst o 36,6 miliardy korun. Výdaje obcí meziročně stouply o 49,8 miliardy na 322,6 miliardy korun.</p>
      <p>Příjmy obcí a krajů jsou tvořeny například penězi ze sdílených daní, mezi které patří daň z přidané hodnoty, daně z nemovitosti nebo daně z příjmu. Dále dostávají peníze ze státního rozpočtu například na činnosti související s rozšířenou působností obcí nebo kraje na financování sociálních služeb.</p>
      <p>Schillerová dále upozornila, že se mezi lety 2013 až 2018 klesla zadluženost obcí o zhruba 24 miliard korun, tedy o 26 procent. "A dluh obcí by neměl vzrůst ani v roce 2019," uvedla ministryně. Loni <a href="https://bit.ly/35gDD0a">dluhy obcí</a> meziročně klesly o 400 milionů na 68,6 miliardy korun. Z 6254 obcí jich bylo loni zadluženo 3198, meziročně o 64 méně.</p>
    </article>
  </body>
</html>