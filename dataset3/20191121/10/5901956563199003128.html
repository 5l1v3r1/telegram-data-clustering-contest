<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/vse-leto-paradiznikove-omake-249914"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T10:41:00+00:00"/>
    <meta property="og:title" content="Vse leto paradižnikove omake"/>
    <meta property="og:description" content="Priprava paradižnikove omake ni posebna kuharska umetnija, vendar če naj bo res okusna, zahteva tudi nekaj pozornosti in znanja. Najbolje jo je pripravljati poleti, ko na vrtu zori obilje prelepih r..."/>
  </head>
  <body>
    <article>
      <h1>Vse leto paradižnikove omake</h1>
      <h2>Poleti jih kuhamo iz zrelega svežega paradižnika, pozimi uporabimo konzerviranega; pasiranega ali pelate pripravimo kot svežega.</h2>
      <address><time datetime="2019-11-21T10:41:00+00:00">21 Nov 2019, 10:41</time> by <a rel="author">Alenka Kociper</a></address>
      <slideshow>
        <figure>
          <img src="https://www.slovenskenovice.si/images/slike/2019/11/17/1684897.jpg"/>
          <figcaption>Pozimi naredimo omako iz konzerviranih pelatov. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/17/1684898.jpg"/>
          <figcaption>Juha iz pasiranega paradižnika je hitra rešitev za večerjo ali kosilo. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/17/1684899.jpg"/>
          <figcaption>Enostavno in okusno: testenine s paradižnikom. FOTO: Guliver/Getty Images</figcaption>
        </figure>
      </slideshow>
      <p>Priprava paradižnikove omake ni posebna kuharska umetnija, vendar če naj bo res okusna, zahteva tudi nekaj pozornosti in znanja. Najbolje jo je pripravljati poleti, ko na vrtu zori obilje prelepih rdečih plodov, saj bomo res dobro omako pripravili iz le res zrelih sadežev. Zato se pozimi, ko v trgovinah in na tržnici prodajalci ponujajo napol dozorele plodove, kuhanja take omake pač ne bomo lotili. Poleg tega je zimski paradižnik drag, njegovo kuhanje bi bilo precej potratno. Če si ga že privoščimo, napol dozorelega in dragega, ga bomo bržkone varčneje porabili.</p>
      <figure>
        <img src="https://www.slovenskenovice.si/images/slike/2019/11/17/1684898.jpg"/>
        <figcaption>Juha iz pasiranega paradižnika je hitra rešitev za večerjo ali kosilo. FOTO: Guliver/Getty Images</figcaption>
      </figure>
      <p>A nič za to, če pri roki ni svežega, mehkega, namesto tega s pridom uporabimo pasiran paradižnik, ki ga prodajajo tako v tetrapaku kot v steklenicah in konzervah. Pri tem ne bo odveč prebrati deklaracije in izbrati tistega, ki je čim manj obremenjen z umetnimi dodatki, in zanj raje plačati kakšen evro več. Ima pa priprava omake iz konzerviranega paradižnika vsaj eno prednost pred svežim: odpade namreč vsa packarija z lupljenjem, rezanjem in sekljanjem plodov, ki zna biti precej zamudno opravilo. Zlasti se zamudimo z lupljenjem, ki gre hitreje in bolje od rok, če paradižnik prej za kakšno minuto potopimo v krop, nekateri pa ga čez noč postavijo v zamrzovalnik.</p>
      <blockquote>Paradižnikovo omako lahko uživamo toplo ali hladno.</blockquote>
      <figure>
        <img src="https://www.slovenskenovice.si/images/slike/2019/11/17/1684899.jpg"/>
        <figcaption>Enostavno in okusno: testenine s paradižnikom. FOTO: Guliver/Getty Images</figcaption>
      </figure>
      <p>Ko kuhamo konzerviranega, preverimo, ali je že soljen, prav tako preostale začimbe. Iz paradižnikove kaše skuhamo omako prav tako kot iz svežega. Na olju svetlo prepražimo drobno nasekljano čebulo, po želji dodamo še česen. Ko ta zadiši, dodamo narezano svežo baziliko, po želji poper in po potrebi sol. Vse malo prevremo in spasiramo s paličnim mešalnikom. Na majhnem ognju, toliko, da rahlo vre, še malo kuhamo, dovolj bo pet minut, in dobimo imenitno omako, ki jo lahko uporabimo kot polivko za testenine ali jo dodajamo različnim jedem. Če jo nekoliko razredčimo, dobimo izvrstno juho, v katero zakuhamo pest riža, da bo bolj nasitna. Če ne želimo pasirane omake, uporabimo konzervo pelatov, ki jih le drobno nasekljamo z nožem in ne meljemo z mešalnikom. Taka omaka se bo odlično podala k testeninam.</p>
    </article>
  </body>
</html>