<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3383072/iletisimin-duayenlerinden-loffelholz-istanbul-ticaret-universitesinde"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T10:15:00+00:00"/>
    <meta property="og:title" content="İletişimin duayenlerinden Löffelholz İstanbul Ticaret Üniversitesi'nde"/>
    <meta property="og:description" content="Siyasal iletişim ve örgütsel iletişim alanlarında çalışmalara imza atan Prof. Dr. Martin Löffelholz, İstanbul Ticaret Üniversitesi'nde konferans verecek."/>
  </head>
  <body>
    <article>
      <h1>İletişimin duayenlerinden Löffelholz İstanbul Ticaret Üniversitesi'nde</h1>
      <h2>Siyasal iletişim ve örgütsel iletişim alanlarında çalışmalara imza atan Prof. Dr. Martin Löffelholz, İstanbul Ticaret Üniversitesi'nde konferans verecek.</h2>
      <address>
        <time datetime="2019-11-21T10:15:00+00:00">21 Nov 2019, 10:15</time>
      </address>
      <p>İstanbul Ticaret Üniversitesi'nde Bilim ve Toplum Buluşmaları adıyla gerçekleştirilen konferanslar dizisinin ikincisinde gazetecilik, savaş ve kriz iletişimi, siyasal iletişim ve örgütsel iletişim alanlarında çalışmalara imza atan Prof. Dr. Martin Löffelholz bir sunum yapacak. Konferans 22 Kasım 2019 Cuma günü 11:00’da Eminönü’ndeki İstanbul Ticaret Odası Meclis Salonu’nda yapılacak.</p>
      <p>16 konferanstan oluşması beklenen Bilim ve Toplum Buluşmaları'nın ikincisinde "İletişim Biliminde Yeni Gelişim Eğilimleri" konuşulacak. Konferansı birçok üniversitede akademisyenlik yapmış, iletişim alanında çeşitli araştırma grupları ve organizasyonlar kurmuş olan Prof.  Martin Löffelholz verecek. İletişim bilimi dünya çağında benzeri olmayan bir dönüşümle karşı karşıya. Her geçen gün kitle iletişim araçları yeni bir yöne evriliyor ve yapay zeka ile insan - makine ilişkileri yeni bir boyuta ulaşıyor. Baş döndürücü bir hızla ilerleyen iletişim teknolojileri her geçen gün daha da önem kazanıyor.</p>
      <p>Löffelholz konferansında iletişimi şekillendiren ana eğilimleri ele alarak bir yandan geleneksel ve katılımcı medyanın birbirine bağımlılığı ve ilişkisini, bir yandan da yeni iletişim araçlarının kamusal alanda oluşturduğu etkileri değerlendirecek.</p>
      <p>İletişim biliminin kapsamlı bir yeni yönelimle karşı karşıya olduğunu kaydeden Prof. Löffelholz, teorilerin çoğunun 20. Yüzyıl’da geleneksel iletişim araçlarının döneminde hazırlandığı gerçeğinden hareketle yeni dönemde çalışmaların dijital iletişimin üretimi, yayılması ve paylaştırılmasına odaklanması gerektiğini belirtiyor. Martin Löffelholz sunumunda temel olarak, yapay zekanın kullanımı da dahil olmak üzere, katılımcı medya ve otomatik iletişim fırsatlarının ve risklerinin detaylı bir analizini de yapacak.<br/>"İletişim Biliminde Yeni Gelişim Eğilimleri" konferansı 22 Kasım 2019 Cuma günü 11:00’da Eminönü’ndeki İstanbul Ticaret Odası Meclis Salonu’nda yapılacak. Konferans iletişim bilimine ilgi duyan herkese açıktır.</p>
      <p>
        <a href="https://www.milligazete.com.tr/haber/3383094/martin-loffelholz-kimdir">
          <b>Martin Löffelholz kimdir?</b>
        </a>
      </p>
    </article>
  </body>
</html>