<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Brno-Multifunkcni-areal-v-Pisarkach-bude-sportovnim-a-relaxacnim-rajem-604149"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T10:04:00+00:00"/>
    <meta property="og:title" content="Brno: Multifunkční areál v Pisárkách bude sportovním a relaxačním rájem"/>
    <meta property="og:description" content="Čtyři hřiště pro malou kopanou, in-line stezka, závodní in-line ovál, hřiště pro plážový volejbal, discgolf, workoutová hřiště, lezecká stěna a mnoho dalšího. Příležitost pro bohaté sportovní vyžití ve velkém multifunkčním sportovním areálu vznikne v Pisárkách u Anthroposu, v areálu bývalého armádního stadionu a tělocvičny. Sportoviště za 300 milionů korun se otevře lidem všech věkových kategorií postupně ve třech etapách v letech 2021–2023."/>
  </head>
  <body>
    <article>
      <h1>Brno: Multifunkční areál v Pisárkách bude sportovním a relaxačním rájem</h1>
      <address>
        <time datetime="2019-11-21T10:04:00+00:00">21 Nov 2019, 10:04</time>
      </address>
      <p>
        <b>Čtyři hřiště pro malou kopanou, in-line stezka, závodní in-line ovál, hřiště pro plážový volejbal, discgolf, workoutová hřiště, lezecká stěna a mnoho dalšího. Příležitost pro bohaté sportovní vyžití ve velkém multifunkčním sportovním areálu vznikne v Pisárkách u Anthroposu, v areálu bývalého armádního stadionu a tělocvičny. Sportoviště za 300 milionů korun se otevře lidem všech věkových kategorií postupně ve třech etapách v letech 2021–2023.</b>
      </p>
      <p>Dlouholetá snaha získat fotbalové hřiště s přilehlými pozemky, hospodářské budovy o 28 541 m2 a bývalou armádní tělocvičnu s pozemky o 1 687 m2 je u zdárného konce. Bývalý armádní sportovní areál v Pisárkách u Anthroposu dnes předali zástupci Ministerstva obrany brněnské primátorce. Město tak získalo pozemky na stavbu moderního sportovně-rekreačního areálu, který významně pomůže rozvoji celé oblasti u Anthroposu a Riviéry. Předpokládaná investice do projektu je 300 milionů korun. Přibližně třetinu by měly pokrýt dotace, ostatní prostředky půjdou z rozpočtu města. Areál bude provozovat společnost Starez.</p>
      <p>Sportovně-rekreační prostor v Pisárkách je zatím ve fázi příprav projektové dokumentace. Samotná stavba bude rozfázovaná do tří etap realizovaných v letech 2021–2023. Každá dokončená etapa by měla rovnou sloužit veřejnosti. Areál bude napojený na okruh pro horská kola a také na pěší a cyklistické trasy mezi stávající Pražskou stezkou a stezkami v Libušině údolí. Bude zde také dětský tréninkový okruh pro horská kola a dost místa pro odpočinek.</p>
      <figure>
        <img src="https://cms.parlamentnilisty.cz/edition_files/uploaded-images/840cf74d-5ffd-4dd5-bef7-d699fac2d896.jpg"/>
      </figure>
      <p>„Při vytváření návrhu urbanistického řešení byl klíčový především respekt k historické úloze a funkci této lokality od 19. století. Důležité bylo i zachování klíčových hodnot areálu, což jsou vedle historických objektů také charakteristický terénní reliéf, ekologicky a esteticky významný biotop nebo kvalitní a vzrostlá zeleň. Ujednáním o převodu pozemků ve vlastnictví Ministerstva obrany na město Brno se otevírá historická možnost opět předmětné území funkčně a provozně scelit v jeden areál, který bude přístupný veřejnosti a bude naplňovat potřeby rekreace a sportovního vyžití návštěvníků všech věkových kategorií,“ uvedl ředitel společnosti Starez-Sport Martin Mikš.</p>
      <p>Fotbalové hřiště v minulosti sloužilo studentům Univerzity obrany. Tělocvična byla postavena v roce 1847 jako budova měšťanské střelnice. Velký sál byl později využíván pro konání slavností. Dnes má budova funkci tělocvičny, ale už nějakou dobu je nevyužitá. Průčelí této stavby a objektu při vstupu na stadion jsou nemovitou kulturní památkou.</p>
      <p>
        <i>(zdroj: <a href="http://brno.cz/">brno.cz</a>)</i>
      </p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Brno-Pocta-Danusi-Muzikarove-603874"/>
        <a href="https://www.parlamentnilisty.cz/politika/obce-volicum/Brno-Od-pondeli-bude-rezidentni-parkovani-fungovat-v-novych-oblastech-603577"/>
        <a href="https://www.parlamentnilisty.cz/politika/obce-volicum/Brno-Zacina-prodej-vstupenek-na-Grand-Prix-Ceske-republiky-2020-603524"/>
        <a href="https://www.parlamentnilisty.cz/politika/obce-volicum/Brno-Manual-radi-jak-jezdit-na-kole-i-kolobezce-bezpecne-603240"/>
      </related>
    </article>
  </body>
</html>