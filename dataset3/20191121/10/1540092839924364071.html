<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198120/hlektroniki-taytotita-aytoteloys-diirimenis-idioktisias-thespizei-i-kyvernisi"/>
    <meta property="og:site_name" content="CNN.gr"/>
    <meta property="article:published_time" content="2019-11-21T10:43:57+00:00"/>
    <meta property="og:title" content="Ηλεκτρονική ταυτότητα αυτοτελούς διηρημένης ιδιοκτησίας θεσπίζει η κυβέρνηση"/>
    <meta property="og:description" content="Σε διορθωτική κίνηση ως προς την εφαρμογή της ηλεκτρονικής ταυτότητας κτηρίων προχώρησε η ηγεσία του υπουργείου Περιβάλλοντος , προκειμένου να αποφευχθούν..."/>
  </head>
  <body>
    <article>
      <h1>Ηλεκτρονική ταυτότητα αυτοτελούς διηρημένης ιδιοκτησίας θεσπίζει η κυβέρνηση</h1>
      <h2>Σε διορθωτική κίνηση ως προς την εφαρμογή της ηλεκτρονικής ταυτότητας κτηρίων προχώρησε η ηγεσία του υπουργείου Περιβάλλοντος, προκειμένου να αποφευχθούν καθυστερήσεις στις αγοραπωλησίες ακινήτων, αύξηση του κόστους των μεταβιβάσεων, αλλά και διατάραξη των προσωπικών σχέσεων μεταξύ των συνιδιοκτητών πολυκατοικιών.</h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 12:43 , 21 November 2019 - 12:44</p>
      <p>Σύμφωνα με την αρχική πρόβλεψη του υπουργείου Περιβάλλοντος και Ενέργειας στην περίπτωση που υπήρχε  κάποια αυθαιρεσία στους κοινόχρηστους χώρους, αυτή θα έπρεπε να δηλωθεί και να τακτοποιηθεί.</p>
      <p>Η τακτοποίηση, όμως, θα έπρεπε να αφορά εξ ολοκλήρου την αυθαιρεσία και όχι μόνο τα χιλιοστά που αναλογούν στον ιδιοκτήτη κάθε διαμερίσματος. Αυτό εγκυμονούσε τον κίνδυνο οι περισσότεροι ιδιοκτήτες διαμερισμάτων να αρνηθούν να συμμετάσχουν στη δήλωση και στα έξοδα.</p>
      <p>Η <b>Πανελλήνια Ομοσπονδία Ιδιοκτητών Ακινήτων</b> υπέδειξε το πρόβλημα στην κυβέρνηση και η ηγεσία του υπουργείου Περιβάλλοντος προχώρησε σε διορθωτική κίνηση με τροπολογία στον νομοσχέδιο «Απελευθέρωση Αγοράς Ενέργειας, Εκσυγχρονισμός ΔΕΗ, στήριξη ΑΠΕ».</p>
      <p>Με την υπόψη τροπολογία τροποποιείται ο ν.4495/2017, κατά το μέρος που αναφέρεται στην ηλεκτρονική ταυτότητα κτηρίου και <b>θεσπίζεται η υποχρέωση τήρησης ηλεκτρονικής ταυτότητας αυτοτελούς διηρημένης ιδιοκτησίας</b>, η οποία συνίσταται σε φάκελο πού περιλαμβάνει τα οριζόμενα στοιχεία και πιστοποιητικά, με σκοπό την<b> αποτύπωση της υφιστάμενης κατάστασης διηρημένων ιδιοκτησιών και των αδειών τους</b> και την παρακολούθηση των μεταβολών τους.</p>
      <p>Σύμφωνα με την τροπολογία, η ανωτέρω διαδικασία θα διενεργείται αποκλειστικά ηλεκτρονικά, μέσω ηλεκτρονικής πλατφόρμας. η υλοποίηση της οποίας και το τέλος ανταπόδοσης για κάθε ηλεκτρονική υποβολή θα μπορεί να ανατεθεί στο <b>Τεχνικό Επιμελητήριο Ελλάδος</b> (ΤΕΕ) με υπουργική απόφαση.</p>
      <p>Με την ίδια τροπολογία, ρυθμίζονται και ζητήματα αναφορικά με τα αρμόδια όργανα, τη διαδικασία έκδοσης, το περιεχόμενο της ηλεκτρονικής ταυτότητας αυτοτελούς διηρημένης ιδιοκτησίας καθώς και με περιπτώσεις αυτοτελών ιδιοκτησιών για τις οποίες έχει ήδη εκδοθεί ηλεκτρονική ταυτότητα κτηρίου.</p>
      <p>Παράλληλα, με την ίδια τροπολογία εισάγονται νέες ρυθμίσεις αναφορικά με την υπαγωγή συγκεκριμένων κατηγοριών αυθαίρετων κατασκευών και χρήσεων στις διατάξεις τον ν.4495/2017, διευκρινίζεται ότι, η σύσταση διηρημένων ιδιοκτησιών, οριζοντίων και καθέτων, επιτρέπεται στο σύνολο των εντός σχεδίου περιοχών του εγκεκριμένου Ειδικού Σχεδίου Χωρικής Ανάπτυξης Δημοσίου Ακινήτου (ΕΣΧΑΔΑ) για τον Αστέρα Βουλιαγμένης, τροποποιούνται συγκεκριμένες διατάξεις του Νέου Οικοδομικού Κανονισμού (ν.4067/2012), που αναφέρονται στο συντελεστή δόμησης για κτήρια προσωρινής διαμονής (ξενοδοχεία), επιτρέπεται η εγκατάσταση Μονάδων Χρόνιας Αιμοκάθαρσης σε περιοχές, στις οποίες ισχύουν χρήσεις Γενικής Κατοικίας, Πολεοδομικού Κέντρου, Τουρισμού - Αναψυχής και Κοινωνικών Εξυπηρετήσεων, μέχρις ότου εγκριθούν Τοπικά Χωρικά Σχέδια και καθορισθούν οι χρήσεις γης, ενώ παρατείνεται για δύο ακόμη έτη η ισχύς των ειδικών ρυθμίσεων αναφορικά με την κατ' εξαίρεση υπαγωγή στο ν. 4495/2017 των κείμενων στο Δέλτα τον Έβρου αυθαίρετων κατασκευών, υπό την προϋπόθεση προσαρμογής τους στους ειδικότερους όρους προστασίας την περιοχής που θα καθορισθούν με Προεδρικό Διάταγμα.</p>
      <p>Δείτε <a href="https://www.cnn.gr/images/news/2019/11/21/tropologia.pdf"><b>εδώ</b></a> την τροπολογία.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198122/aythaireta-paratasi-mexri-tis-30-ioynioy-gia-tin-taktopoiisi-toys">Αυθαίρετα: Παράταση μέχρι τις 30 Ιουνίου για την τακτοποίησή τους</a>
        </li>
        <li>
          <a href="https://www.cnn.gr/news/politiki/story/198047/kykloi-ypen-poly-thetiki-exelixi-i-ekthesi-tis-komision">Κύκλοι ΥΠΕΝ: Πολύ θετική εξέλιξη η έκθεση της Κομισιόν</a>
        </li>
        <li>
          <a href="https://www.cnn.gr/oikonomia/story/197986/ktimatologio-1-3-ekat-idioktites-tha-lavoyn-email-se-poies-perioxes-ligei-i-prothesmia">Κτηματολόγιο: 1,3 εκατ. ιδιοκτήτες θα λάβουν email - Σε ποιες περιοχές λήγει η προθεσμία</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/17879/ypoyrgeio-perivallontos">ΥΠΟΥΡΓΕΙΟ ΠΕΡΙΒΑΛΛΟΝΤΟΣ</a>
        </li>
        <li>
          <a href="https://www.cnn.gr/eidhseis/tag/33839/ypoyrgeio-perivallontos-kai-energeias">ΥΠΟΥΡΓΕΙΟ ΠΕΡΙΒΑΛΛΟΝΤΟΣ ΚΑΙ ΕΝΕΡΓΕΙΑΣ</a>
        </li>
        <li>
          <a href="https://www.cnn.gr/eidhseis/tag/82200/hlektronikh-taytothta-kthrioy">ΗΛΕΚΤΡΟΝΙΚΗ ΤΑΥΤΟΤΗΤΑ ΚΤΗΡΙΟΥ</a>
        </li>
        <li>
          <a href="https://www.cnn.gr/eidhseis/tag/79239/agorapolhsia">ΑΓΟΡΑΠΩΛΗΣΙΑ</a>
        </li>
        <li>
          <a href="https://www.cnn.gr/eidhseis/tag/341/akinita">ΑΚΙΝΗΤΑ</a>
        </li>
        <li>
          <a href="https://www.cnn.gr/eidhseis/tag/20080/idiokthtes-akinhtwn">ΙΔΙΟΚΤΗΤΕΣ ΑΚΙΝΗΤΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/21/198203/snapshot/2749872.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198198/snapshot/2763154.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198171/snapshot/2681310.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198193/snapshot/2763011.jpg"/>
      </figure>
    </article>
  </body>
</html>