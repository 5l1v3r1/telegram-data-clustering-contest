<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/fritz-von-weizsaecker-nie-zyje-der-spiegel-motywem-zabojcy-byla-zemsta,987078.html"/>
    <meta property="og:site_name" content="TVN24"/>
    <meta property="article:published_time" content="2019-11-21T10:48:00+00:00"/>
    <meta property="og:title" content="&quot;Der Spiegel&quot; o morderstwie Weizsaeckera: motywem zemsta na ojcu za wojnę w Wietnamie"/>
    <meta property="og:description" content="Niemiecki tygodnik Der Spiegel ustalił, że zabójca Fritza von Weizsaeckera chciał dokonać spóźnionej zemsty na jego ojcu, Richardzie von Weizsaeckerze, byłym prezydencie RFN. Zabójca miał obwiniać ..."/>
  </head>
  <body>
    <article>
      <h1>"Der Spiegel" o morderstwie Weizsaeckera: motywem zemsta na ojcu za wojnę w Wietnamie</h1>
      <address><time datetime="2019-11-21T10:48:00+00:00">21 Nov 2019, 10:48</time> by <a rel="author">mart\mtom</a></address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/65fc52ed8f88c81323a418ca94cec2ed/311da777-f455-450a-a896-f95e0daeafef.png?type=1&amp;srcmode=3&amp;srcx=0/1&amp;srcy=0/1&amp;srcw=970&amp;srch=546&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/11c44513-4241-4a8a-b6c0-b9e0931d8a49-480p.mp4"/>
          <figcaption>Syn byłego prezydenta Niemiec zamordowany w szpitalu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/6442c769-513b-4476-8ccf-185765274b03-480p.mp4" autoplay="" loop=""/>
          <figcaption>Syn byłego prezydenta śmiertelnie dźgnięty nożem podczas...</figcaption>
        </figure>
        <figcaption>Amerykański helikopter rozpylający agent orange nad Wietnamem<cite>Foto: Wikipedia (public domain) | Video: Reuters</cite></figcaption>
      </slideshow>
      <h3>Niemiecki tygodnik "Der Spiegel" ustalił, że zabójca Fritza von Weizsaeckera chciał dokonać spóźnionej zemsty na jego ojcu, Richardzie von Weizsaeckerze, byłym prezydencie RFN. Zabójca miał obwiniać go o pomoc Amerykanom w produkcji słynnego agent orange podczas wojny w Wietnamie.</h3>
      <p>Podczas przesłuchania przez policję 57-letni Gregor Sch. miał powiedzieć, że chciał dokonać zemsty na rodzinie byłego prezydenta RFN Richarda von Weizsaeckera - pisze "Spiegel" na swojej stronie internetowej, powołując się na źródła wśród śledczych.</p>
      <p>Gregora Sch. przyznał, że celowo wybrał za cel Fritza von Weizsaeckera, bo nie mógł już zabić jego ojca.</p>
      <related>
        <a href="https://www.tvn24.pl/wiadomosci-ze-swiata,2/syn-bylego-prezydenta-niemiec-smiertelnie-dzgniety-nozem-w-jakim-swiecie-zyjemy,986804.html"/>
      </related>
      <p>Nieżyjący od 2015 roku Richard von Weizsaecker miał, według zabójcy jego syna, w latach 60. ubiegłego wieku pomagać w Amerykanom w produkcji agent orange - herbicydu, którym opryskiwano podczas wojny wietnamską dżunglę, aby pozbawić Wietkong schronienia i żywności. Oprócz niszczenia roślin powodował on też raka i szereg innych chorób oraz wady wrodzone u ludzi.</p>
      <p>Richard von Weizsaecker w latach 1962-1966 rzeczywiście był członkiem zarządu koncernu farmaceutycznego Boehringer Ingelheim. Kiedy w 1991 roku "Der Spiegel" odkrył, że agent orange był produkowany na podstawie know-how właśnie tego przedsiębiorstwa, Weizsaecker będący już wówczas prezydentem, oznajmił, że dowiedział się o tym "ze zdumieniem" wiele lat później.</p>
      <p>Zabójca, który dotychczas nie był notowany przez policję, został zbadany przez psychiatrów. Stwierdzili oni u niego "ciężką chorobę psychiczną". Mężczyzna przebywa obecnie w klinice psychiatrycznej.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/65fc52ed8f88c81323a418ca94cec2ed/311da777-f455-450a-a896-f95e0daeafef.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Amerykański helikopter rozpylający agent orange nad Wietnamem<cite>Źródło: Wikipedia (public domain)</cite></figcaption>
      </figure>
      <related>
        <a href="https://www.tvn24.pl/wiadomosci-ze-swiata,2/europa-nie-moze-byc-zjednoczona-bez-silnej-wiezi-przyjazni-miedzy-niemcami-i-polakami,964979.html"/>
      </related>
      <h3>Syn prezydenta dźgnięty nożem</h3>
      <p>Fritz von Weizsaecker, syn byłego prezydenta Niemiec Richarda von Weizsaeckera, został śmiertelnie dźgnięty nożem we wtorek podczas wykładu, który wygłaszał w szpitalu w Berlinie. Ciężko ranny został też policjant, który był jednym ze słuchaczy wykładu i próbował zatrzymać sprawcę. Publiczności udało się obezwładnić i oddać zabójcę w ręce policji.</p>
      <p>Fritz von Weizsaecker był jednym z czworga dzieci Richarda von Weizsaeckera, polityka CDU, który sprawował najwyższy urząd w państwie przez dwie kadencje w latach 1984-1994: najpierw w Zachodnich, a następnie w zjednoczonych Niemczech. Wcześniej był m.in. burmistrzem Berlina Zachodniego. Zmarł w 2015 roku.</p>
      <p>- To straszny cios dla rodziny Weizsaeckerów. Kanclerz i wszyscy członkowie rządu federalnego wyrażają współczucie dla wdowy i całej rodziny - oświadczył rzecznik niemieckiego rządu Steffen Seibert w środę.</p>
      <p>Christian Lindner, przewodniczący partii FDP, której Fritz von Weizsaecker był członkiem, napisał na Twitterze: "Lekarz z pasją i wspaniały człowiek. Ostatnio był u nas w domu na grillu. Jestem zszokowany i muszę podzielić się moim żalem. Po raz kolejny zadaję sobie pytanie, w jakim świecie żyjemy".</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/ee3a140e-f0f8-4f41-abc0-02a735f8fddf.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Fritz von Weizsaecker został śmiertelnie dźgnięty nożem we wtorek<cite>Źródło: PAP/EPA/SCHLOSSPARK KLINIK / HANDOUT HANDOUT</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/syn-bylego-prezydenta-niemiec-smiertelnie-dzgniety-nozem-w-jakim-swiecie-zyjemy,986804.html"/>
        <a href="https://www.tvn24.pl/wiadomosci-ze-swiata,2/dzihadysta-wydalony-z-turcji-zatrzymany-w-berlinie,985868.html"/>
        <a href="https://www.tvn24.pl/wiadomosci-ze-swiata,2/ogromna-kara-lub-usuniecie-dziecka-z-placowki-nowe-przepisy-w-sprawie-szczepienia-w-niemczech,985554.html"/>
        <a href="https://www.tvn24.pl/wiadomosci-ze-swiata,2/wlochy-i-niemcy-musza-pracowac-razem-conte-dziekuje-rzadowi-merkel,984654.html"/>
        <a href="https://www.tvn24.pl/wiadomosci-ze-swiata,2/kraje-unii-rozwaza-uruchomienie-mechanizmu-rozstrzygania-sporow-w-sprawie-iranu,984655.html"/>
      </related>
    </article>
  </body>
</html>