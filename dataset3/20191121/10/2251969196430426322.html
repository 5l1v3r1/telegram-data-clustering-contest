<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/21/ricercatrice-unicam-muore-dopo-una-lunga-malattia/1327445/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-21T10:23:08+00:00"/>
    <meta property="og:title" content="Ricercatrice Unicam muore dopo una lunga malattia"/>
    <meta property="og:description" content="LUTTO - Serafina Larocca aveva 56 anni e viveva a Matelica. Il ricordo del rettore Claudio Pettinari: «Perdiamo una persona straordinaria»"/>
  </head>
  <body>
    <article>
      <h1>Ricercatrice Unicam muore dopo una lunga malattia</h1>
      <h2>LUTTO - Serafina Larocca aveva 56 anni e viveva a Matelica. Il ricordo del rettore Claudio Pettinari: «Perdiamo una persona straordinaria»</h2>
      <address><time datetime="2019-11-21T10:23:08+00:00">21 Nov 2019, 10:23</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F21%2Fricercatrice-unicam-muore-dopo-una-lunga-malattia%2F1327445%2F">Condividi248</a><a href="https://twitter.com/intent/tweet?text=Ricercatrice+Unicam+muore++dopo+una+lunga+malattia&amp;url=https%3A%2F%2Fwww.cronachemaceratesi.it%2F2019%2F11%2F21%2Fricercatrice-unicam-muore-dopo-una-lunga-malattia%2F1327445%2F">Tweet</a>Email248 Condivisioni</p>
      <p> </p>
      <p> </p>
      <p><b>L’università di Camerino piange la prematura scomparsa di Serafina Larocca, ricercatrice della scuola di giurisprudenza. La donna, originaria del sud Italia,  aveva 56 anni e viveva a Matelica. Da tempo combatteva con una grave malattia. </b>Il rettore Claudio Pettinari, il direttore, Rocco Favale e tutti i colleghi della Scuola di Giurisprudenza, il direttore generale Vincenzo Tedesco e la comunità universitaria tutta partecipano con profondo cordoglio alla scomparsa della docente di diritto privato alla Scuola di Giurisprudenza. <b>«</b>Unicam perde oggi una persona straordinaria – ha dichiarato commosso il rettore Unicam Claudio Pettinari – una valente docente e ricercatrice della nostra Scuola di Giurisprudenza, ma soprattutto una persona di un’umanità non comune. Ricordo il sorriso e la gentilezza di Serafina, sempre pronta a collaborare per il suo Ateneo, il suo modo garbato e gentile di rapportarsi con tutti, la sua serena forza di affrontare la malattia, l’affetto che nutriva per i suoi studenti, per la sua Unicam. Fino a pochi giorni fa la incontravamo nelle aule della Scuola di Giurisprudenza, sorridente e pronta per le sessioni di esami, malgrado ciò le comportasse molta fatica a causa delle sue condizioni di salute. Alla famiglia e ai suoi affetti esprimo tutta la mia vicinanza, nella tristissima consapevolezza di aver perso anche una grande amica<b>»</b>. Dopo la laurea in Giurisprudenza all’università di Camerino, la professoressa Larocca ha proseguito la sua carriera universitaria sempre in ateneo, dove attualmente ricopriva il ruolo di ricercatore universitario. Stimata ed apprezzata sia dai colleghi che dagli studenti per la sua competenza, professionalità, gentilezza e cordialità, Serafina Larocca era costantemente impegnata anche nell’attività didattica nella Scuola di Specializzazione in Diritto civile così come nelle attività di orientamento della Scuola di Giurisprudenza. Era inoltre presidente dello spin off Opendorse.</p>
    </article>
  </body>
</html>