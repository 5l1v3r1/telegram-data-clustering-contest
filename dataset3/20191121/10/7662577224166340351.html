<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/nejvyssi-soud-odmitl-dovolani-peti-akteru-kauzy-promopro-melo-by-jit-i-o-veseleho.A191121_103834_firmy-trhy_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-21T10:38:00+00:00"/>
    <meta property="og:title" content="Nejvyšší soud odmítl dovolání pěti aktérů kauzy Promopro, mělo jít i o Veselého"/>
    <meta property="og:description" content="Nejvyšší soud odmítl dovolání pěti aktérů kauzy Promopro. Jde o podnikatele potrestané v souvislosti se zakázkou na audiovizuální techniku pro české předsednictví EU. Soud rozhodl v září bez veřejného jednání, výsledek je možné zjistit z databáze InfoSoud."/>
  </head>
  <body>
    <article>
      <h1>Nejvyšší soud odmítl dovolání pěti aktérů kauzy Promopro, mělo jít i o Veselého</h1>
      <address>
        <time datetime="2019-11-21T10:38:00+00:00">21 Nov 2019, 10:38</time>
      </address>
      <p>
        <mark>PRAHA</mark>
        <b> Nejvyšší soud odmítl dovolání pěti aktérů kauzy Promopro. Jde o podnikatele potrestané v souvislosti se zakázkou na audiovizuální techniku pro české předsednictví EU. Soud rozhodl v září bez veřejného jednání, výsledek je možné zjistit z databáze InfoSoud.</b>
      </p>
      <p>Plné znění rozhodnutí zatím není k dispozici, soud na něm stále pracuje. V odůvodněných případech lze požádat o prodloužení lhůty pro vypracování, uvedl mluvčí Nejvyššího soudu Petr Tomíček, jinak rozhodnutí nekomentoval.</p>
      <p>Podle dostupných informací se odmítnutí dovolání týká například Jaroslava Veselého, Václava Čady a Marcela Příkopy.</p>
      <p>Justice v případu potrestala devět podnikatelů, někteří se na Nejvyšší soud vůbec neobraceli. Obžaloba se týkala zakázky, kterou v roce 2008 získala firma Promopro bez výběrového řízení od úřadu vlády.</p>
      <p>Tehdejší šéf Promopra Veselý podle rozsudku společně s jednatelem hlavní subdodavatelské firmy NWDC Vlastimilem Maxou předkládali úřadu k vyúčtování i faktury za služby, které nebyly provedeny nebo nesouvisely se zajištěním konferencí při předsednictví.</p>
      <p>Ostatní odsouzení podnikatelé podle rozsudku nezákonně získané prostředky pomáhali legalizovat. Vytvářeli prý falešné faktury, převáděli peníze vylákané z úřadu vlády na další subjekty a poté je vybírali v hotovosti.</p>
      <p>Všichni obžalovaní podnikatelé dostali nepodmíněné tresty vězení, případně také zákazy činnosti a povinnost hradit škodu. Nejpřísnější trest - devět let vězení - si vyslechli Maxa a Veselý.</p>
      <p>Jediný Čada původně odešel s podmínkou, odvolací Vrchní soud v Praze mu ale trest zpřísnil na 3,5 roku nepodmíněně. Vinu všichni popírali, proces označovali za politickou objednávku.</p>
      <p>Vedle podnikatelů čelili obžalobě také tři bývalí vysoce postavení státní úředníci z někdejší sekce pro předsednictví, a to kvůli způsobu zadání zakázky. Justice je však zprostila viny s tím, že jejich skutek nebyl trestným činem. Úředníci vycházeli z toho, že Promopro bylo jedinou firmou, která byla v dané době schopna rozsáhlou zakázku splnit.</p>
    </article>
  </body>
</html>