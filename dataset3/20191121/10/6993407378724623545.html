<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zelenskyj-spravy-majdanu/30284353.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T10:31:19+00:00"/>
    <meta property="og:title" content="Зеленський: потрібні реальні результати розслідування справ Майдану"/>
    <meta property="og:description" content="Президент України Володимир Зеленський заявив про необхідність результатів розслідування злочинів проти учасників Революції Гідності. «Нам потрібні реальні результати розслідування справ Майдану», –"/>
  </head>
  <body>
    <article>
      <h1>Зеленський: потрібні реальні результати розслідування справ Майдану</h1>
      <address>
        <time datetime="2019-11-21T10:31:19+00:00">21 Nov 2019, 10:31</time>
      </address>
      <p>Президент України Володимир Зеленський заявив про необхідність результатів розслідування злочинів проти учасників Революції Гідності.</p>
      <p>«Нам потрібні реальні результати розслідування справ Майдану», – <a href="https://www.president.gov.ua/news/nam-potribni-realni-rezultati-rozsliduvannya-sprav-majdanu-p-58477">сказав Зеленський</a> у Києві 21 листопада під час заходів до Дня Гідності та Свободи.</p>
      <p>Спілкуючись з членами родин Героїв Небесної сотні та учасниками Євромайдану, президент підтвердив, що розслідування справ Майдану продовжиться.</p>
      <p>Президент України Володимир Зеленський і його дружина Олена зранку 21 листопада <a href="https://www.president.gov.ua/news/glava-derzhavi-razom-z-druzhinoyu-vshanuvali-pamyat-geroyiv-58469">вшанували пам’ять</a> Героїв Небесної сотні. Президентське подружжя встановило лампадки біля пам’ятного хреста на місці їхньої загибелі.</p>
      <p>У заході також взяли участь прем'єр-міністр України Олексій Гончарук, перший заступник голови Верховної Ради Руслан Стефанчук, голова СБУ Іван Баканов, інші посадовці.</p>
      <p>В Україні 21 листопада <a href="https://www.radiosvoboda.org/a/news-den-gidnosti-ta-svobody/29612297.html">відзначають День Гідності та Свободи</a> – свято на честь початку цього дня двох революцій: Помаранчевої революції (2004 року) та Революції гідності (2013 року). Це свято відзначалося як День свободи з 2005-го по 2011 рік. За правління Віктора Януковича його відзначення фактично скасували, об’єднавши із Днем Соборності 22 січня.</p>
      <p>У 2014 році п’ятий президент України Петро Порошенко відновив його офіційний статус, відтоді Україна одночасно святкує річниці Помаранчевої революції і Євромайдану.</p>
    </article>
  </body>
</html>