<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/598405/stin-kypro-to-13o-ekpaideftiko-seminario-proponiton-tis-uefa"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T10:37:00+00:00"/>
    <meta property="og:title" content="Στην Κύπρο το 13ο εκπαιδευτικό σεμινάριο προπονητών της UEFA"/>
    <meta property="og:description" content="Η Κύπρος φιλοξενεί την ερχόμενη εβδομάδα το 13ο UEFA Coach Education Conference (Εκπαιδευτικό Σεμινάριο Προπονητών), το οποίο διοργανώνεται κάθε δύο χρόνια..."/>
  </head>
  <body>
    <article>
      <h1>Στην Κύπρο το 13ο εκπαιδευτικό σεμινάριο προπονητών της UEFA</h1>
      <address><time datetime="2019-11-21T10:37:00+00:00">21 Nov 2019, 10:37</time> by <a rel="author">Sigmalive/Sports</a></address>
      <p>Η Κύπρος φιλοξενεί την ερχόμενη εβδομάδα το 13ο UEFA Coach Education Conference (Εκπαιδευτικό Σεμινάριο Προπονητών), το οποίο διοργανώνεται κάθε δύο χρόνια από την UEFA. <br/> <br/>Η Ευρωπαϊκή Ομοσπονδία Ποδοσφαίρου επέλεξε την Κύπρο να φιλοξενήσει το φετινό Σεμινάριο, κάτι που είναι ιδιαίτερα τιμητικό για τη χώρα μας, με την Κυπριακή Ομοσπονδία Ποδοσφαίρου να έχει άμεση εμπλοκή στη διοργάνωσή του.<br/> <br/>Οι εργασίες του Σεμιναρίου θα αρχίσουν την Τρίτη 26 Νοεμβρίου και θα ολοκληρωθούν την Πέμπτη 28 Νοεμβρίου, με τους συμμετέχοντας να φτάνουν στο νησί μας τη Δευτέρα 25 Νοεμβρίου.<br/> <br/>Στο Σεμινάριο, θα συμμετάσχουν 180 περίπου σύνεδροι από όλες τις Ομοσπονδίες μέλη της UEFA. Συγκεκριμένα, έχουν προσκληθεί όλοι οι Τεχνικοί Διευθυντές και οι Επικεφαλής Εκπαιδευτές των 55 Ομοσπονδιών Μελών της Ευρωπαϊκής Ομοσπονδίας Ποδοσφαίρου.<br/> <br/>Επικεφαλής του Σεμιναρίου θα είναι ο Διευθυντής του Τμήματος Εκπαίδευσης της UEFA Φρανκ Ρούντολφ ενώ ομιλητές θα είναι διακεκριμένοι προπονητές και εκπαιδευτές από όλη την Ευρώπη.<br/> <br/>Του Σεμιναρίου, θα προηγηθεί την ερχόμενη Δευτέρα συνεδρία της Τεχνικής Επιτροπής Ποδοσφαίρου της UEFA με επικεφαλής τον Πρόεδρο της Ισπανικής Ομοσπονδίας Ποδοσφαίρου Luis Rubiales. Εκ μέρους της ΚΟΠ, στη συνεδρία έχει προσκληθεί να συμμετάσχει ο Τεχνικός Διευθυντής Σάββας Κωνσταντίνου.<br/> </p>
    </article>
  </body>
</html>