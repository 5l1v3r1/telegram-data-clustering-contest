<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641117/%D8%A7%D8%AD%D8%AA%D8%B1%D8%A7%D9%85-%D8%AA%D8%A7%D8%AA%D9%86%D9%87%D8%A7%D9%85-%D8%B1%D8%A7-%D9%86%DA%AF%D9%87-%D8%AF%D8%A7%D8%B4%D8%AA%D9%85-%DA%86%D9%88%D9%86-%D9%85%DB%8C%E2%80%8C%D8%AF%D8%A7%D9%86%D8%B3%D8%AA%D9%85-%D8%B1%D9%88%D8%B2%DB%8C-%DB%8C%DA%A9%DB%8C-%D8%A7%D8%B2-%D8%A7%D8%B9%D8%B6%D8%A7%DB%8C-%D8%A7%DB%8C%D9%86-%D8%AA%DB%8C%D9%85-%D9%85%DB%8C%E2%80%8C%D8%B4%D9%88%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T10:47:00+00:00"/>
    <meta property="og:title" content="احترام تاتنهام را نگه داشتم چون می‌دانستم روزی یکی از اعضای این تیم می‌شوم!"/>
    <meta property="og:description" content="سرمربی جدید تیم فوتبال تاتنهام از اشتیاق به شروع کار در تیم لندنی سخن گفت."/>
  </head>
  <body>
    <article>
      <h1>
        <a href="https://www.bultannews.com/fa/news/641117/%D8%A7%D8%AD%D8%AA%D8%B1%D8%A7%D9%85-%D8%AA%D8%A7%D8%AA%D9%86%D9%87%D8%A7%D9%85-%D8%B1%D8%A7-%D9%86%DA%AF%D9%87-%D8%AF%D8%A7%D8%B4%D8%AA%D9%85-%DA%86%D9%88%D9%86-%D9%85%DB%8C%E2%80%8C%D8%AF%D8%A7%D9%86%D8%B3%D8%AA%D9%85-%D8%B1%D9%88%D8%B2%DB%8C-%DB%8C%DA%A9%DB%8C-%D8%A7%D8%B2-%D8%A7%D8%B9%D8%B6%D8%A7%DB%8C-%D8%A7%DB%8C%D9%86-%D8%AA%DB%8C%D9%85-%D9%85%DB%8C%E2%80%8C%D8%B4%D9%88%D9%85">احترام تاتنهام را نگه داشتم چون می‌دانستم روزی یکی از اعضای این تیم می‌شوم!</a>
      </h1>
      <h2>سرمربی جدید تیم فوتبال تاتنهام از اشتیاق به شروع کار در تیم لندنی سخن گفت.</h2>
      <address><time datetime="2019-11-21T10:47:00+00:00">21 Nov 2019, 10:47</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، ژوزه مورینیو در اولین اظهارات به عنوان سرمربی جدید تیم فوتبال تاتنهام، خودش را در زمره تمام مربیانی دانست که علاقه به کار با جوانان دارد.</p>
      <p>آقای خاص ابتدا اظهار داشت: این خیلی خوشحال‌کننده است که یک سرمربی به باشگاهی با بازیکنان مورد علاقه‌اش می‌رود. این اتفاق در باشگاه‌های زیادی نمی‌افتد. راستش را بگویم، اکثر اوقات پس از رفتن به تیمی، بخشی از آن را دوست داریم و به این نتیجه می‌رسیم که شرایط چندان راضی کننده نیست. در این وضعیت سریعا به فکر تغییر می‌افتید و فکر می‌کنید چگونه پلی بین تفکرات خود و بازیکنان بزنید. این مورد کاملا متفاوت است و بر حسب شرایط لحظه‌ای این حرف را نمی‌زنم. این حرف‌ها را پس از انتصاب به عنوان سرمربی تاتنهام نمی‌زنم. طی چند سال گذشته حتی به عنوان سرمربی رقیب هم این حرف‌ها را تکرار کرده‌ام.</p>
      <p>او افزود:همیشه در مورد پتانسیل این باشگاه، کیفیت بازیکنان و در مورد اهمیت حفظ بازیکنانی که اکثر باشگاه‌های بزرگ اروپا به آن‌ها علاقه دارند صحبت کرده‌ام. واقعا این ترکیب را دوست دارم. البته نامی را ذکر نخواهم کرد زیرا این خلاف آنچه من از یک تیم می‌خواهم، است اما بازیکنان تیم را می‌پسندم. حتی یک سرمربی در دنیا وجود ندارد که دوست نداشته باشد به جوانان میدان بدهد؛ حتی یک سرمربی. گاهی به باشگاهی می‌روید که افراد زیر دست شما در زمینه بازیکن سازی خوب کار نمی‌کنند اما وقتی سرمربی، بازیکنان جوانی داشته باشد، همیشه از پرورش آن‌ها خوشحال می‌شود. من با نگاهی به تاریخ‌مان می‌بینم آکادمی همیشه استعدادهای مورد نیاز تیم اصلی را تأمین می‌کند. البته من مشتاق کار کردن در این شرایط هستم.</p>
      <p>مورینیو در مورد علاقه خود به تاتنهام هم تصریح کرد:بازی کردن مقابل تاتنهام در وایت هارت لین همیشه سخت اما زیبا بود. همیشه با تعصب و البته احترام به آنجا می‌رفتم. بازیکنان خوب و سبک بازی خوب چیزی است که باشگاه طی دهه گذشته بنا کرده و به همین خاطر حتی به عنوان یک رقیب، همیشه احترام بالایی برای این باشگاه قائل بوده‌ام. من در فینال‌ها، نیمه‌نهایی‌ها و مسابقات بزرگ با شما رو به رو شدم و شاید به این خاطر احترام‌تان را نگه می‌داشتم که تصور می‌کردم روزی یکی از شما خواهم بود!</p>
      <p>او در نهایت در مورد زمین تمرین و ورزشگاه جدید تاتنهام گفت:فکر می‌کنم وقتی این ورزشگاه را «ورزشگاهی زیبا» توصیف می‌کنید، خیلی تواضع به خرج می‌دهید. باید بگویید بهترین ورزشگاه دنیا. این یک واقعیت است. زمین تمرین ما نظیر ندارد. شاید فقط بتوانیم آن را با برخی از زمین تمرین‌های فوتبال آمریکایی مقایسه کنیم. اصلا قابل مقایسه با فوتبال اروپا نیست. این را شحصی می‌گوید که در بهترین جاها بوده‌. مقایسه کردن غیر ممکن است؛ مخصوصا در مورد ورزشگاه‌ها!</p>
      <p>با تایید تاتنهام، ژائو ساکرامنتو به عنوان کمک مربی، کارلوس لالین به عنوان بدنساز، نونو سانتوس به عنوان مربی دروازه‌بانان و ریکاردو فورموسینیو و جووانی چرا به عنوان آنالیزور در کنار مورینیو مشغول به کار می‌شوند.</p>
    </article>
  </body>
</html>