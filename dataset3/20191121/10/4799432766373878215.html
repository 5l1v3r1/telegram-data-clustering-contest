<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://from-ua.com/news/520543-politolog-pro-solodki-miscya-i-pianino-zelenskii-pochav-te-chogo-ne-varto-bulo-robiti.html"/>
    <meta property="og:site_name" content="Новости Украины - From-UA"/>
    <meta property="article:published_time" content="2019-11-21T10:56:00+00:00"/>
    <meta property="og:title" content="Політолог про «солодкі місця» і піаніно: Зеленський почав те, чого не варто було робити"/>
    <meta property="og:description" content="Те, що міг собі дозволити шоумен Зеленський, зовсім не пасує президентові України. Про це в ексклюзивному коментарі кореспонденту інтернет-видання Новини України – From-UA розповів політичний експерт, директор Школи відповідальної політики Андрій Юсов."/>
  </head>
  <body>
    <article>
      <h1>Політолог про «солодкі місця» і піаніно: Зеленський почав те, чого не варто було робити</h1>
      <address>
        <time datetime="2019-11-21T10:56:00+00:00">21 Nov 2019, 10:56</time>
      </address>
      <p>Те, що міг собі дозволити шоумен Зеленський, зовсім не пасує президентові України. Про це в ексклюзивному коментарі кореспонденту інтернет-видання <a href="https://from-ua.com/">Новини України – From-UA</a> розповів політичний експерт, директор Школи відповідальної політики Андрій Юсов.</p>
      <p>За словами співрозмовника видання, те, що Володимир Зеленський у своєму дописі у «Фейсбуці» згадав Юлію Тимошенко і «солодкі місця» для її людей, є абсолютно недоречним.</p>
      <p>«Мені здається, що перемога Юлії Тимошенко в цьому виді спорту є очевидною. Те, що міг собі дозволити шоумен Зеленський, зовсім не пасує президентові України. Особливо, якщо говорити про те, в якій формі був зроблений цей допис - жартівливий і зневажливий, з елементами сексизму і поганого тону. Юлія Тимошенко спочатку виступила в ролі жертви, її підтримала величезна кількість дописувачів, експертів, політиків і навіть опонентів, а потім і сама відповіла більш влучно, ніж Володимир Зеленський», - констатує експерт.</p>
      <p>Таким чином, додає аналітик, жарт Тимошенко, хоча він теж нижче плінтуса, виявився більш дошкульним, ніж допис Зеленського.</p>
      <p>«Я вважаю, що українським політикам варто утриматися від такого тону спілкування, тому що ми таким чином занурюємося в низькокультурний політичний дискурс, а це точно не про Європу і не про європейську політику. Але Зеленський почав те, чого не варто було робити. Він на рівному місці знайшов собі проблему, розпочав бійку, яку, відверто кажучи, програв. А Юлія Тимошенко нагадала про себе на всеукраїнському рівні - буквально за один день, можна сказати, оновила свій образ в українській політиці», - резюмував наш співрозмовник.</p>
      <related>
        <h4>Читайте также:</h4>
        <a href="https://from-ua.com/news/520318-zelenskii-raznes-timoshenko-v-puh-i-prah-dogovornyakov-bolshe-ne-budet.html"/>
        <a href="https://from-ua.com/news/520320-sladkii-spisok-zelenskii-rasskazal-koe-chto-interesnoe-o-timoshenko.html"/>
        <a href="https://from-ua.com/news/520338-zhdem-na-korporativah-timoshenko-otvetila-na-zayavlenie-zelenskogo-o-dogovornyakah.html"/>
        <a href="https://from-ua.com/news/520541-sladkie-eti-mesta-kislenkie-soskin-razlozhil-po-polochkam-dialog-zelenskogo-i-timoshenko.html"/>
      </related>
    </article>
  </body>
</html>