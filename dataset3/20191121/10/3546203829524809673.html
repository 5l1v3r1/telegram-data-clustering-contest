<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_882930824_Joze_ograbi_Lil_za_da_sabere_ekipa_si_v_Totnam_Trima_portugaltsi_italianets_i_venetsuelets"/>
    <meta property="og:site_name" content="webcafé"/>
    <meta property="article:published_time" content="2019-11-21T10:10:00+00:00"/>
    <meta property="og:title" content="Жозе ограби Лил, за да събере екипа си в Тотнъм: Трима португалци, италианец и венецуелец"/>
    <meta property="og:description" content="Интересни имена в Тотнъм"/>
  </head>
  <body>
    <article>
      <h1>Жозе ограби Лил, за да събере екипа си в Тотнъм: Трима португалци, италианец и венецуелец</h1>
      <address><time datetime="2019-11-21T10:10:00+00:00">21 Nov 2019, 10:10</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <slideshow>
        <figure>
          <img src="https://images.webcafe.bg/2019/11/21/jose/1170x705.jpg"/>
          <figcaption>Моуриньо миксира в новия си екип познати имена с двама млади специалисти от Лил.<cite>Снимка: © Webcafe</cite></figcaption>
        </figure>
        <figure>
          <img src="https://images.webcafe.bg/2019/11/21/joao/1170x938.jpg"/>
          <figcaption>Бившият асистент на Лил Жоао Сакраменто ще изпълнява ролята на помощник треньор на Моуриньо. Той е само на 30 години.</figcaption>
        </figure>
        <figure>
          <img src="https://images.webcafe.bg/2018/05/13/rui-faria/1170x778.jpg"/>
          <figcaption>Руи Фария и Моуриньо от времето в Юнайтед.</figcaption>
        </figure>
      </slideshow>
      <p>
        <b>Само няколко часа след като бе обявен официално за нов наставник на Тотнъм, Жозе Моуриньо изведе лондончани за първа тренировка.</b>
      </p>
      <p>Специалния се запозна със звездите на финалиста от Шампионската лига и им представи и хората от екипа си.</p>
      <p>С Моуриньо в Северен Лондон пристигат доскорошните треньори в Лил Жоао Сакраменто и Нуно Сантош, както и още двама специалисти, които ще бъдат най-верните му хора в клуба.</p>
      <p>Ето кой кой е в щаба на Жозе:</p>
      <p>
        <b>Жоао Сакраменто</b>
      </p>
      <p>Бившият асистент на Лил ще изпълнява ролята на помощник треньор на Моуриньо. Той е само на 30 години и започва треньорската си кариера в университета в Гламорган (Уелс). Именно в него завършва треньорски профил, след което работи и като анализатор за уелската федерация. Той напуска Великобритания, за да се присъедини към Монако и работи в клуба при спечелването на титлата през 2017-а, разбила хегемонията на ПСЖ. Следващата му спирка е Лил, откъдето Моуриньо го взе в екипа си. Сакраменто говори английски, френски и испански освен родния си португалски.</p>
      <p>
        <b>Нуно Сантош</b>
      </p>
      <p>Сантош ще изпълнява ролята на треньор на вратарите. Самият той е бивш вратар, който преди време игра в португалския гранд Бенфика. Нуно е на 46 и работеше в канадския национален отбор, преди да се присъедини към Лил през миналата 2018-а.</p>
      <p>
        <b>Рикардо Формозиньо</b>
      </p>
      <p>Бившият полузащитник е от един град със Специалния - Сетубал. Формозиньо е бивш наставник на нискоразредни клубове, както и на Куала Лумпур. Двамата работеха заедно и в Манчестър Юнайтед, където Рикардо бе технически скаут.</p>
      <p>
        <b>Джовани Сера</b>
      </p>
      <p>Още едно познато лице, което влиза в щаба на Жозе. Роденият в Рим специалист бе технически анализатор в Манчестър Юнайтед по време на периода на Жозе на "Олд Трафорд". Сера е завършил индустриален дизайн в Лондон и е специализирал биология в университета в Плимут.</p>
      <p>
        <b>Карлос Лалин</b>
      </p>
      <p>Венецуелецът ще работи в Северен Лондон като кондиционен треньор. Той беше част от екипа на Моуриньо в Манчестър Юнайтед и Реал Мадрид и се смята за един от най-доверените му хора.</p>
      <figure>
        <img src="https://images.webcafe.bg/2019/10/28/rui/618x474.jpg"/>
      </figure>
      <p>А ето кои не влизат в щаба на Специалния:</p>
      <p>
        <b>Руи Фария</b>
      </p>
      <p>Фария е изключително доверен човек на Жозе, а двамата се познават още от периода на треньора като преводач в Барселона. Той обаче започна самостоятелна треньорска кариера в Катар. Неговото обичайно място в екипа на Жозе се заема от Сакраменто.</p>
      <p>
        <b>Силвино Лоуро</b>
      </p>
      <p>Подобно на Фария, той бе част от щаба на Жозе в няколко от предишните му клубове като треньор на вратарите. Този път обаче не е получил покана от Специалния и мястото му ще се заеме от Нуно Сантош.</p>
      <p>
        <b>Стефано Рапети</b>
      </p>
      <p>Рапети отговаряше за фитнес подготовката на Интер от времето на Жозе в Милано, а след това работеше в екип с Лалин в Юнайтед, но подобно на Лоуро не е бил поканен да започне работа в Тонъм от новия силен човек в клуба.</p>
      <related>
        <a href="https://www.webcafe.bg/sportcafe/retro/id_1254851834_Ot_Prevodacha_do_Spetsialniya_Kak_Mourinyo_si_propravi_pat_kam_futbolnite_varhove_"/>
      </related>
    </article>
  </body>
</html>