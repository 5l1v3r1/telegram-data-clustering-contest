<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/21/mar-ketszer-visszanezte-a-wales-elleni-merkozest-barath-botond"/>
    <meta property="og:site_name" content="infostart"/>
    <meta property="article:published_time" content="2019-11-21T10:38:57+00:00"/>
    <meta property="og:title" content="Már kétszer visszanézte a Wales elleni mérkőzést Baráth Botond"/>
    <meta property="og:description" content="A magyar labdarúgó-válogatott védője szerint kulcsfontosságú, hogy a nemzeti együttes márciusban, az Európa-bajnoki pótselejtezőn idegenben is a hazai környezetben megszokott mentalitással lépjen pályára."/>
  </head>
  <body>
    <article>
      <h1>Már kétszer visszanézte a Wales elleni mérkőzést Baráth Botond</h1>
      <address><time datetime="2019-11-21T10:38:57+00:00">21 Nov 2019, 10:38</time> by <a rel="author">Infostart</a></address>
      <h3>A magyar labdarúgó-válogatott védője szerint kulcsfontosságú, hogy a nemzeti együttes márciusban, az Európa-bajnoki pótselejtezőn idegenben is a hazai környezetben megszokott mentalitással lépjen pályára.</h3>
      <p>A Sporting Kansas City játékosa az M4 Sporton arról beszélt, hogy az Európa-bajnoki selejtezősorozat hazai mérkőzéseivel ellentétben - amelyeken sikerült legyőzni a világbajnoki ezüstérmes horvátokat, illetve az erőviszonyok alapján előrébb rangsorolt walesieket is - vendégként az eredményekkel és a markáns teljesítménnyel is adós maradt a válogatott.</p>
      <blockquote>"Márciusra mindenképpen át kell vinnünk a hazai mentalitásunkat, mert nagyon fontos idegenbeli meccs lesz"</blockquote>
      <p>- utalt a pótselejtezőre Baráth. Az a pénteki sorsoláson derül ki, hogy március 26-án melyik csapattal találkozik a magyar együttes, de az már biztos, hogy idegenben kell pályára lépnie. A sorsoláson az is eldől, hogy a továbbjutó négy nappal később melyik párharc győztesével - és hol - játszik, már közvetlenül az Eb-részvételért. Mint mondta, ő csak a sorsolást követően foglalkozik az akkor már konkrét ellenféllel.</p>
      <p>A keddi, cardiffi 2-0-s vereséggel kapcsolatban kiemelte: a három pont megszerzésének reményében léptek pályára Walesben, és nagyon csalódott, hogy nem sikerült megszerezni azt a győzelmet, ami továbbjutást ért volna.</p>
      <p>"Már kétszer visszanéztem a mérkőzést, és nagyon nem tetszettek a fordulópontok, hiszen a legrosszabb pillanatokban kaptuk a gólokat. Szerinte a</p>
      <blockquote>walesiek nem csapatként győztek, hanem azzal, hogy olyan kvalitású nyerő embereik vannak, akik képesek eldönteni egy ilyen fontos mérkőzést.</blockquote>
      <p>Megpróbáltuk csapatként felvenni velük a harcot, de nem sikerült. Ebből viszont nem kell nagy következtetéseket levonni" - mondta.</p>
      <p>A június 12. és július 12. között sorra kerülő, részben budapesti rendezésű kontinenstorna 24 csapatos mezőnyéből egyelőre húsz válogatott ismert. A további négy résztvevő a márciusi pótselejtezőről jut ki. Utóbbi sorsolását pénteken Nyonban tartják, az Európa-bajnokság csoportbeosztását pedig jövő szombaton, Bukarestben készítik el.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>