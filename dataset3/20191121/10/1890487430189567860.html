<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520816-americke-akcie-a-pomalejsi-ekonomika-byci-odolnost-a-vyhled-na-rok-2020/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T10:56:17+00:00"/>
    <meta property="og:title" content="Americké akcie a pomalejší ekonomika: Býčí odolnost a výhled na rok 2020"/>
    <meta property="og:description" content="Akciové trhy v USA se v posledních týdnech oklepaly z nervozity způsobené nepříznivým vývojem makroekonomických ukazatelů v čele s indexy nákupních manažerů ISM. Indexy jsou na maximech. Jak je to možné, se zamýšlejí analytici z České spořitelny."/>
  </head>
  <body>
    <article>
      <h1>Americké akcie a pomalejší ekonomika: Býčí odolnost a výhled na rok 2020</h1>
      <address><time datetime="2019-11-21T10:56:17+00:00">21 Nov 2019, 10:56</time> by <a rel="author">Research</a></address>
      <p>
        <i>Akciové trhy v USA se v posledních týdnech oklepaly z nervozity způsobené nepříznivým vývojem makroekonomických ukazatelů v čele s <a href="https://www.kurzy.cz/tema/ism/">indexy nákupních manažerů</a> <a href="https://www.kurzy.cz/tema/ism/">ISM</a>. Indexy jsou na maximech. Jak je to možné, se zamýšlejí analytici z <a href="https://akcie-cz.kurzy.cz/akcie/ceska-sporitelna-170/">České spořitelny</a>.</i>
      </p>
      <p>Předstihové indikátory ve zpracovatelském <a href="https://www.kurzy.cz/makroekonomika/prumysl/">průmyslu</a> se propadly znatelně pod 50 bodů, tedy do pásma, které signalizuje očekávání poklesu aktivity na <a href="https://volby.kurzy.cz/strany">straně</a> samotných firem. Právě <a href="https://www.kurzy.cz/tema/ism/">indexy nákupních manažerů</a> přitom investoři do <a href="https://akcie-cz.kurzy.cz/">akcií</a> sledují velice pozorně, protože jde o vyjádření očekávání manažerů, kteří reálně řídí a znají byznys společností.</p>
      <figure>
        <img src="https://img3.kurzy.cz/zpravy/obrazky/16/520816-americke-akcie-a-pomalejsi-ekonomika-byci-odolnost-a-vyhled-na-rok-2020/s&amp;p_500_a_pmi_w651h338.png"/>
      </figure>
      <h3>Obchodní dohoda USA a Číny</h3>
      <p>Šipky v grafu označují období, kdy se index dostal zřetelněji pod 50, která znamenají recesní podmínky ve výrobě. Aktuální situace je z hlediska sledované periody výjimečná tím, že akciový trh výrazně roste, zatímco v historii při obdobném vývoji <a href="https://www.kurzy.cz/tema/ism/">indexu ISM</a> reagoval poklesem (roky 2008 a 2015) nebo stagnací (2012-2013). Také je vidět, že k negativní změně v trendu vývoje <a href="https://www.kurzy.cz/tema/ism/">ISM</a> došlo v srpnu 2018, když USA oznámily zvýšení cel uvalených na čínské dovozy.</p>
      <p>Právě obchodní dohoda USA s Čínou je proto zásadním faktorem ovlivňujícím náladu na akciovém trhu. A také je podstatná pro to, aby se do pásma růstu bezpečně vrátil <a href="https://www.kurzy.cz/tema/ism/">index ISM</a>. V to investoři nyní doufají.</p>
      <p>Podle Mezinárodního měnového fondu není výhled zrovna skvělý. Globální <a href="https://www.kurzy.cz/makroekonomika/">ekonomika</a> má letos a příští rok růst nejpomaleji od finanční krize (o 3 %, respektive 3,4 %). Obchodní válka má mít negativní dopad na úrovni zhruba 0,8 procentního bodu.</p>
      <p>Americkou ekonomiku aktuálně táhnou výše hlavně služby, které od roku 2010 podle <a href="https://www.kurzy.cz/tema/ism/">indexu ISM</a> rostou. Jejich trendový pokles z úrovní 55-60 bodů loni směrem k 50-55 bodům letos ovšem také žádný velký optimismus nevyvolává.</p>
      <h3>Akční <a href="https://www.kurzy.cz/tema/fed/">Fed</a></h3>
      <p>Jedním z důvodů pro růst cen <a href="https://akcie-cz.kurzy.cz/">akcií</a> navzdory horším makroekonomickým podmínkám je vedle nadějí na ukončení obchodní války především uvolnění měnové politiky <a href="https://www.kurzy.cz/tema/fed/">Fedu</a>. Ten na nepříznivé vnější podmínky reaguje rychleji, než tomu bývalo v minulosti, a i bez výraznějších tvrdých důkazů zpomalení americké <a href="https://www.kurzy.cz/makroekonomika/">ekonomiky</a> i na podzim uvolnil měnovou politiku. Prostředí opětovně nižších sazeb by minimálně mělo podpořit oživení zpětných odkupů <a href="https://akcie-cz.kurzy.cz/">akcií</a> ze <a href="https://volby.kurzy.cz/strany">strany</a> firem, a tím i růst zisku na (volně obchodovanou) akcii.</p>
      <h3>Výsledková sezóna</h3>
      <p>Druhým "hmatatelným" důvodem růstu byla v posledních týdnech relativně úspěšná výsledková sezóna. Data za třetí kvartál v USA zatím ukazují na meziroční pokles zisků o procento (černý sloupec v grafu), před začátkem zveřejňování výsledků se přitom čekal pokles o 3-4 % (červený sloupec).</p>
      <figure>
        <img src="https://img1.kurzy.cz/zpravy/obrazky/16/520816-americke-akcie-a-pomalejsi-ekonomika-byci-odolnost-a-vyhled-na-rok-2020/s&amp;p_500_a_vyvoj_odhadu_ziskovosti_w651h336.png"/>
      </figure>
      <p>Reakce trhu na výsledky byla výrazná – podle údajů společnosti FactSet <a href="https://akcie-cz.kurzy.cz/">akcie</a> firem, které oznámily oproti očekáváním lepší výsledky, posílily v průměru v rozmezí 2 dnů před a 2 dnů po oznámení čísel o 2,3 %, zatímco pětiletý průměr je jen procento. U firem, které oznámily horší výsledky, <a href="https://akcie-cz.kurzy.cz/">akcie</a> klesaly o 1 %, pětiletý průměr je -2,6 %.</p>
      <p>Do kladné reakce trhu na reportované výsledky se promítá efekt (relativně) vysoké základny. Snížení korporátních daní v roce 2018 vedlo k růstu zisků o 20 %, zatímco <a href="https://www.kurzy.cz/akcie-usa/s-and-p-500-7/">index S&amp;P 500</a> ve stejné době kvůli obavám z obchodních válek a z růstu sazeb <a href="https://www.kurzy.cz/tema/fed/">Fedu</a> (který se tehdy tvářil, že jej globální <a href="https://www.kurzy.cz/makroekonomika/">ekonomika</a> nezajímá) klesl asi o 6 %. Investoři jsou tedy na nízký růst či pokles zisků na akcii připraveni, a tak na lepší než předpokládaná čísla firem reagují nákupními objednávkami.</p>
      <h3>Co čekat v roce 2020?</h3>
      <p>Pro <a href="https://www.kurzy.cz/finance/2020/">rok 2020</a> lze očekávat náročnější trh. Investoři budou oproti pomalejšímu letošku očekávat zrychlení růstu. Trh nyní pro všechny kvartály roku předpokládá růst zisků o 5 % a více (černé sloupce), dochází ale ke snižování těchto odhadů (červené sloupce vyjadřují odhady z minulého měsíce). Pokud se potvrdí historická zkušenost, odhady růstu zisků pro příští rok ještě klesnou na slabou úroveň pod +3 %.</p>
      <p>Růstový potenciál ovšem <a href="https://akcie-cz.kurzy.cz/">akcie</a> mají i tak. Při politice nízkých sazeb (a v <a href="https://www.kurzy.cz/tema/evropa/">Evropě</a> navíc vzhledem k dalšímu kvantitativnímu uvolňování) slibují <a href="https://akcie-cz.kurzy.cz/">akcie</a> oproti ostatním aktivům stále velice lákavé zhodnocení. I při ocenění <a href="https://www.kurzy.cz/akcie-usa/s-and-p-500-7/">indexu S&amp;P 500</a> na úrovni P/E 17,4 (nad 10letým průměrem 14,9) jde o možný ziskový výnos 5,6 %. A to je citelně nad úrovní výnosů 10letých vládních <a href="https://www.kurzy.cz/dluhopisy/">dluhopisů</a> USA, navíc při sice pomalém, ale přece jen růstu ziskovosti firem.</p>
      <p>I dividendový výnos v rámci <a href="https://www.kurzy.cz/akcie-usa/s-and-p-500-7/">indexu S&amp;P 500</a> (aktuálně okolo 2,3 %) je vyšší než výnos z <a href="https://www.kurzy.cz/dluhopisy/">dluhopisů</a>. Když k tomu připočteme zpětné odkupy <a href="https://akcie-cz.kurzy.cz/">akcií</a>, mohou americké <a href="https://rejstrik-firem.kurzy.cz/">firmy</a> v průměru vyplatit akcionářům 5-6 %.</p>
      <figure>
        <img src="https://img1.kurzy.cz/zpravy/obrazky/16/520816-americke-akcie-a-pomalejsi-ekonomika-byci-odolnost-a-vyhled-na-rok-2020/s&amp;p_500_w651h494.png"/>
      </figure>
      <p>
        <b>Další článek: <a href="https://www.investicniweb.cz/spojene-staty-jsou-v-zaverecne-fazi-hospodarskeho-cyklu-8-grafu-jako-dukaz/">Spojené státy jsou v závěrečné fázi hospodářského cyklu: 8 grafů jako důkaz</a></b>
      </p>
      <related>
        <h4>Příbuzné stránky</h4>
        <a href="https://www.kurzy.cz/tema/4858202.html"/>
        <a href="https://www.kurzy.cz/tema/4858430.html"/>
        <a href="https://www.kurzy.cz/zpravy/464495-americke-akcie-achillova-pata-byciho-trendu/"/>
        <a href="https://www.kurzy.cz/zpravy/446267-americke-akcie-zpet-v-bycim-trendu/"/>
        <a href="https://www.kurzy.cz/zpravy/391116-byci-pohled-na-americke-akcie/"/>
        <a href="https://www.kurzy.cz/zpravy/240693-akcie-necekany-intradenni-obrat-americkych-akcii/"/>
        <a href="https://www.kurzy.cz/zpravy/240850-akcie-pozitivni-start-americkych-akcii-se-neudrzel/"/>
        <a href="https://www.kurzy.cz/zpravy/137678-americke-akcie-z-obavy-o-ekonomiku-propadly/"/>
        <a href="https://www.kurzy.cz/zpravy/240798-obavy-o-vyvoj-ekonomiky-srazily-americke-akcie-dow-jones-klesl-pod-10-tisic-bodu/"/>
        <a href="https://www.kurzy.cz/zpravy/126166-slaby-rust-americke-ekonomiky-zasahl-dolar-i-akcie/"/>
        <a href="https://www.kurzy.cz/zpravy/184336-akcie-americke-akcie-zostupili-z-maxim-azijske-sa-obchodovali-v-zelenych-cislach/"/>
        <a href="https://www.kurzy.cz/zpravy/183497-akcie-americke-akcie-mierne-stratili-japonske-naopak-na-desatmesacnych-maximach/"/>
      </related>
    </article>
  </body>
</html>