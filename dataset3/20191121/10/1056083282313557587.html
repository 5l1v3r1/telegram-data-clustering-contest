<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019569/%D9%88%D8%AC%D9%88%D8%AF-%D9%85%D9%82%D8%AF%D8%A7%D8%B1-%D8%B2%DB%8C%D8%A7%D8%AF%DB%8C-%DA%A9%D8%A7%D9%84%D8%A7%DB%8C-%D8%A8%D9%84%D8%A7%D8%AA%DA%A9%D9%84%DB%8C%D9%81-%D8%AF%D8%B1-%DA%AF%D9%85%D8%B1%DA%A9-%D8%B3%D9%84%D9%81%DA%86%DA%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:09:48+00:00"/>
    <meta property="og:title" content="وجود مقدار زیادی کالای بلاتکلیف در گمرک سلفچگان"/>
    <meta property="og:description" content="ایسنا/مرکزی دادستان اراک گفت: در گمرک سلفچگان مقدار زیادی کالای بلاتکلیف، از جمله چندین ون، دستگاه سونوگرافی و یونیت دندانپزشکی وجود دارد."/>
  </head>
  <body>
    <article>
      <h6 class="kicker">دادستان اراک عنوان کرد:</h6>
      <h1>وجود مقدار زیادی کالای بلاتکلیف در گمرک سلفچگان</h1>
      <address><time datetime="2019-11-21T10:09:48+00:00">21 Nov 2019, 10:09</time> by <a rel="author">علی دیلمی</a></address>
      <p>ایسنا/مرکزی دادستان اراک گفت: در گمرک سلفچگان مقدار زیادی کالای بلاتکلیف، از جمله چندین ون، دستگاه سونوگرافی و یونیت دندانپزشکی وجود دارد.</p>
      <p>دادستان اراک در جلسه کمیسیون مبارزه با قاچاق کالای استان مرکزی اظهار کرد: با مصوبه شورای قضایی استان، همراه با دیگر مسئولان بازدیدی از انبارهای اموال تملیکی استان انجام شد. سه انبار در استان داشتیم که یکی از آنها را مدیریت و تعطیل کردیم. در حال حاضر دو انبار فعال است که اجاره بهای هریک ماهانه 30 میلیون تومان است.<br/><br/>قاسمی افزود: حجم زیادی از کالاهای فاسد شدنی در انبارها داریم که باید سریعا تعیین تکلیف شوند‌. بعضاً پیش می‌آید که کالایی چند سال در انبار بلاتکلیف می‌ماند تا پرونده قضایی آن بررسی شود. این کار تضییع حق الناس است و خلاف سیره امیرالمومنین(ع).<br/><br/>وی ادامه داد: چند میلیارد تومان کالای مصادره شده به نفع ستاد اجرایی فرمان امام در انبارها وجود دارد که ستاد حاضر نمی‌شود هزینه تقریبا ۲۰۰ میلیون تومانی انبارداری آنها را پرداخت کند و کالاهای خود را تحویل بگیرد.<br/><br/>وی اضافه کرد: در گمرک سلفچگان مقدار زیادی کالای بلاتکلیف، از جمله چندین ون، دستگاه سونوگرافی و یونیت دندانپزشکی وجود دارد که بلاتکلیف هستند. تجهیزات پزشکی و همینطور تجهیزات الکترونیک اگر زیاد در انبار بمانند، حتی اگر آسیب هم نبینند، به دلیل پیشرفت تکنولوژی روز دنیا، از ارزش آنها کاسته می‌شود. متاسفانه قیمتی که برای فروش چنین کالاهایی تعیین می‌شود بالاست و ارگان‌ها و سازمان‌ها تمایلی به دریافت آنها ندارند.<br/><br/>دادستان اراک عنوان کرد: شرایط انبارها بسیار نامناسب است و اقلام خاص به درستی نگهداری نمی‌شوند. در انبارها هیچ انباردار کاربلدی وجود ندارد و کالاها صرفا روی هم دپو شده‌اند. به صورتی که عملا صورت برداری از اقلام موجود در انبار متصور نیست.<br/><br/>وی افزود: شرایط ایمنی انبارها نیز نامناسب است. انبارها فاقد سیستم‌های مقابله با حریق و سرقت هستند. حافظه دوربین های مداربسته در خود انبار وجود دارد و تنها ۲۴ ساعت ماندگار است. انبارها به تعداد کافی نگهبان ندارند و خطر سرقت از آنها وجود دارد. در مواردی مشاهده شده که کارتن کالاها خالی بوده است و در واقع کالای درون کارتن را برداشته و رفته اند، همچنین ضرورت دارد که انبار مناسبی را در نقطه مناسبی با قابلیت دسترسی آسان فراهم کنیم.<br/><br/>القاصی مهر، مدیرعامل سازمان تعزیرات حکومتی استان مرکزی نیز گفت: در سال گذشته ۴۹۲ پرونده قاچاق تاسیس شده است که ارزش محکومیت آنها حدود ۲۸ میلیارد تومان بوده است. در ۸ ماهه ابتدایی سال ۹۸ نیز ۸۲۹ پرونده با ارزش محکومیت ۸۳ میلیارد تومان تشکیل داده‌ایم.<br/><br/>سرهنگ شهرستانی، فرمانده نیروی انتظامی استان مرکزی نیز گفت: برای تحویل کالاهای قاچاق کشف شده به سازمان اموال تملیکی مشکل داریم‌. دفاتر ما پر از کالاهای قاچاق کشف شده است‌. پیشنهاد می‌کنم بحث تحویل، از استرداد و مزایده تفکیک شود.</p>
      <p>انتهای پیام</p>
    </article>
  </body>
</html>