<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/fisco/i-cervelli-in-italia-resistono-poco-dopo-il-bonus-rientro-la-meta-sono-ripartiti/"/>
    <meta property="og:site_name" content="InvestireOggi"/>
    <meta property="article:published_time" content="2019-11-21T10:22:31+00:00"/>
    <meta property="og:title" content="I cervelli in Italia resistono poco: dopo il bonus rientro la metà sono ripartiti"/>
    <meta property="og:description" content="Bonus rientro cervelli per impatriati qualificati: è un flop? Che cosa spinge a lasciare l'Italia, di nuovo?"/>
  </head>
  <body>
    <article>
      <h1>I cervelli in Italia resistono poco: dopo il bonus rientro la metà sono ripartiti</h1>
      <h2>Bonus rientro cervelli per impatriati qualificati: è un flop? Che cosa spinge a lasciare l'Italia, di nuovo?</h2>
      <address><time datetime="2019-11-21T10:22:31+00:00">21 Nov 2019, 10:22</time> by <a rel="author" href="https://www.investireoggi.it/fisco/author/alessandra-da-redazione-investireoggi/" target="_blank">Alessandra De Angelis</a></address>
      <p><a href="https://www.investireoggi.it/fisco/bonus-rientro-cervelli-vale-anche-senza-iscrizione-allaire/"><b>Bonus rientro cervelli in fuga</b></a>: è flop? I lavoratori italiani altamente qualificati rientrati perché attirati dalle agevolazioni fiscali resistono in media poco: circa la metà (7033 su 14000) è già ripartito o è pronto a farlo. I numeri sono quelli che emergono dal report realizzato dal Gruppo Controesodo che ha analizzato i dati dell’AdE dopo le misure fiscali che si sono alternate dal 2010 al 2017.</p>
      <p>Il <b>bonus rientro dei cervelli in fuga dall’Italia</b>, dunque, sembra avere effetto per poco tempo.</p>
      <p>Il trend è andato avanti negli anni: già dal 2012, della platea dei duemila cervelli rientranti ne erano ripartiti cinquecento; nel 2013 coloro che hanno lasciato di nuovo l’Italia sono stati 875 e, anno dopo anno, 1.156, 1.367, 1.525 fino ad arrivare al 2017 quando il numero di chi è partito per la seconda volta l’Italia, è arrivato a 1.610, quasi pareggiando i nuovi rientri (che sono appunto duemila). A conti fatti, quindi, <b>in sette anni circa quattordicimila cervelli italiani sono rientrati e poco più di settemila, corrispondenti al 50,23% sono ripartiti</b>.</p>
      <h3>Perché i lavoratori qualificati lasciano l’Italia (una seconda volta)?</h3>
      <p>La seconda partenza dei cd impatriati in genere si deve a tre motivi: può trattarsi di un’offerta di lavoro a cui non si può dire di no, di un rimpianto per aver lasciato alcuni modus operandi dei sistemi stranieri e alcune best practice da cui in Italia abbiamo ancora molto da imparare o ancora, e questa è forse la cosa più grave, il sentirsi traditi dalle agevolazioni fiscali promesse e alle quali invece, di fatto, è risultato impossibile accedere. Alcuni degli impatriati hanno dovuto sostenere una battaglia (vinta) contro l’Agenzia delle Entrate per il pagamento della differenza di bonus fiscale richiesto tra una legge e quella successiva.</p>
      <p>Aldilà di alcuni casi mediatici di personaggi famosi e calciatori, il bonus fiscale del rientro dei cervelli è stato studiato per ricercatori e liberi professionisti all’estero. L’età media di chi ha deciso di tornare è di poco superiore ai 35 anni, l’83% si era trasferito in Paesi Europei. Per quanto riguarda i settori lavorativi, il 33,34 per cento lavora nel ramo Finance-Assicurazioni, il 6,67% fa parte di Scuola, Istruzione e Ricerca.</p>
      <p>Il reddito medio dei lavoratori altamente qualificati è alto, secondo il ministero delle Finanze: 102 mila euro lordi nell’anno fiscale 2017. I conti quindi parlando di una perdita di gettito per lo Stato pari a 194 milioni di euro per via di una “seconda fuga” tra il 2021 e il 2025.</p>
      <p>Il Gruppo Controesodo ha proposto un emendamento al Senato, per estendere a chi è già rientrato la defiscalizzazione. Sarà incluso nel dibattito parlamentare di fine anno.</p>
    </article>
  </body>
</html>