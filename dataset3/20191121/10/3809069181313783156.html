<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/monimes-stiles/masonikes-retro-istories/article/1417047/otan-o-dakrysmenos-gkalis-antimetopise-ti-megali-toy-agapi-vid"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T10:58:00+00:00"/>
    <meta property="og:title" content="Όταν ο... δακρυσμένος Γκάλης αντιμετώπισε τη μεγάλη του αγάπη (vid)"/>
    <meta property="og:description" content="Σαν σήμερα, πριν από 27 χρόνια, ο Νίκος Γκάλης αντιμετώπιζε για πρώτη φορά τον Άρη και αφού έκανε το καθήκον του, στη συνέχεια ξέσπασε σε κλάματα!"/>
  </head>
  <body>
    <article>
      <h1>Όταν ο... δακρυσμένος Γκάλης αντιμετώπισε τη μεγάλη του αγάπη (vid)</h1>
      <h2>Σαν σήμερα, πριν από 27 χρόνια, ο Νίκος Γκάλης αντιμετώπιζε για πρώτη φορά τον Άρη και αφού έκανε το καθήκον του, στη συνέχεια ξέσπασε σε κλάματα!</h2>
      <address><time datetime="2019-11-21T10:58:00+00:00">21 Nov 2019, 10:58</time> by <a rel="author" href="http://www.gazzetta.gr/dimosiografos/giorgos-kouvaris" target="_blank">Γιώργος Κούβαρης</a></address>
      <p>
        <a href="https://partners.novibet.com/redirect.aspx?pid=4959&amp;bid=2570">Άλμπα - Ολυμπιακός με Live Streaming* &amp; προσφορά* (21+) | *Ισχύουν όροι &amp; προϋποθέσεις</a>
      </p>
      <p>Σάββατο 21 Νοεμβρίου 1992. Η μπασκετική Ελλάδα είχε στραμμένη τη προσοχή της στο κλειστό της Γλυφάδας για την αναμέτρηση του Παναθηναϊκού με τον Άρη. Και όχι, δεν ήταν ένα ακόμα ματς μεταξύ των δύο ομάδων. Ήταν ΤΟ ματς!</p>
      <p>Ήταν το πρώτο παιχνίδι του <b>Νίκου Γκάλη </b>απέναντι στον <b>Άρη</b>. Το πρώτο παιχνίδι απέναντι στην ομάδα που δόξασε και δοξάστηκε. Το πρώτο παιχνίδι απέναντι στον άλλοτε «διόσκουρο» <b>Παναγιώτη Γιαννάκη</b>. Ύστερα από τα όσα είχαν συμβεί το περασμένο καλοκαίρι με τη φυγή του «Νικ» από την ομάδα της Θεσσαλονίκης και τη συμφωνία του με τους «πράσινους» είχε φτάσει η ώρα για το μεγάλο παιχνίδι.</p>
      <p>«Δεν υπάρχει κανένα θέμα μονομαχίας δικής μου και του <b>Παναγιώτη</b>. Στο μπάσκετ υπάρχουν 10 παίκτες (σ.σ. τότε) στο γήπεδο και όχι δύο. Ήμασταν τόσα χρόνια συμπαίκτες και δεν το βλέπουμε έτσι» είχε πει μία μέρα πριν από το ματς για τη συνάντησή του με τον Παναγιώτη Γιαννάκη, ενώ για τον ίδιο δήλωνε: «Δεν είμαι εκδικητικός άνθρωπος. Για μένα είναι ένα παιχνίδι όπως όλα τα άλλα. <b>Γκάλης </b>και <b>Άρης </b>είναι ιστορία. Δεν περνάει καν από το μυαλό θέμα εκδίκησης. Δεν έχω να αποδείξω τίποτα. Ούτε εγώ, ούτε ο Άρης. Είναι ένα ντέρμπι και τίποτε άλλο...»</p>
      <p>Στο κλειστό της Γλυφάδας δεν έπεφτε καρφίτσα! Μάλιστα είχαν βρεθεί και 400 φίλοι του <b>Άρη</b>, οι οποίοι χειροκρότησαν τον άλλοτε ηγέτη του. Ο <b>Νίκος Γκάλης </b>άφησε στην άκρη το συναίσθημα και μέσα στο παρκέ πραγματοποίησε μία από τις πιο μεστές εμφανίσεις της καριέρας του. Σημείωσε 26 πόντους έχοντας 11/13 δίποντα, 4/5 βολές, μοίρασε 11 ασίστ και οδήγησε τον <b>Παναθηναϊκό </b>στη νίκη με 82-70!</p>
      <p>«Θέλω να πω ένα μεγάλο ευχαριστώ στα παιδιά που έπαιξαν με καρδιά και ψυχή. Οταν παίζει απέναντι σε μια μεγάλη ομάδα όπως είναι Άρης και μπορείς να κερδίσει με αυτό το σκορ, τα λέει όλα. Συγχαρητήρια στον Άρη που έχει μια πάρα πολύ καλή ομάδα. Ήταν το πιο περίεργο παιχνίδι της ζωής μου. Ειλικρινά, αισθάνθηκα και είπα 'τι ζητάω εδώ μέσα'. Όμως όταν ξεκίνησε το παιχνίδι, έπαιζα μπάσκετ. Ο <b>Γκάλης </b>και ο <b>Άρης </b>είναι στην ιστορία και δεν μπορώ να πω κάτι για το παρελθόν. Έκανα το καθήκον μου και ήθελα να βοηθήσω την ομάδα μου να κερδίσει το παιχνίδι» έλεγε μετά το τέλος εμφανώς συγκινημένος. Κρατιόταν. Ήθελε να κλάψει...</p>
      <p>Στα αποδυτήρια άφησε τα συναισθήματα να τον κυριεύσουν. Ο «γκάνγκστερ» των γηπέδων ξέσπασε σε κλάματα εξωτερικεύοντας όσα όσα «έπνιγε» κατά τη διάρκεια του αγώνα: «Ταράχτηκα. Ήταν πολύ απρόσμενο αυτό που έγινε. Με άγγιξε ο άνθρωπος... <b>Γκάλης</b>» ήταν τα λόγια του <b>Παύλου Γιαννακόπουλου</b>, την επόμενη μέρα του αγώνα όπου πήγε μαζί με τον Γκάλη στο ποδοσφαιρικό ντέρμπι με την <b>ΑΕΚ</b>: «Για σένα πρόεδρε και τον <b>Παβλίσεβιτς </b>έπαιξα έτσι» έλεγε ο ίδιος στο περιθώριο του αγώνα, ενώ ο <b>Στόγιαν Βράνκοβιτς </b>συμπλήρωνε: «Ποτέ δεν τον έχω δει έτσι τον Νικ. Και μπορώ να το πω γιατί ήμασταν μαζί και στον <b>Αρη</b>....»</p>
      <figure>
        <iframe src="https://www.youtube.com/embed/beoccmPFa0I" width="640" height="360" data-service="Youtube" scrolling="no"/>
      </figure>
    </article>
  </body>
</html>