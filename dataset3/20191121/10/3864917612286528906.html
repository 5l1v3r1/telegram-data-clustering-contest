<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-tourism/2822724-kimnata-vidcuttiv-i-3dekskursii-mariupol-gotuetsa-do-novogo-tursezonu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T10:34:00+00:00"/>
    <meta property="og:title" content="&quot;Кімната відчуттів&quot; і 3D-екскурсії: Маріуполь готується до нового турсезону"/>
    <meta property="og:description" content="У Маріуполі, що на Донеччині, впродовж 2020 року реалізують шість туристичних проєктів у межах програми &quot;Громадський бюджет&quot;."/>
  </head>
  <body>
    <article>
      <h1>"Кімната відчуттів" і 3D-екскурсії: Маріуполь готується до нового турсезону</h1>
      <h2>У Маріуполі, що на Донеччині, впродовж 2020 року реалізують шість туристичних проєктів у межах програми "Громадський бюджет".</h2>
      <address>
        <time datetime="2019-11-21T10:34:00+00:00">21 Nov 2019, 10:34</time>
      </address>
      <p>Як <a href="https://mariupolrada.gov.ua/news/%C2%ABgromadskij-bjudzhet%C2%BB-2020--na-mariupol-chekajut-3d-ekskursii-gastrofestivali-ta-%C2%ABkimnata-vidchuttiv%C2%BB">повідомляє </a>пресслужба Маріупольської міськради, переможці конкурсу за напрямком "Туризм", яких назвала комісія з відбору проєктів мінігрантів сприяння розвитку туризму, культури та спорту, отримають понад 490 тисяч гривень фінансування.</p>
      <p>"Авторами проєктів є молодь. Тож всі вони яскраві, різноманітні та націлені на розвиток Маріуполя як туристичного міста. Нові проєкти стануть однаково цікавими для містян та гостей, бо з їх допомогою можна буде поглянути на Маріуполь з нового боку", - розповіла начальниця відділу розвитку туризму КП "m.EHAB" Вікторія Давва.​</p>
      <p>Планується, що першими будуть реалізовані проєкти "3D туристичні маршрути" та "Таємничі історії Маріуполя". З них розпочнеться весняний сезон історичних прогулянок містом. Окрім розповідей про події минулих часів, відвідувачі за допомогою світлових проекцій, зможуть побачити, який вигляд мали будівлі століттями тому.</p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2814542-na-doneccini-nadhodzenna-vid-turzboru-zrosli-na-14-miljona-griven.html">На Донеччині надходження від турзбору зросли на 1,4 мільйона гривень</a>
      </blockquote>
      <p>У міськраді переконані, що цікавою стане новітня екскурсія на сігвеях, схожа на яку вже проходила цьогоріч  під час святкування Дня міста.</p>
      <p>Влітку розпочнуться історичний мікрофестиваль "Перехрестя епох Приазов’я", а також фестиваль вина та сиру.</p>
      <p>Найбільш незвичним проєктом названо мобільну експозицію "Кімната відчуттів". Ідея полягає в тому, що відвідувачам запропонують на деякий час обмежити свої відчуття, наприклад, зав’язати очі та вгадати аромат.</p>
    </article>
  </body>
</html>