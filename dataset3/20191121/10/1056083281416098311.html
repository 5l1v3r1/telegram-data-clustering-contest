<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019575/%D8%AA%D8%B1%D8%AF%D8%AF-%D8%B1%D9%88%D8%A7%D9%86-%D8%AF%D8%B1-%D9%85%D8%AD%D9%88%D8%B1%D9%87%D8%A7%DB%8C-%D9%85%D9%88%D8%A7%D8%B5%D9%84%D8%A7%D8%AA%DB%8C-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%A8%D8%A7-%D8%AA%D8%AC%D9%87%DB%8C%D8%B2%D8%A7%D8%AA-%D8%B2%D9%85%D8%B3%D8%AA%D8%A7%D9%86%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:16:18+00:00"/>
    <meta property="og:title" content="تردد روان در محورهای مواصلاتی خراسان جنوبی/ با تجهیزات زمستانی سفر کنید"/>
    <meta property="og:description" content="ایسنا/خراسان جنوبی مدیرکل راهداری و حمل و نقل جاده‌ای خراسان جنوبی با اشاره به تلاش برای باز کردن محورهای مواصلاتی استان، گفت: رانندگان باتوجه برودت هوا، برنامه سفر خود را متناسب با شرایط جوی تنظیم کنند و تجهیزات مورد نیاز از جمله زنجیر چرخ و چراغ چشمک زن و جعبه کمک‌های اولیه و کپسول اطفاء حریق همراه داشته باشند."/>
  </head>
  <body>
    <article>
      <h1>تردد روان در محورهای مواصلاتی خراسان جنوبی/ با تجهیزات زمستانی سفر کنید</h1>
      <address><time datetime="2019-11-21T10:16:18+00:00">21 Nov 2019, 10:16</time> by <a rel="author">سپیده قلندری اسفدن</a></address>
      <p>ایسنا/خراسان جنوبی مدیرکل راهداری و حمل و نقل جاده‌ای خراسان جنوبی با اشاره به تلاش برای باز کردن محورهای مواصلاتی استان، گفت: رانندگان باتوجه برودت هوا، برنامه سفر خود را متناسب با شرایط جوی تنظیم کنند و تجهیزات مورد نیاز از جمله زنجیر چرخ و چراغ چشمک زن و جعبه کمک‌های اولیه و کپسول اطفاء حریق همراه داشته باشند.</p>
      <p>جعفر شهامت، امروز پنج شنبه 30 آذر جاری، در جمع خبرنگاران گفت: با فعال‌سازی قرارگاه استانی راهداری زمستانی، طی روزگذشته و امروز 23 باب راهدارخانه و 57 اکیپ راهداری در محورهای مواصلات یاستان فعال است.</p>
      <p>وی افزود: با توجه به بارش برف در گردنه‌های برفگیر استان در هفت شهرستان و بارش باران در سه شهرستان دیگر، 80 درصد راه‌های استان از بارندگی تاثیر پذیرفتند که با تلاش مشترک تیم‌های راهداری و پلیس راه استان تردد در تمام محورهای شریانی و اصلی استان به صورت روان برقرار است.</p>
      <p>به گزارش ایسنا، مدیرکل راهداری و حمل و نقل جاده‌ای خراسان جنوبی بیان کرد: 76 دستگاه انواع ماشین‌آلات راهداری و 145 نفر نیروی راهداری با استفاده از حدود 700 تن شن و نمک به برفروبی 400 کیلومتر راه‌های استان پرداختند.</p>
      <p>شهامت ادامه داد: بر اساس برنامه ریزی انجام شده به محض حصول اطمینان از وضعیت محورهای شریانی، برفروبی در راه‌های فرعی و روستایی استان توسط تیم‌های راهداری طی روز جاری و با کمک دهیاران انجام خواهد شد و در این ایام، عملیات برف‌روبی و شن و نمک‌پاشی اجرا می‌شود تا شهروندان مشکلی در راه‌ها مواصلاتی نداشته باشند.</p>
      <p>وی با بیان اینکه اکیپ‌های راهداری به صورت مستمر در جاده‌ها حضور دارند، یادآور شد: شماره تلفن گویای 141 و سایت مرکز مدیریت راه‌های کشور به آدرس ir. www.141 و اپیکیشن مربوطه به صورت 24 ساعته پاسخگوی هموطنان برای اطلاع‌رسانی از وضعیت جاده‌های استان بوده و سامانه پیامکی 300056141 نیز جهت ارتباط مستقیم با مدیر کل راهداری و حمل ونقل جاده ای استان جهت رسیدگی به شکایات، انتقادات و پیشنهادات شهروندان فعال است.</p>
      <p>انتهای پیام</p>
    </article>
  </body>
</html>