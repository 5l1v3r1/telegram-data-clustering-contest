<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641109/%D8%B7%D8%B1%D8%A7%D8%AD%DB%8C-%D9%85%D8%AC%D8%AF%D8%AF-%D8%B3%D9%88%D9%86%DB%8C%DA%A9-%D8%B6%D8%B1%D8%B1-%D9%85%DB%8C%D9%84%DB%8C%D9%88%D9%86%DB%8C-%D8%A8%D9%87-%D8%A7%DB%8C%D9%86-%D9%81%DB%8C%D9%84%D9%85-%D9%88%D8%A7%D8%B1%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T10:38:00+00:00"/>
    <meta property="og:title" content="طراحی مجدد «سونیک» ضرر میلیونی به این فیلم وارد کرد"/>
    <meta property="og:description" content="به گفته منابع نزدیک به سازندگان فیلم «سونیک خارپشت»، طراحی مجدد شخصیت سونیک در حدود ۵ میلیون دلار خرج برداشته است."/>
  </head>
  <body>
    <article>
      <h1>
        <a href="https://www.bultannews.com/fa/news/641109/%D8%B7%D8%B1%D8%A7%D8%AD%DB%8C-%D9%85%D8%AC%D8%AF%D8%AF-%D8%B3%D9%88%D9%86%DB%8C%DA%A9-%D8%B6%D8%B1%D8%B1-%D9%85%DB%8C%D9%84%DB%8C%D9%88%D9%86%DB%8C-%D8%A8%D9%87-%D8%A7%DB%8C%D9%86-%D9%81%DB%8C%D9%84%D9%85-%D9%88%D8%A7%D8%B1%D8%AF-%DA%A9%D8%B1%D8%AF">طراحی مجدد «سونیک» ضرر میلیونی به این فیلم وارد کرد</a>
      </h1>
      <h2>به گفته منابع نزدیک به سازندگان فیلم «سونیک خارپشت»، طراحی مجدد شخصیت سونیک در حدود ۵ میلیون دلار خرج برداشته است.</h2>
      <address><time datetime="2019-11-21T10:38:00+00:00">21 Nov 2019, 10:38</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، چهار ماه بعد از آنکه اعلام شد تاریخ اکران فیلم سینمایی «سونیک خارپشت» برای وقت دادن به کارگردان و طراحی مجدد شخصیت سونیک عقب افتاده، کمپانی پارامونت تریلر جدید این فیلم را منتشر کرد که در نهایت شباهت آن به شخصیت سونیک در بازی‌های ویدئویی مخاطبان را راضی کرد.</p>
      <p>طراحی مجدد این کاراکتر باعث شد برای خیلی‌ها این سوال پیش بیاید که این طراحی چقدر هزینه برداشته است. به تازگی ادعا شده بود که این طراحی ۳۵ میلیون دلار هزینه برداشته و به این ترتیب بودجه فیلم را به ۱۲۵ میلیون دلار رسانده است؛ اما کمپانی سازنده این فیلم رقم ۳۵ میلیون دلاری را رد کرد.</p>
      <p>یک منبع نزدیک به سازندگان «سونیک خارپشت» تخمین زده است که طراحی دوباره شخصیت ۵ میلیون دلار هزینه داشته است. این منبع می‌گوید زمانی که تصمیم گرفته شد برای طراحی دوباره تاریخ اکران این فیلم به تعویق بیفتد، جلوه‌های بصری فیلم کامل نشده بود و به همین دلیل طراحی دوباره هزینه زیادی را برای آن‌ها نداشت.</p>
      <p>مدت کوتاهی پس از آنکه اولین تریلر این فیلم سینمایی منتشر شد، موج زیادی از واکنش‌ها و نقد‌های منفی به ظاهر فیزیکی سونیک وارد شد و درخواست ها برای طراحی مجدد پذیرفته شد. مدتی پیش هم تریلر دوم این فیلم با طراحی جدید شخصیت سونیک منتشر شد و مورد تایید قرار گرفت.</p>
      <p>بن شوارتز صداپیشگی این شخصیت را بر عهده دارد و جمز مارسدن، تیکا سامپتر و جیم کری بازیگران اصلی آن هستند. کمپانی پارامونت این فیلم را به صورت بین المللی در تاریخ ۱۴ فوریه ۲۰۲۰ (۲۵ بهمن) اکران می‌کند.</p>
    </article>
  </body>
</html>