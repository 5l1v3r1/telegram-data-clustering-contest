<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714560-ypo-paraithsh-o-dhmarchos-samoy-meta-ta-kyvernhtika-schedia-gia-kleisth-prosfygikh-domh.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T10:29:00+00:00"/>
    <meta property="og:title" content="Υπό παραίτηση ο δήμαρχος Σάμου μετά τα κυβερνητικά σχέδια για κλειστή προσφυγική δομή"/>
    <meta property="og:description" content="Την παραίτησή τους αποφάσισαν να υποβάλλουν το βράδυ της Τετάρτης ο δήμαρχος της ανατολικής Σάμου, Γιώργος Στάντζος, και το δημοτικό συμβούλιο, αντιδρώντας στα μέτρα που"/>
  </head>
  <body>
    <article>
      <h1>Υπό παραίτηση ο δήμαρχος Σάμου μετά τα κυβερνητικά σχέδια για κλειστή προσφυγική δομή</h1>
      <address>
        <time datetime="2019-11-21T10:29:00+00:00">21 Nov 2019, 10:29</time>
      </address>
      <p>Την παραίτησή τους αποφάσισαν να υποβάλλουν το βράδυ της Τετάρτης ο δήμαρχος της ανατολικής Σάμου, Γιώργος Στάντζος, και το δημοτικό συμβούλιο, αντιδρώντας στα μέτρα που ανακοίνωσε η κυβέρνηση για την δημιουργία κλειστού κέντρου προσφύγων και μεταναστών στο νησί.<br/><br/>Όπως μεταδίδει το samostimes.gr, με 23 ψήφους υπέρ, μετά από ονομαστική ψηφοφορία στο δημοτικό συμβούλιο του νησιού, αποφασίστηκε να ζητηθεί άμεσα από τον Πρωθυπουργό να δεχτεί αντιπροσωπία αποτελούμενη από τον Δήμαρχο κ. Στάντζο, τον βουλευτή του νησιού κ. Στεφανάδη, τον Αντιπεριφερειάρχη κ. Πανουράκη και τον Μητροπολίτη Σάμου Ευσέβιο προκειμένου να του τεθούν τα προβλήματα που αντιμετωπίζει η Σάμος και να αλλάξει τον σχεδιασμό της η κυβέρνηση.<br/><br/>«Θέτω την παραίτησή μου αν δεν παρθεί πίσω η απόφαση μετατροπής ενός νησιού σε ανοιχτή φυλακή. Σταθείτε δίπλα μου. Ο κόσμος με έβγαλε δήμαρχο και θα με ρίξει το σύστημα. Νοιώθω περήφανος που επί 2 ½ μήνες υπηρέτησα ως δήμαρχος» ανέφερε ο κ. Γιώργος Στάντζος κατά τη διάρκεια του έκτακτου δημοτικού συμβουλίου.<br/><br/>Κλείνει η Μόρια και επιστρέφουν τα κλειστά κέντρα<br/><br/>Υπενθυμίζεται ότι τη δημιουργία κλειστών κέντρων για πρόσφυγες και μετανάστες σε πρώτη φάση σε πέντε νησιά, τα οποία σχεδιάζεται να αντικαταστήσουν υπάρχοντα κέντρα ανακοίνωσε χθες ο κυβερνητικός εκπρόσωπος, Στέλιος Πέτσας, και ο υφυπουργός Εθνικής Άμυνας, Αλκιβιάδης Στεφανής.<br/><br/>Αναλυτικά, ο σχεδιασμός της κυβέρνησης για τις προσφυγικές δομές όπως παρουσιάστηκε:<br/><br/>Στη Λέσβο, θα κλείσει σταδιακά η υπάρχουσα Δομή στη Μόρια, ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+ ανθρώπων.<br/><br/>Στη Χίο, θα κλείσει η υπάρχουσα Δομή στη ΒΙΑΛ (κοντά στο χ. Χαλκείο), ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+<br/><br/>Στη Σάμο, θα κλείσει η υπάρχουσα Δομή – ΚΥΤ, στο Βαθύ, ενώ η υπό κατασκευή Δομή, θα επεκταθεί και θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+<br/><br/>Στην Κω, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 2.000+<br/><br/>Στη Λέρο, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 1.000+</p>
      <figure>
        <iframe src="https://www.youtube.com/embed/DUhVtIAfNRc" width="560" height="315" data-service="Youtube" scrolling="no"/>
      </figure>
    </article>
  </body>
</html>