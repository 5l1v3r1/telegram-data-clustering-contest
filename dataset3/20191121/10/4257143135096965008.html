<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/21/birosagon-bukott-el-a-ryanair-szigoru-csomagszabalya"/>
    <meta property="og:site_name" content="infostart"/>
    <meta property="article:published_time" content="2019-11-21T10:55:00+00:00"/>
    <meta property="og:title" content="Bíróságon bukott el a Ryanair szigorú csomagszabálya"/>
    <meta property="og:description" content="Túlzónak minősítette egy spanyol bíróság a brit fapados légitársaság csomagszabályzatát, és megtiltotta számára, hogy a jövőben változatlan formában alkalmazza."/>
  </head>
  <body>
    <article>
      <h1>Bíróságon bukott el a Ryanair szigorú csomagszabálya</h1>
      <address><time datetime="2019-11-21T10:55:00+00:00">21 Nov 2019, 10:55</time> by <a rel="author">Infostart</a></address>
      <h3>Túlzónak minősítette egy spanyol bíróság a brit fapados légitársaság csomagszabályzatát, és megtiltotta számára, hogy a jövőben változatlan formában alkalmazza.</h3>
      <p>Egy Madridból Brüsszelbe tartó utas olyan bőröndöt vitt magával, amely nem fér el a szemközti ülés alatt – az ingyenes kézipoggyász maximális mérete a Ryanairnél 20x25x40 centiméter – ezért a beszálláskor 20 eurót fizettettek vele. A fapados légitársaság már a 10 kilós, szabványos bőröndöt is feladott poggyásznak hívja, és csak akkor lehet felvinni a fedélzetre, ha valaki fizet érte.</p>
      <p>A spanyol bíróság szerint azonban a 10 kilós poggyász is könnyen elhelyezhető a kabinban, így a szabályzat túlzó, ezért érvénytelennek minősítette, és kötelezte a Ryanairt, hogy törölje a vonatkozó kitételt az utazási feltételei közül.</p>
      <p>A légitársaságnak kamatokkal együtt vissza kell fizetnie az utasnak a 20 eurót, de kártérítést nem kap – írja a BBC alapján a <a href="https://g7.hu/elet/20191121/elkaszalta-egy-birosag-a-ryanair-csomagszabalyzatat/">G7.hu.</a></p>
      <p>A jogerős ítélet ellenére a Ryanair közölte, hogy nem változtat a szabályzatán. "Egy félremagyarázott, elszigetelt eset nem korlátozza kereskedelmi szabadságunkat annak meghatározásában, hogy mekkora az ingyenesen felvihető kézipoggyász” – írta a vállalat.</p>
      <p>
        <i>Nyitókép: Pixabay</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/gazdasag/2019/10/27/jelentos-atalakitasba-fogott-a-budapesttol-bucsuzo-ir-ryanair"/>
        <a href="https://infostart.hu/gazdasag/2019/09/20/extra-koltsegek-repuleskor-van-legitarsasag-amely-bevetele-40-szazalekahoz-igy-jut"/>
        <a href="https://infostart.hu/belfold/2019/07/29/lepett-a-kormanyhivatal-a-diszkont-legitarsasag-ujabb-incidense-miatt"/>
        <a href="https://infostart.hu/kulfold/2019/02/04/ez-mely-utes-lehet-a-ryanairnek"/>
      </related>
    </article>
  </body>
</html>