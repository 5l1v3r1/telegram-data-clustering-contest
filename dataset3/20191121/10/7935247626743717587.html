<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/herkes-ayagina-yorganina-gore-uzatmali-215769h.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T10:47:29+00:00"/>
    <meta property="og:title" content="Herkes ayağına yorganına göre uzatmalı"/>
    <meta property="og:description" content="Türkiye Futbol Federasyonu Başkanı Nihat Özdemir, denk bütçeye çok önem verdiklerini açıklayıp, önemli uyarılarda bulundu."/>
  </head>
  <body>
    <article>
      <h1>Herkes ayağına yorganına göre uzatmalı</h1>
      <h2>Türkiye Futbol Federasyonu Başkanı Nihat Özdemir, denk bütçeye çok önem verdiklerini açıklayıp, önemli uyarılarda bulundu.</h2>
      <address>
        <time datetime="2019-11-21T10:47:29+00:00">21 Nov 2019, 10:47</time>
      </address>
      <p>Türkiye Futbol Federasyonu Başkanı (TFF) Nihat Özdemir, Uluslararası Futbol Ekonomi Formu'nda açıklamalarda bulundu. Özdemir, "Ekonomide dünyada söz sahibi olan ülkesiyiz. Futbol ekonomisinde de Avrupa'da 6. sıradayız. 2 milyar Dolar varan bir hacme sahibiz. Bu toplamda en büyük gelir kalemini yayınlar oluştururken, stadyum gelirleri, futbolcu satışları ve diğer gelirler bu ekonomiyi oluşturuyor. Gelir olarak hedefimiz yüksek seviyeye çıkmaktır. Bunu sağlayacak olanda sportif başarı ve marka değeri olacaktır" dedi.</p>
      <p>
        <b>SÜPER KUPA'NIN YAPISI DEĞİŞEBİLİR</b>
      </p>
      <p>A Milli Takım'ın 2020 Avrupa Şampiyonası finallerine katılarak büyük bir başarı sağladığını kaydeden Başkan Özdemir, "Bunu ülke ekonomisine büyük bir katkısı olduğu gibi federasyona da önemli bir katkısı olacaktır. Başta Şenol Güneş olmak üzere oyuncularımıza da teşekkür ediyor, şampiyonada da bizi gururlandıracaklarına ve marka değerine artı değer katacaklarına yürekten inanıyorum. Milli takımın başarısı liglerdeki rekabet için çok önemli. Futbol federasyonu olarak bizler marka değerinin atması için yoğun bir çaba sarf ediyoruz. Kulüpler Birliği Vakfı Başkanı Mehmet Sepil ile bir araya geldik ve daha fazla bir araya geleceğiz. Yapısal anlamda gerçekleştirilmesi gereken birçok iş var. Futbol ailesi olarak omuz omuza vermeliyiz. Verirsek büyük bir güç doğacaktır, bunun yolu da dostça rekabetten geçiyor. Premier Lig en büyük ekonomik yapıya sahip lig durumunda. Geçtiğimiz Ağustos'un 14'ünde ülkemizde oynanan UEFA Süper Kupa finalinde Chelsea- Liverpool maçına ev sahipliği yaptık. İki takımın mücadele öncesinde gala yemeğinde ortak sözleri oldu; 'Biz her gün dostuz, bir gün rakibiz' dediler. Biz de 'bir gün rakip 364 gün dost olmalıyız' dedik. Futbol pastasını büyütmeli, lezzet katmalı ve değerleştirebilmeliyiz. Süper Lig'in izlenme oranını arttırmalıyız. Yayıncı kuruluş 100 ülkede yayın yapmakta ve teşekkür ediyoruz yeni pazarlar yaratmalıyız. Süper Kupa'nın yapısında değişikliğe giderek 4 takımlı bir finalle oynaması değer katacaktır" şeklinde konuştu.</p>
      <p>
        <b>BİR DEĞİL İKİ TAKIM GÖNDERMELİYİZ</b>
      </p>
      <p>Gençlere yatırım yapmanın ve Avrupa'ya ihraç etmenin önemli bir gelir kaynağı olacağını dile getiren Nihat Özdemir, "Avrupa'da birçok kulüp Şampiyonlar Ligi gelirleri ile gelişiyor ve büyüyor. Avrupa kupalarına sürekli katılım ve başarı şart. Bir değil iki takım göndermeliyiz. 2007-2008'den bu yana tek takımla katılıyoruz. Kaybı siz hesap edin. Son yıllarda beklenen gelirden çok uzağız. Bu tabloyu tersine çevirmeliyiz ve başarıya odaklanmalıyız. Futbol ailesi olarak Cumhurbaşkanımız Recep Tayyip Erdoğan'a büyük destekleri için çok teşekkür ediyoruz. Futbola bu kadar yatırım yapan başka bir ülke yoktur. Her geçen gün gelir artıyor ama kontrolsüz bir harcama var. Gelirlerin 3-5 katını harcama lüksümüz yok. Federasyon olarak denk bütçeye çok önem veriyoruz. Kulüp lisans yönetmenliğini yeniledik ve harcama limiti getirdik. Herkes ayağını yorganına göre uzatmasını istiyoruz. Ocak ayından itibaren can yakacak kararlar almak zorunda kalacağız. Puan silme, para cezaları küme düşürme cezaları uygulanacak. Mali düzlüğe çıkmak için Gençlik ve Spor Bakanı Mehmet Muharrrem Kasapoğlu bize çok destek verdi ve futbol ailesi olarak çok teşekkür ediyorum" dedi.</p>
    </article>
  </body>
</html>