<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/21/maratoni-vita-a-magyar-parlamentben"/>
    <meta property="og:site_name" content="euronews"/>
    <meta property="article:published_time" content="2019-11-21T10:30:59+00:00"/>
    <meta property="og:title" content="Maratoni vita a magyar parlamentben"/>
    <meta property="og:description" content="Szerda este óta beszélnek az ellenzéki képviselők a szabályok szigorítása ellen."/>
  </head>
  <body>
    <article>
      <h1>Maratoni vita a magyar parlamentben</h1>
      <address><time datetime="2019-11-21T10:30:59+00:00">21 Nov 2019, 10:30</time> by <a rel="author">Pálfi Rita</a></address>
      <p>Folyamatos vitával próbálják megakadályozni az ellenzéki képviselők a magyar Országgyűlésben, hogy egy- a parlamenti szabályokat módosító törvényről döntés szülessen.</p>
      <p>A vita szerda este 11-kor kezdődött, egész éjjel beszéltek az ellenzéki képviselők. Csütörtök reggel egy rövid szünet után folytatták.</p>
      <p>Mivel reggel kilenckor még mindig tartott a vita az Országgyűlés működését, a képviselők jogállását és a házszabályt érintő, kormánypártok által kezdeményezett módosításról, ezért nem tudták elkezdeni a csütörtöki ülésnap napirendjét.</p>
      <p>Cikkünk megjelenésekor, (fél 11 után öt perccel) is tart még a vita. Az élő közvetítést <a href="https://www.parlament.hu/plenaris-elokozvetites">ide kattintva</a> követhetik.</p>
      <h3>Mi ellen tiltakoznak?</h3>
      <p>Több kormánypárti képviselő, köztük Kocsis Máté és Harrach Péter nyújtott be egy törvénymódosítást, melyben megszigorítják a fegyelmi szabályokat. Akár fél évi fizetését megvonhatják és 60 napra (vagy 24 ülésnapra) kitilthatják azt a képviselőket. A módosítás arra is lehetőséget nyújt, hogy egy képviselőt kitiltsanak a Parlament és a Képviselői Irodaház épületéből.</p>
      <h3>Milyen érvek hangzottak el a maratoni vitában?</h3>
      <p>Mátrai Márta fideszes képviselő szerint "a változtatások nem jelentik a képviselői jogok korlátozását, csupán keretbe kívánják foglalni a rájuk vonatkozó magatartási normák korlátait". Mátrai szerint minderre nem lenne szükség, ha minden "törvényhozó értő módon használná jogosítványait".</p>
      <p>Az ellenzék azonban gyakran trágársággal, akadályoztatással és fenyegetéssel lépi át a képviselők parlamenti beszédjogát, ami félelmet, felháborodást vált ki az állampolgárokból - mondat a fideszes képviselő.</p>
      <p>Eddig egy ellenzéki képviselő trágár táblája sértette leginkább a Ház méltóságát, de ehhez hasonló "szellemi trágárságnak" tekinthető több kormánypárti politikus felszólalása is, mondta Balczó Zoltán jobbikos képviselő. Példaként azt említette, mikor egy államtitkár bevándorláspárti egyesületnek nevezte a Jobbikot.</p>
      <p>A kormány "makacs titkolózása" vezetett oda, hogy az ellenzéki képviselőknek a közintézményekben kell tájékozódniuk - mondta Demeter Márta, az LMP képviselője. Az előzetes bejelentkezés bevezetése ebben a helyzetben arra alkalmas, hogy az ellenzéki képviselők fogadását valamilyen indokból elutasítsák, elhalasszák - tette hozzá.</p>
      <p>A kormánypártok elvették annak a lehetőségét, hogy értelmes vitákat lehessen folytatni a parlamentben - érvelt Korózs Lajos MSZP-s képviselő.</p>
      <p>Mekkora felzúdulás lett volna a jobboldali padsorokban, ha a Horn- vagy a Gyurcsány-kormányok idején egy hasonló előterjesztéssel állt volna elő a baloldal - tette fel a költői kérdést Mesterházy Attila, az MSZP képviselője.</p>
      <p>Az ellenzéket megpróbálják kizárni abból, hogy gyakorolhassák a népképviseletet. A kormányzat azokat a választókat akarja kizárni, akik az ellenzékre szavaztak - mondta Szilágyi György, a Jobbik képviselője.</p>
      <p>Bősz Anett (független) képviselő többször is felszólalt, többek közt arról beszélve, hogy "a törvény olyan gumiszabályokat ad a kormány kezébe, amikkel bosszúhadjáratot lehet folytatni az ellenzék ellen".</p>
      <p>A javaslat akkor lenne pontos, ha társulna hozzá egy etikai kódex, amiben megneveznék, hogy melyek azok a szavak és kijelentések, amelyek nem hangozhatnak el az ülésteremben - mondta Hohn Krisztina LMP-s képviselő. Attól tart, hogy olyan megszólalásokért is ki fognak tiltani képviselőket, amelyek nem feltétlenül obszcénak, tette hozzá.</p>
    </article>
  </body>
</html>