<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/svit/20191121-pentagon-obitsyaye-najblyzhchym-chasom-vyplatyty-ukrayini-vijskovu-dopomogu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T10:08:00+00:00"/>
    <meta property="og:title" content="Пентагон обіцяє найближчим часом виплатити Україні військову допомогу"/>
    <meta property="og:description" content="Уряд США планує передати Україні решту невиплаченої військової допомоги. Це має відбутися уже найближчим часом."/>
  </head>
  <body>
    <article>
      <h1>Пентагон обіцяє найближчим часом виплатити Україні військову допомогу</h1>
      <address>
        <time datetime="2019-11-21T10:08:00+00:00">21 Nov 2019, 10:08</time>
      </address>
      <p>Уряд США планує передати Україні решту невиплаченої військової допомоги. Це має відбутися уже найближчим часом.</p>
      <p>Представник Пентагону полковник Томас Кемпбелл запевняє, що уряд США зобов’язується виплатити $35,2 млн згідно з укладеним договором, за яким Україна повинна отримати всю суму − $250 млн до кінця 2019 року.</p>
      <blockquote>– Конгрес не керував прискореним зобов’язанням фондів, проте департамент прискорює надання санкціонованої допомоги Україні і зобов’язується як можна швидше виділити ці кошти згідно з процедурами укладення договорів, як того вимагає закон, — повідомив Кемпбелл.</blockquote>
      <p>
        <b>Читайте: </b>
        <a href="https://fakty.com.ua/ua/uncategory/20191118-kyyiv-otrymav-groshi-bez-umov-zelenskyj-ne-znav-pro-blokuvannya-dopomogy-tramp/">Київ отримав гроші без умов, Зеленський не знав про блокування допомоги – Трамп</a>
      </p>
      <p>19 листопада група сенаторів від Демократичної партії звернулася до Міністерства оборони США з вимогою відзвітувати про надання Україні військової допомоги.</p>
      <p>Нагадаємо, 29 серпня стало відомо, що президент США Дональд Трамп розпорядився провести перегляд військової допомоги Україні. Через це на час кошти заморозили.</p>
      <p>Пізніше <a href="https://fakty.com.ua/ua/ukraine/20191109-derzhdepartament-rozmorozyv-dopomogu-ukrayini-do-rozporyadzhennya-trampa/">допомогу Україні розблокували</a>. Однак у вересні в США розгорівся скандал навколо липневої телефонної розмови Трампа з президентом України Володимиром Зеленським.</p>
      <p>Опоненти Трампа наполягають на тому, що лідер США під час телефонної бесіди намагався переконати Зеленського почати розслідування діяльності в Україні сина колишнього віце-президента США Джозефа Байдена в обмін на надання фінансової та військової допомоги Києву.</p>
    </article>
  </body>
</html>