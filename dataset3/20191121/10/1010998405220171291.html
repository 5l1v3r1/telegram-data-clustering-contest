<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/choveshkijat-mozak-se-preprogramira-ako-bade-premahnata-ednata-mu-polovina.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T10:04:00+00:00"/>
    <meta property="og:title" content="Човешкият мозък се препрограмира, ако бъде премахната едната му половина"/>
    <meta property="og:description" content="Учените твърдят, че дори мозъчни процеси като говор, който изисква и двете полукълба, остават напълно незасегнати от липсата"/>
  </head>
  <body>
    <article>
      <h1>Човешкият мозък се препрограмира, ако бъде премахната едната му половина</h1>
      <h2>Учените твърдят, че дори мозъчни процеси като говор, който изисква и двете полукълба, остават напълно незасегнати от липсата</h2>
      <address><time datetime="2019-11-21T10:04:00+00:00">21 Nov 2019, 10:04</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Човешкият мозък има свойството да се препрограмира, ако една от половините му бъде премахната оперативно, твърдят учени, цитирани от „Индипендънт“.</p>
      <p>За да установят как това се случва, в експеримента са участвали шестима възрастни, които са били подложени на хемисферектомия в ранна детска възраст – операция, която премахва едната част от мозъка с цел да се намалят епилептични пристъпи. Освен тях участие са взели и шестима контролни участника – хора с цели мозъци.</p>
      <p>Участниците били изследвани с помощта на ядрено-магнитен резонанс, с който са наблюдавани мозъчните им процеси.</p>
      <p>Учените наблюдавали части от мозъка, които отговарят за зрението, движението, емоциите и когнитивното мислене на хората. Данните били сравнени и с тези на 1500 „типични мозъка“.</p>
      <p>Лекарите установили, че тези хора, чийто мозъци са оперирани в ранна детска възраст, извършват абсолютно същите процеси, но на по-малка площ. Според медиците мозъкът сам компенсира липсата на едната си половина, формирайки много по-силни и здрави връзки, като по този начин работи със същите обороти като на цял мозък.</p>
      <p>Не само това – учените твърдят, че дори мозъчни процеси като говор, който изисква и двете полукълба, остават напълно незасегнати от липсата.</p>
      <p>„Почти можеш да забравиш за състоянието на тези хора, когато ги видиш за първи път. Когато седна пред компютъра и видя изображенията на половин мозък, направени със скенера, все още се изненадвам“, казва авторът на изследването Дорит Клиеман.</p>
      <p>Въпреки откритието, учените алармират, че хора с едно мозъчно полукълбо са много по-податливи на травми на главата. Един лек удар или падане от колело, например, може да бъде фатален.</p>
    </article>
  </body>
</html>