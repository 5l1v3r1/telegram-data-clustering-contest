<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019589/%D9%81%D8%B1%D9%85%D8%A7%D9%86%D8%AF%D8%A7%D8%B1%D8%A7%D9%86-%D8%A7%D8%B9%D8%AA%D8%A8%D8%A7%D8%B1-%D9%84%D8%A7%D8%B2%D9%85-%D8%A8%D8%B1%D8%A7%DB%8C-%D8%B3%D8%A7%D9%85%D8%A7%D9%86%D8%AF%D9%87%DB%8C-%DA%AF%D9%84%D8%B2%D8%A7%D8%B1-%D8%B4%D9%87%D8%AF%D8%A7-%D8%B1%D8%A7-%D8%AF%D8%B1-%D8%A8%D9%88%D8%AF%D8%AC%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:37:16+00:00"/>
    <meta property="og:title" content="فرمانداران اعتبار لازم برای ساماندهی گلزار شهدا را در بودجه سال آینده پیش‌بینی کنند"/>
    <meta property="og:description" content="ایسنا/چهارمحال و بختیاری استاندار چهارمحال و بختیاری در خصوص ساماندهی گلزار شهدا، گفت: فرمانداران مزار شهدایی که در محل روستاها است و جاده دسترسی نامناسبی داشته و فاقد امکاناتی همچون آب و برق است، اعتبار مورد نیاز برای ساماندهی آن‌ها را در بودجه سال آینده پیش‌بینی کنند."/>
  </head>
  <body>
    <article>
      <h6 class="kicker">استاندار چهارمحال و بختیاری:</h6>
      <h1>فرمانداران اعتبار لازم برای ساماندهی گلزار شهدا را در بودجه سال آینده پیش‌بینی کنند</h1>
      <address><time datetime="2019-11-21T10:37:16+00:00">21 Nov 2019, 10:37</time> by <a rel="author">ساناز صیدی</a></address>
      <p>ایسنا/چهارمحال و بختیاری استاندار چهارمحال و بختیاری در خصوص ساماندهی گلزار شهدا، گفت: فرمانداران مزار شهدایی که در محل روستاها است و جاده دسترسی نامناسبی داشته و فاقد امکاناتی همچون آب و برق است، اعتبار مورد نیاز برای ساماندهی آن‌ها را در بودجه سال آینده پیش‌بینی کنند.</p>
      <p>اقبال عباسی ۳۰ آبان‌ماه در شورای هماهنگی حفظ آثار و نشر ارزش‌های دفاع مقدس استان، اظهار کرد: هر چه مدیر و مسئول در نظام جمهوری اسلامی وجود دارد مدیون شهدا هستیم.</p>
      <p>وی افزود: خوشبختانه حذف نام شهدا از خیابان‌ها و معابر در استان وجود نداشته است، که باید از این به بعد هم این امر رخ ندهد و شهرداران در نامگذاری خیابان‌ها و معابر عمومی شهر به نام شهدا، دقت لازم را داشته باشند.</p>
      <p>عباسی در خصوص ساماندهی گلزار شهدا، گفت: فرمانداران مزار شهدایی که در محل روستاها است و جاده دسترسی نامناسبی داشته و فاقد امکاناتی همچون آب و برق است، اعتبار مورد نیاز برای ساماندهی آن‌ها را در بودجه سال آینده پیش‌بینی کنند.</p>
      <p>در ادامه سرهنگ منوچهر ذوالفقاری مدیرکل بنیاد حفظ آثار و نشر ارزش‌های دفاع مقدس استان، با اشاره به وجود ۱۲۱ شهید گمنام در استان، اظهار کرد: از این تعداد ۳۱ شهید دارای یادمان است که از ۱۶ یادمان رونمایی شده، ۱۰ یادمان در حال اجرا و ۱۳ یادمان در حال طراحی بوده که مشکل اصلی جاده دسترسی و نبود امکاناتی همچون آب و برق است.</p>
      <p>وی گفت: آیین نکوداشت پیشکسوتان جهاد مقاومت که قرار بود ۷ مهرماه در استان انجام شود، تنها در دو شهرستان برگزار شد که این امر یکی از معایب استان لحاظ شده است.</p>
      <p>سرهنگ ذوالفقاری ادامه داد: در طول سال‌های آینده بناست این مراسم برگزار شود که از فرمانداران درخواست می‌شود برای سال‌های آتی برنامه‌ریزی لازم انجام شود.</p>
      <p>وی در خصوص مرکز فرهنگی موزه دفاع مقدس استان، تصریح کرد: در طول ۴ سال پیمانکار مشخص شده برای این کار، با سرعت پایینی کار می‌کرد که با تغییر پیمانکار پروژه در حال ساخت است و اعتبار در نظر گرفته شده برای ساخت این مرکز فرهنگی از ۲ میلیارد تومان به ۸ میلیارد تومان رسید.</p>
      <p>مدیر بنیاد حفظ آثار و نشر ارزش‌های دفاع مقدس استان گفت: بناست نمای ساختمان و طبقه همکف این مرکز فرهنگی برای دهه فجر امسال افتتاح شود.</p>
      <p>وی با اشاره به اینکه در برخی نقاط کشور خیابان‌هایی که به نام شهدا نامگذاری شده بود، نام شهید را حذف کردند، گفت: یکی از ماموریت‌های بنیاد حفظ آثار و نشر ارزش‌های دفاع مقدس جلوگیری از نابودی و  به فراموشی سپردن نام شهدا است که  خوشبختانه در این استان گزارشی ارائه نشد.</p>
      <p>در ادامه فریبرز نجفی مدیرکل بنیاد شهید و امور ایثارگران استان بیان کرد: یکی از مشکلاتی که در ساماندهی  گلزار شهدا وجود دارد نبود امتیازات آب و برق و جاده دسترسی است که قرار شد براساس اولویت هر شهرستان با تخصیص اعتباراتی در بودجه سالانه، این کار صورت گیرد.</p>
      <p>وی خاطرنشان کرد: اعتبار برآورد شده برای گلزارهای تک شهیدی ۷ میلیارد تومان بوده که اگر ۶۰ درصد این مبلغ اختصاص داده شود تا سال ۹۹ تمامی گلزارهای شهدای استان ساماندهی می‌شوند.</p>
      <p>انتهای پیام</p>
    </article>
  </body>
</html>