<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/suzitisi-gia-tin-anatheorisi-sto-epikentro-poiniki-euthuni-upourgon-kai-psifos-ellinon-tou-exoterikou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-21T10:00:00+00:00"/>
    <meta property="og:title" content="Συζήτηση για την αναθεώρηση: Στο επίκεντρο ποινική ευθύνη υπουργών και ψήφος Ελλήνων του εξωτερικού"/>
    <meta property="og:description" content="Το άρθρο 86 για την ποινική ευθύνη υπουργών, η ψήφος των Ελλήνων του εξωτερικού, το ακαταδίωκτο των βουλευτών και το εκλογικό σύστημα, βρίσκονται στην ημερήσια διάταξη της …"/>
  </head>
  <body>
    <article>
      <h1>Συζήτηση για την αναθεώρηση: Στο επίκεντρο ποινική ευθύνη υπουργών και ψήφος Ελλήνων του εξωτερικού</h1>
      <address>
        <time datetime="2019-11-21T10:00:00+00:00">21 Nov 2019, 10:00</time>
      </address>
      <p>Το άρθρο 86 για την ποινική ευθύνη υπουργών, η ψήφος των Ελλήνων του εξωτερικού, το ακαταδίωκτο των βουλευτών και το εκλογικό σύστημα, βρίσκονται στην ημερήσια διάταξη της Ολομέλειας της Βουλή στη σημερινή συζήτηση για την αναθεώρηση του Συντάγματος.</p>
      <p>Δύο είναι τα πιο κρίσιμα και επίμαχα ζητήματα που αναμένεται να είναι πεδίο έντονων αντιπαραθέσεων και ζυμώσεων μεταξύ των κομμάτων, στη σημερινή συνεδρίαση.<br/>Η πρόταση του ΣΥΡΙΖΑ για εισαγωγή ερμηνευτικής δήλωσης στο άρθρο 86 περί ποινικής ευθύνης υπουργών και η πρόταση της κυβέρνησης για τη ψήφο των Ελλήνων του Εξωτερικού.</p>
      <p>Σε ό,τι αφορά στην πρώτη περίπτωση, υπάρχει ευρύτατη συναίνεση επί της αρχής, στην κατεύθυνση να διευρυνθεί η αποσβεστική προθεσμία για τα υπουργικά αδικήματα, ώστε να καταργηθεί ο σύντομος χρόνος παραγραφής που ισχύει τώρα και να ισχύσει ό,τι ορίζει ο Ποινικός Κώδικας για όλους τους πολίτες.</p>
      <p>Ωστόσο, από την κυβερνητική πλειοψηφία υπάρχουν έντονες αντιδράσεις στη πρόταση του ΣΥΡΙΖΑ για την εισαγωγή ερμηνευτικής δήλωση στο άρθρο 86 ώστε να έχει αναδρομική ισχύ και ορίζει ότι «έννοια του άρθρου αυτού, τα αδικήματα της παραγράφου 1 δεν περιλαμβάνονται όσα τελέστηκαν απλώς επ'ευκαιρία της άσκησης των υπουργικών καθηκόντων».</p>
      <p>Στο δεύτερο ζήτημα για τη ψήφο των Ελλήνων του εξωτερικού, υπάρχει πλήρης ομοφωνία των κομμάτων -μετά και τη συμφωνία τους στη Διακομματική Επιτροπή του Υπουργείου Εσωτερικών- για το δικαίωμα των Ελλήνων του εξωτερικού να ψηφίζουν από τον τόπο διαμονής τους. Ωστόσο οι θέσεις τους αποκλίνουν αναφορικά με τον τρόπο που θα γίνεται αυτό και για το αν θα οριστούν στο Σύνταγμα οι περιορισμοί που θα ισχύσουν για τους Έλληνες του εξωτερικού που θα διευκολύνονται στην άσκηση του εκλογικού τους δικαιώματος.</p>
      <p>Για την ψήφο των Ελλήνων του εξωτερικού η ΝΔ προτείνει στο άρθρο 54 παρ. 4 προσθήκη παραγράφου που ορίζει ότι:</p>
      <p>«Με τον νόμο της παραγράφου 4 του άρθρου 51 μπορεί να τίθενται προϋποθέσεις στην άσκηση του εκλογικού δικαιώματος στον τόπο διαμονής τους από τους εκλογείς που βρίσκονται έξω από την επικράτεια, όπως αυτοπρόσωπη παρουσία σε εκλογικό τμήμα, χρόνος απουσίας από τη χώρα ή παρουσία στη χώρα για ορισμένο χρόνο στο παρελθόν. Με τον νόμο του προηγούμενου εδαφίου μπορεί να ορίζεται ότι ορισμένες θέσεις του ψηφοδελτίου επικρατείας κάθε κόμματος της παραγράφου 3 του παρόντος άρθρου καταλαμβάνονται υποχρεωτικά από απόδημους εκλογείς. Νόμος μπορεί να προβλέπει ότι η ψήφος των εκλογέων που ψηφίζουν σε εκλογικά τμήματα έξω από την Επικράτεια δεν προσμετράται σε συγκεκριμένη εκλογική περιφέρεια αλλά μόνο σε επίπεδο επικρατείας. Με τον νόμο της παραγράφου 1 του παρόντος άρθρου μπορεί να καθιερώνονται μία ή περισσότερες εκλογικές περιφέρειες απόδημου Ελληνισμού, κατά παρέκκλιση της παραγράφου 2 του παρόντος άρθρου».</p>
      <p>Από την πλευρά του, ο ΣΥΡΙΖΑ εισηγείται προσθήκη στο άρθρο 54 παρ. 4 σύμφωνα με την οποία:</p>
      <p>«Με τον νόμο της παραγράφου 4 του άρθρου 51 μπορεί να ορίζεται ότι έως πέντε βουλευτές εκλέγονται σε ευρύτερες εκλογικές περιφέρειες μόνιμης εγκατάστασης απόδημου Ελληνισμού, με ενιαίο ψηφοδέλτιο σε κάθε μία από αυτές».</p>
      <p>Να σημειωθεί ότι η κυβερνητική πλειοψηφία απορρίπτει και την πρόταση του ΣΥΡΙΖΑ για εισαγωγή ερμηνευτικής δήλωσης στο άρθρο 54 για την απλή αναλογική που ορίζει ότι: «Εκλογικό σύστημα θεωρείται αναλογικό, εφόσον το τελικό ποσοστό κατανομής των βουλευτικών εδρών δεν αποκλίνει περισσότερο από δέκα τοις εκατό από το αντίστοιχο ποσοστό ψήφων που έλαβε κάθε συνδυασμός στο σύνολο της Επικράτειας. Επιτρέπεται η θέσπιση ελάχιστου ορίου ποσοστού ψήφων για την εκλογή βουλευτών, εφόσον αυτό δεν υπερβαίνει το τρία τοις εκατό».</p>
      <p>Η συνεδρίαση θα αρχίσει στις 12:00 το μεσημέρι και θα συζητηθούν δύο θεματικές ενότητες.</p>
      <p>Η πρώτη θεματική ενότητα αφορά:</p>
      <p>-'Αρθρο 62: Ακαταδίωκτο των βουλευτών</p>
      <p>-'Αρθρο 86 παρ. 3: Δίωξη μελών της κυβέρνησης, Ειδικό Δικαστήριο</p>
      <p>'Αρθρο 86 και εισαγωγή ερμηνευτικής δήλωσης: Δίωξη μελών της κυβέρνησης, Ειδικό Δικαστήριο</p>
      <p>Η δεύτερη θεματική ενότητα περιλαμβάνει:</p>
      <p>-'Αρθρο 54 παρ. 1 και 4 και εισαγωγή ερμηνευτικής δήλωσης: Εκλογικό σύστημα, εκλογικές περιφέρειες, βουλευτές επικρατείας</p>
      <p>-'Αρθρο 56 προσθήκη παραγράφου 5: Κωλύματα εκλογιμότητας</p>
      <p>Πηγή: ΑΠΕ-ΜΠΕ</p>
    </article>
  </body>
</html>