<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hakolhayehudi.co.il/item/Jewish_identity/19_%D7%A9%D7%A0%D7%95%D7%AA_%D7%9E%D7%90%D7%A1%D7%A8_%D7%94%D7%95%D7%98%D7%9C%D7%95_%D7%A2%D7%9C_%D7%A8%D7%95%D7%A6%D7%97_%D7%AA%D7%94%D7%99%D7%9C%D7%94_%D7%A0%D7%92%D7%A8_%D7%94%D7%99_%D7%93"/>
    <meta property="og:site_name" content="הקול היהודי"/>
    <meta property="article:published_time" content="2019-11-21T10:17:00+00:00"/>
    <meta property="og:title" content="19 שנות מאסר לערבי שרצח את בת זוגו תהילה נגר הי&quot;ד"/>
    <meta property="og:description" content="ראאד רושרוש, שהורשע במסגרת עסקת טיעון בהריגה במקום ברצח, יאלץ גם לפצות את המשפחה בכרבע מיליון ש&quot;ח. &quot;ניצל את תמימותה בכדי לבזותה ולהביא למותה באופן אכזרי&quot;"/>
  </head>
  <body>
    <article>
      <h1>19 שנות מאסר לערבי שרצח את בת זוגו תהילה נגר הי"ד</h1>
      <h2>ראאד רושרוש, שהורשע במסגרת עסקת טיעון בהריגה במקום ברצח, יאלץ גם לפצות את המשפחה בכרבע מיליון ש"ח. "ניצל את תמימותה בכדי לבזותה ולהביא למותה באופן אכזרי"</h2>
      <address><time datetime="2019-11-21T10:17:00+00:00">21 Nov 2019, 10:17</time> by <a rel="author">יהודה פרל</a></address>
      <p>בית המשפט המחוזי בנצרת גזר היום (חמישי) 19 שנות מאסר על ראאד רושרוש וכן פיצוי כספי, לאחר שהורשע בהריגת בת זוגו היהודיה תהילה נגר הי"ד.</p>
      <p>פרקליטות המדינה חתמה עם <a href="https://www.hakolhayehudi.co.il/item/Jewish_identity/%D7%A8%D7%A6%D7%97_%D7%90%D7%AA_%D7%97%D7%91%D7%A8%D7%AA%D7%95_%D7%94%D7%99%D7%94%D7%95%D7%93%D7%99%D7%94_%D7%91%D7%90%D7%9B%D7%96%D7%A8%D7%99%D7%95%D7%AA_%D7%95%D7%9C%D7%90_%D7%99%D7%95%D7%A8%D7%A9%D7%A2_%D7%91%D7%A8%D7%A6%D7%97">רושרוש על הסדר טיעון</a>, לפיו רושרוש הודה והורשע בעבירה של הריגה, במקום עבירת רצח בה הואשם קודם לכן. כמו כן, הורשע רושרוש בעבירה של תקיפה הגורמת חבלה של ממש במספר מקרים, הדחה בחקירה בנסיבות מחמירות ושיבוש מהלכי משפט.</p>
      <ul>
        <li>
          <a href="http://hakolhayehudi.activetrail.biz/%D7%94%D7%A8%D7%A9%D7%9E%D7%94-%D7%9C%D7%AA%D7%A4%D7%95%D7%A6%D7%AA-%D7%95%D7%95%D7%A6%D7%90%D7%A4">הירשמו לתפוצת הווצאפ של הקול היהודי &gt;&gt;</a>
        </li>
        <li>
          <a href="http://hakolhayehudi.activetrail.biz/%D7%94%D7%A8%D7%A9%D7%9E%D7%94-%D7%9C%D7%A0%D7%99%D7%95%D7%96%D7%9C%D7%98%D7%A8">הירשמו לניוזלטר שלנו &gt;&gt;</a>
        </li>
        <li>
          <a href="https://play.google.com/store/apps/details?id=web2application.a43561554994955.com.myapplication">הורד את האפליקציה של הקול היהודי &gt;&gt;</a>
        </li>
      </ul>
      <p>השופטים אסתר הלמן, יפעת שיטרית וסאאב דבור, כתבו בהכרעת הדין, כי "ללא כל סיבה, החל הנאשם לתקוף את המנוחה, חנק אותה וחבט בחוזקה בפניה עד שגרם לה לדימום רב ולאובדן הכרה. לאחר כל זאת, רוצץ הנאשם את ראשה של המנוחה באמצעות אבן כבדה, גרם למותה והותירה שרועה במקום".</p>
      <figure>
        <img src="https://hakolhayehudi.co.il/Uploads/2017/01/2291650-18.jpg"/>
        <figcaption>"רצח אכזרי במיוחד". זירת הרצח בצפון</figcaption>
      </figure>
      <p>עוד הוסיפו השופטים וכתבו, כי "פרץ אלימות זה היווה סופה של מערכת יחסים כבת שנתיים, אשר במהלכה הפגין הנאשם אלימות כלפי המנוחה, נהג להכותה, להכאיב לה, להשפילה ולבזותה". כמו כן, במהלך הדיון ציינו השופטים כי "על אף אלימותו של הנאשם כלפיה, המנוחה המשיכה בקשר עמו לאחר שהיה מתנצל ומבטיח שהדבר לא ישנה".</p>
      <p>בפרקליטות אמרו במהלך הדיונים, כי "מדובר בתיק שנסיבותיו מזעזעות. הנאשם ניצל את התמימותה של המנוחה ואת הרגשות שחשה כלפיו, על מנת לתקוף אותה, להכאיב לה, לבזותה, להשפילה ולבסוף להביא למותה באופן אכזרי במיוחד".</p>
      <p>גזר הדין נגד רושרוש כולל 19 שנות מאסר בפועל, מתוכן תקוזז תקופת מעצרו בתקופה של קרוב לשנתיים. כמו כן, נגזרו עליו 24 חודשי מאסר על תנאי למשך שלוש שנים. כמו כן על רושרוש לפצות את משפחת נגר בסכום של 258,000 ₪.</p>
    </article>
  </body>
</html>