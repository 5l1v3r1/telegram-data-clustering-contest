<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zaujimavosti/1982910_zahada-v-anglickej-dedine-v-uliciach-sa-objavuju-zvazky-bankoviek"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-21T10:55:00+00:00"/>
    <meta property="og:title" content="Záhada v anglickej dedine: V uliciach sa objavujú zväzky bankoviek"/>
    <meta property="og:description" content="Poctiví nálezcovia peniaze vždy prinesú na políciu."/>
  </head>
  <body>
    <article>
      <h1>Záhada v anglickej dedine: V uliciach sa objavujú zväzky bankoviek</h1>
      <h2>Poctiví nálezcovia peniaze vždy prinesú na políciu.</h2>
      <address><time datetime="2019-11-21T10:55:00+00:00">21 Nov 2019, 10:55</time> by <a rel="author">LONDÝN/TASR</a></address>
      <p>Britská dedinka Blackhall Colliery, ktorá sa v minulosti zviditeľnila, keď sa jej pláž objavila vo filme Zastavte Cartera z roku 1971, zápasí rovnako ako mnohé ďalšie bývalé banské dediny na severovýchode Anglicka s ekonomickými ťažkosťami. V ostatnom čase sa však na jej uliciach objavujú záhadné zväzky bankoviek, informovala v stredu agentúra AFP.</p>
      <p>Polícia grófstva Durham, v ktorom dedina leží, uviedla, že na uliciach za ostatných päť rokov našli 13 takýchto zväzkov. V každom z nich bolo 2000 libier v 20 librových bankovkách, takže ich celková hodnota dosahuje 26 000 libier (30 300 eur).</p>
      <p>"Tieto zväzky sú vždy ponechané na voľnom priestranstve, ako napríklad na chodníkoch, kde ich objavia náhodní okoloidúci, ktorí ich odovzdajú úradom," povedal detektív John Forster.</p>
      <figure>
        <iframe src="https://www.youtube.com/embed/27qofiV1M3U" width="640" height="360" data-service="Youtube" scrolling="no"/>
      </figure>
      <p>Zatiaľ posledný zväzok bankoviek objavili v pondelok. Išlo pritom už o štvrtý takýto nález v tomto roku.</p>
      <p>Detektív Forster uviedol, že vyšetrovanie prípadu dosiaľ nijakú odpoveď neprinieslo, obyvateľov Blackhall Colliery však pochválil za to, akého "neuveriteľného komunitného ducha" prejavili, keď nájdené bankovky odovzdali. Viaceré britské médiá v súvislosti s týmto javom dedinu označili za najpoctivejšie miesto v Británii.</p>
      <p>Samotní dedinčania pre denník The Guardian vyjadrili špekulácie, že záhadný darca by mohol byť "jedným z utajených milionárov", či dokonca akými miestnym Santa Clausom.</p>
      <p>Dedina Blackhall Colliery zápasí s ekonomickými ťažkosťami, podobne ako aj iné bývalé banské oblasti, už od 80. rokov minulého storočia, keď v nej ukončili ťažbu uhlia.</p>
    </article>
  </body>
</html>