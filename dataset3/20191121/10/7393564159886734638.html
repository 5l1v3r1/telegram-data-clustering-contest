<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2580200/andriu-sadovomu-ogolosili-pidozru-u-zlovzivanni-vladou"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-21T10:26:00+00:00"/>
    <meta property="og:title" content="Андрію Садовому оголосили підозру у зловживанні владою"/>
    <meta property="og:description" content="Cпеціалізована антикорупційна прокуратура оголосила меру Львова Андрію Садовому підозру у зловживанні владою"/>
  </head>
  <body>
    <article>
      <h1>Андрію Садовому оголосили підозру у зловживанні владою</h1>
      <address><time datetime="2019-11-21T10:26:00+00:00">21 Nov 2019, 10:26</time> by <a rel="author">Юлія Лавришин</a></address>
      <p>
        <i>Спеціалізована антикорупційна прокуратура оголосила про підозру у зловживанні владою міському голові Львова Андрію Садовому.</i>
      </p>
      <p>Про це 21 листопада Андрій Садовий повідомив у відеозаписі, який опублікував у своєму Facebook, уточнивши, що підозра оголошена у справі будівництва індустріального парку у Рясному. “У 2015 році місто Львів на відкритому інвестиційному конкурсі залучило інвестора – компанію CTP. Ми від цієї компанії за землю отримали 54 млн грн. Було поле, де корови паслися. На цьому полі компанія має збудувати індустріальний парк. Починаючи з 2015-2016р оків і далі – блокування зі всіх сторін. На рівні влади держави, генеральної прокуратури. На той час компанія CTP збудувала парки в Румунії, в інших країнах”, – заявив Андрій Садовий.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fandriy.sadovyi%2Fvideos%2F571265123648847%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Пізніше пресслужба Львівської міської ради опублікувала фото з вручення підозри і сам документ. З документу випливає, що Андрію Садовому інкримінують вчинення злочинів, передбачених ч.2 ст.28 (Вчинення злочину групою осіб, групою осіб за попередньою змовою, організованою групою або злочинною організацією) та ч.2 ст.364 (Зловживання владою або службовим становищем). Відтак йому може загрожувати від 5 до 8 років ув'язнення.</p>
      <slideshow>
        <figure>
          <img src="https://s.032.ua/section/newsInText/upload/images/news/intext/000/051/468/7834378112614213607329052029832699782365184n_5dd68dd80a2f0.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/468/710940434739814999020742200635835383021568n_5dd68dd6eee78.jpg"/>
        </figure>
      </slideshow>
      <p>Нагадаємо, нідерландська компанія CTP у 2015 році перемогла в міжнародному конкурсі та отримала право управління майбутнім індустріальним парком площею понад 23 га у промисловій зоні Рясне-2 у Львові. За землю голландці заплатили 52 млн грн і мали інвестувати в інфраструктуру парку 50 млн євро та створити понад 3 тис. нових робочих місць. </p>
      <p>Однак будівництво індустріального парку поки так і не почалося через відкрите кримінальне провадження, а також через численні протести.</p>
      <p>У листопаді 2017 року правоохоронці провели обшуки у кабінетах Львівської міської ради в межах цього провадження. За версією прокуратури, землю під індустріальний парк продали за зниженою ціною в 52 млн грн замість 140 млн грн, про які свідчила грошова оцінка. </p>
      <p>Нагадаємо також, що у грудні 2018 року Андрій Садовий повідомив, що <a href="https://www.032.ua/news/2252789/v-rasnomu-vidnovlat-budivnictvo-persogo-u-lvovi-industrialnogo-parku">будівництво індустріального парку таки відновлять</a>.</p>
    </article>
  </body>
</html>