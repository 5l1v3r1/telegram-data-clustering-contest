<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/americane-s-italy-dohrali-na-finale-davis-cupu-ve-ctyri-rano/1823583?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T10:39:00+00:00"/>
    <meta property="og:title" content="Američané s Italy dohráli na finále Davis Cupu ve čtyři ráno"/>
    <meta property="og:description" content="Madrid - Až po čtvrté hodině ranní skončil dnes na finálovém turnaji Davisova poháru v Madridu zápas mezi americkými a italskými tenisty. Výběr USA zvítězil 2:1 poté, co Sam Querrey a Jack Sock zdolali Simonea Bolelliho a Fabia Fogniniho 6:7, 7:6 a 6:4. Už po prvním setu čtyřhry přitom bylo jasné, že ani jeden z týmů nemá šanci postoupit ze skupiny do čtvrtfinále."/>
  </head>
  <body>
    <article>
      <h1>Američané s Italy dohráli na finále Davis Cupu ve čtyři ráno</h1>
      <address><time datetime="2019-11-21T10:39:00+00:00">21 Nov 2019, 10:39</time> by <a rel="author" href="http://www.ctk.cz/" target="_blank">ČTK</a></address>
      <p>Madrid - Až po čtvrté hodině ranní skončil dnes na finálovém turnaji Davisova poháru v Madridu zápas mezi americkými a italskými tenisty. Výběr USA zvítězil 2:1 poté, co Sam Querrey a Jack Sock zdolali Simonea Bolelliho a Fabia Fogniniho 6:7, 7:6 a 6:4. Už po prvním setu čtyřhry přitom bylo jasné, že ani jeden z týmů nemá šanci postoupit ze skupiny do čtvrtfinále.</p>
      <slideshow>
        <figure>
          <img src="https://i3.cn.cz/6/1574352876_P201911210866801.jpg"/>
        </figure>
        <figure>
          <img src="https://i3.cn.cz/6/1574347287_P201911210761101.jpg"/>
        </figure>
        <figure>
          <img src="https://i3.cn.cz/6/1574347255_P201911210760201.jpg"/>
        </figure>
        <figure>
          <img src="https://i3.cn.cz/6/1574339816_P201911210596601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3036">Fotogalerie: Tenisový Davisův pohár 2019</a>
        </figcaption>
      </slideshow>
      <p>"Samozřejmě, že jsem unavený," konstatoval Fognini po zápase, který se svým pozdním koncem ve 4:04 zapsal do historie soutěže. Na tenisových turnajích skončilo později pouze jedno utkání - v roce 2008 na Australian Open dohráli Lleyton Hewitt a Marcos Baghdatis ve 4:34.</p>
      <p>Davisův pohár poprvé vrcholí závěrečným turnajem a program přetekl hodně přes půlnoc také o den dříve, i když se začínalo v 11 hodin dopoledne. V duelu Španělska s Ruskem začala za stavu 1:1 rozhodující čtyřhra v půl jedné ráno.</p>
      <p>"Znamená to velký problém pro nás hráče i pro lidi, co přijdou do haly," uvedl první hráč světa Rafael Nadal. "Rozhodí vám to spánek, stravování. Kluci po takových zápasech potřebují péči a pak kolikrát musíte jít další den hrát znovu. Je to další věc, s kterou se musíme tenhle týden popasovat," uvedl australský kapitán Hewitt, který patří ke kritikům nového formátu.</p>
      <p>Systém dvou dvouher a čtyřhry v jeden den klade na týmy značné nároky. Například Britové s Nizozemci strávili na kurtu ve vzájemném zápase dohromady téměř devět hodin. "Tak dlouho jsem na lavičce mockrát neseděl," uvedl britský kapitán Leon Smith.</p>
      <p>Dnes pořadatelé zareagovali změnou začátků jednotlivých duelů a v dalších dvou dnech všechny posunuli o 30 minut dříve. "Abychom minimalizovali riziko pozdních konců, začneme v 10:30 a 17:30," uvedli.</p>
      <p>Navíc zkrátili pauzy mezi zápasy: dvouhry bude dělit jen deset minut místo 20 a čtyřhra pak začne do půl hodiny. Změny programu platí pro pátek i sobotu, nedělní start finále zůstal v 16:00.</p>
    </article>
  </body>
</html>