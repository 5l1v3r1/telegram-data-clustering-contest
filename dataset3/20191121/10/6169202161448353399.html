<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23504805-indian-sanjeev-gupta-posibil-cumparator-bancii-lui-dorinel-umbrarescu-brci.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T10:51:00+00:00"/>
    <meta property="og:title" content="Un indian, Sanjeev Gupta, posibil cumpărător al băncii lui Dorinel Umbrărescu- BRCI"/>
    <meta property="og:description" content="Singurul dosar depus pentru preluarea Băncii Române de Credite și Investiții (BRCI)- fondate de omul de afaceri Dorinel Umbrărescu- este Sanjeev Gupta, om de afaceri cu origini indiene,"/>
  </head>
  <body>
    <article>
      <h1>Un indian, Sanjeev Gupta, posibil cumpărător al băncii lui Dorinel Umbrărescu- BRCI</h1>
      <address><time datetime="2019-11-21T10:51:00+00:00">21 Nov 2019, 10:51</time> by <a rel="author">Dan Popa</a></address>
      <p>
        <b>Singurul dosar depus pentru preluarea Băncii Române de Credite și Investiții (BRCI)- fondate de omul de afaceri Dorinel Umbrărescu- este Sanjeev Gupta, om de afaceri cu origini indiene, fondator şi preşedintele executiv al companiei Liberty House. Dosarul este încă în analiză, dar probabilitatea achiziției este ridicată, spun oameni familiarizați cu acest gen de tranzacții.</b>
      </p>
      <p>Supranumit de către Financial Times „Salvatorul Oţelului”, Sanjeev Gupta a făcut o serie rapidă de achiziţii, de la topitorii de aluminiu în Scoţia la oţelării în Australia, ce au condus la crearea imaginii sale de salvator al industriei oţelului în ţările respective.</p>
      <p>Pe numele său complet Sanjeev Kumar Gupta, omul de afaceri conduce compania Liberty House de la fondarea acesteia în 1992, firma având sedii în Londra, Singapore, Dubai şi Hong Kong. În 2017, compania a achiziţionat divizia companiei Tata Steel Europe de fabricare a oţelului din mai multe zone din Marea Britanie.</p>
      <p>Gupta conduce şi alianţa mondială GFG (Gupta Family Group), care are afaceri în mai multe sectoare, printre care bancar, minier, energetic, metalurgic, dar şi în construcţii şi imobiliare. Alianţa are peste 14.000 de angajaţi în întreaga lume.</p>
      <p>Cel mai recent pariu al său şi al companiei Liberty House în România este achiziţia combinatului Sidex de la Galaţi.</p>
      <p>În 2014, când a deschis banca, Dorinel Umbrărescu își propusese să facă din BRCI un model de succes, dar oamenii puși în posturile cheie în bancă nu au confirmat ambițiile lui Umbrărescu. Nici faptul că primul CEO și arhitectul proiectului a fost un bancher cu multă experiență (fostul primvicepreședinte al Raiffeisen, Marinel Burduja) nu a folosit la nimic. La lansarea BRCI, Burduja declara că BRCI este “primul meu proiect de suflet, ceea ce voi lăsa cu adevărat în urma mea”, scria atunci Profit.ro.</p>
      <p>Intențiile inițiale pentru banca pornită cu Umbrărescu acționar majoritar cu peste 98% vizau și atragerea ulterioară a altor parteneri, mai exact a celor cinci societăți de investiții financiare (SIF). Acestea au văzut, însă, oportunități mai bune în alte active financiare, plasamentul bancar principal rămânând Banca Transilvania.</p>
      <p>Încercările de a vinde banca au eșuat, deși au existat cumpărători interesați, însă niciunul dispusi să ofere prețul așteptat de Umbrărescu. Dorinel Um­bră­rescu, cunoscut în spe­cial pen­tru afa­ce­rile din construcția de drumuri, în­cearcă de circa 3 ani să găsească un cum­părător pentru BRCI şi a închis toate su­cursalele din teritoriu în anul 2016. În pre­zent, banca mai are doar o uni­tate teri­to­rială, cea din Bucu­reşti.</p>
      <p>Nici fuziunea cu Banca Feroviară a omului de afaceri Valer Bridar nu s-a materializat, iar varianta vânzării portofoliului de credite, urmată de lichidarea băncii, nu a fost de interes pentru ceilalți jucători din sectorul bancar. Banca a coborât până pe penultima poziție în clasamentul cotei de piață după activele bacare.</p>
      <p>Banca Română de Credite și Investiţii a închis anul 2018 cu o pierdere de 9,2 milioane de lei, iar din 2014, primul an complet de func­ţio­nare a băncii, şi pâ­nă anul trecut, BRCI a strâns pier­deri de aproape 90 mi­­lioane de lei, potrivit Zf.<br/><br/>BRCI este instituţia de credit construită pe fundaţia fostei băncii greceşti ATE, preluată de Umbrărescu în 2013.<br/><br/>Dorinel Umbrărescu este unul din cei 4 români care s-au aventurat în businessul bancar, la fel ca Ion Ţiriac (care a înfiinţat o bancă în 1991 şi pe care a vândut-o italienilor de la UniCredit), şi Valer Blidar (proprietarul Băncii Comerciale Feroviară) și Ilie Carabulea (care a deținut Banca Carpatica).</p>
    </article>
  </body>
</html>