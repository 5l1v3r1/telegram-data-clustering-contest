<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/world-life/_ssa-zayavili-scho-sankciyi-dlya-zatrimki-pivnichnogo-potoku-2-galmuvatimut-agresiyu-rf/939165"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T10:57:00+00:00"/>
    <meta property="og:title" content="США заявили, що санкції для затримки &quot;Північного потоку - 2&quot;, гальмуватимуть агресію РФ"/>
    <meta property="og:description" content="Сенатор-республіканець Тед Круз заявив 20 листопада в Сенаті США, що введення в експлуатацію газопроводу &quot;Північний потік &amp;ndash; 2&quot; можна затримати за допомогою санкцій. Круз зазначив, що газопровід може принести Росії мільярди доларів, які будуть підживлювати агресію РФ, пише ..."/>
  </head>
  <body>
    <article>
      <h1>США заявили, що санкції для затримки "Північного потоку - 2", гальмуватимуть агресію РФ</h1>
      <address><time datetime="2019-11-21T10:57:00+00:00">21 Nov 2019, 10:57</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939165_w_300.jpg?v=0"/>
        <figcaption>Затримка "Північного потоку – 2", гальмуватиме агресію РФ Фото: Цензор.НЕТ</figcaption>
      </figure>
      <p>Сенатор-республіканець <b>Тед Круз</b> заявив 20 листопада в Сенаті США, що введення в експлуатацію газопроводу "Північний потік – 2" можна затримати за допомогою санкцій.</p>
      <p>Круз зазначив, що газопровід може принести Росії мільярди доларів, які будуть підживлювати агресію РФ, пише <a href="https://gordonua.com/ukr/news/worldnews/-u-senati-ssha-zajavili-pro-sanktsiji-dlja-zatrimki-pivnichnogo-potoku-2-1442329.html">Gordonua.</a></p>
      <p>Сенатор підкреслив, що для розв'язання проблеми Конгрес США може ухвалити законопроєкт про нові санкції або адміністрація американського президента має використати свої повноваження, передбачені законом "Про протидію супротивникам США за допомогою санкцій". Круз додав, що в Білому домі тривають обговорення, чи використовувати ці повноваження.</p>
      <p>Санкції проти компаній, що беруть участь у будівництві "Північного потоку – 2", можуть зупинити реалізацію проєкту, оскільки у РФ немає відповідних технологій. У гіршому разі санкції затримають "Північний потік - 2" більше ніж на рік, у кращому – на невизначений термін зупинять його будівництво.</p>
      <p>"Північний потік – 2" – газопровід, який має зв'язати Росію з Німеччиною дном Балтійського моря. Протяжність маршруту – понад 1200 км, потужність нового трубопроводу становитиме 55 млрд м³ газу на рік. Вартість проєкту – €9,5 млрд, його порівну фінансують російський "Газпром" і 5 європейських компаній: англо-нідерландська Shell, німецькі Wintershall і Uniper, французька Engie і австрійська OMV.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_tusk-zelenskomu-reformi-aktivizuvalisya/938194"/>
      </related>
      <p>Влада України, Польщі, Угорщини, Молдови, Румунії, Чехії, Словаччини, Латвії, Литви та Естонії вважає "Північний потік – 2" загрозою для енергетичної безпеки Європи.</p>
      <blockquote>У 2018 році Німеччина, Фінляндія і Швеція дозволили прокладати трубопровід через свою територію, Данія залишалася останньою країною, яка не дозволяла. Через це оператор проєкту запропонував прокласти трубопровід в обхід Данії. 30 жовтня 2019 року Данське енергетичне агентство дало дозвіл на будівництво ділянки газопроводу "Північний потік – 2", що проходить континентальним шельфом Данії. У "Газпромі" прогнозували, що "Північний потік – 2" введуть в експлуатацію до кінця 2019 року, проте через позицію Данії газопровід зможуть запустити не раніше ніж навесні 2020 року. 31 липня 2019 року комітет Сенату США з міжнародних відносин затвердив законопроєкт республіканця Теда Круза про санкції проти компаній, які беруть участь у будівництві газопроводу "Північний потік – 2". У документі зазначено, що низка законодавців США стурбована тим, який вплив Росія має в Європі. У Nord Stream 2 AG уточнили, що оператор займається оцінкою документа. У Nord Stream 2 AG потім заявили, що будівництво газопроводу буде завершено, незважаючи на загрозу санкцій із боку Сполучених Штатів. 30 жовтня заступник держсекретаря США Джон Салліван зазначив, що Штати будуть перешкоджати будівництву газопроводу "Північний потік – 2".</blockquote>
    </article>
  </body>
</html>