<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/brittiska-medier-om-prinsskandalen-fornedringen-fullbordad/"/>
    <meta property="og:site_name" content="HBL"/>
    <meta property="article:published_time" content="2019-11-21T10:57:00+00:00"/>
    <meta property="og:title" content="Brittiska medier om prinsskandalen: &quot;Förnedringen fullbordad&quot;"/>
    <meta property="og:description" content="Beskedet att den brittiske prinsen Andrew tar en paus från sina offentliga uppdrag får stort utrymme i brittiska medier under torsdagen."/>
  </head>
  <body>
    <article>
      <h1>Brittiska medier om prinsskandalen: "Förnedringen fullbordad"</h1>
      <h2>Beskedet att den brittiske prinsen Andrew tar en paus från sina offentliga uppdrag får stort utrymme i brittiska medier under torsdagen.</h2>
      <address><time datetime="2019-11-21T10:57:00+00:00">21 Nov 2019, 10:57</time> by <a rel="author">TT</a></address>
      <p>– Den här historien höll på att bli som ett stort svart hål som var på väg att suga in hela kungafamiljen, säger pr-konsulten <b>Mark Borkowski </b>till The Independent.</p>
      <p>Den kris som kungafamiljen nu genomgår är den största sedan prinsessan Dianas död, anser han.</p>
      <p>Rubrikerna på de brittiska tabloiderna var inte nådiga på torsdagen. "Utstött" har Daily Mail som enda ord tillsammans på en bild på prins Andrew i full galauniform. "Jag är ledsen, mamma", täcker The Mirrors förstasida.</p>
      <p>BBC:s hovreporter <b>Jonny Dymond</b> skriver att den brittiska monarkin är skakad.</p>
      <p>"Förnedringen är fullbordad. Prins Andrew, född i offentlighetens ljus, har nu tvingats dra sig tillbaka."</p>
      <p>Prins Andrews besked kommer efter en kritiserad intervju med BBC i måndags. Där bemötte prinsen anklagelserna om att han haft sex med en minderårig flicka som han fick kontakt med via den sexbrottsanklagade <b>Jeffrey Epstein</b>. Andrew förnekade att han över huvud taget träffat kvinnan och att han skulle ha känt till omfattningen av Epsteins brottslighet.</p>
      <p>
        <b>Läs också:</b>
      </p>
      <p>HBL:s Annika Hällsten om skandalen: <a href="https://www.hbl.fi/artikel/prins-andrews-fall-blev-hogt-nu-har-prinsen-skrivit-in-sig-i-de-brittiska-sexskandalernas-historia/">Prins Andrews fall blev högt – nu har prinsen skrivit in sig i de brittiska sexskandalernas historia</a></p>
      <p>Jeffrey Epstein var en affärsman från New York med många rika och berömda i sin bekantskapskrets, däribland USA:s tidigare president Bill Clinton, den nuvarande presidenten Donald Trump samt den brittiske prinsen Andrew.</p>
      <p>2008 dömdes Epstein för att ha köpt sex av underåriga. På senare tid framfördes fler anklagelser om liknande brott, och att Epstein haft "sexslavar" som även utnyttjats av hans vänner. En månad efter det att han gripits med anledning av dessa misstankar i juli i år hittades han död i sin cell i New York. Dödsfallet beskrivs som misstänkt självmord, men det florerar många uppgifter och teorier om hans död och omständigheterna utreds fortfarande.</p>
      <p>Källa: CNN</p>
      <p>Andrew har åttondeplatsen i den brittiska successionsordningen. Han är den nuvarande drottningen Elisabeths andre son och tredje barn i ordningen.</p>
      <p>I slutet av 70-talet började han utbilda sig inom militären och deltog bland annat i Falklandskriget som helikopterförare. Han lämnade militären 2001.</p>
      <p>Efter det har han ägnat sig åt handel och företagande, bland annat som Storbritanniens särskilde representant för internationell handel och investeringar. Han har även varit med och grundat Idea, en plattform som bland annat ger stöd till entreprenörer via nätet.</p>
      <p>Tillsammans med sin exfru Sarah Ferguson har prinsen två döttrar, Beatrice och Eugenie, som har nionde respektive tionde plats i successionsordningen.</p>
      <p>Källa: The Royal Family</p>
    </article>
  </body>
</html>