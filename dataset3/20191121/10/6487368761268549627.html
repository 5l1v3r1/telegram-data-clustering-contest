<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/vilagsztar/channing-tatum-elvalt/"/>
    <meta property="og:site_name" content="FEMINA"/>
    <meta property="article:published_time" content="2019-11-21T10:30:00+00:00"/>
    <meta property="og:title" content="Hivatalosan is elvált a színészpár - 10 évig voltak házasok"/>
    <meta property="og:description" content="Channing Tatum és Jenna Dewan még 2018-ban jelentették be válásuk hírét."/>
  </head>
  <body>
    <article>
      <h1>Hivatalosan is elvált a színészpár - 10 évig voltak házasok</h1>
      <h2>Channing Tatum és Jenna Dewan még 2018-ban jelentették be válásuk hírét.</h2>
      <address><time datetime="2019-11-21T10:30:00+00:00">21 Nov 2019, 10:30</time> by <a rel="author">Laci Patricia</a></address>
      <p>Sokkolta a rajongókat a hír, miután <b>Channing Tatum</b> és gyönyörű felesége, <b>Jenna Dewan</b> 2018 áprilisában bejelentették, hogy véget vetnek házasságuknak. Az eljárást néhány hónappal később, októberben indították el, a válási procedúrának csak mostanra lett vége, közölte a hírt tegnap este az E! Online. Hivatalosan tíz évig voltak házasok.</p>
      <h3>Emiatt ment tönkre Channing Tatum és Jenna Dewan házassága</h3>
      <p>A két színész a 2006-os Step Up című film forgatásán találkozott először. A táncos, zenés alkotásban karaktereik gyorsan összemelegedtek egymással, több közös táncos jelenetük volt, nem csoda, hogy a való életben is egymásra hangolódtak. 2006 elején kezdték pletykálni, hogy több van köztük, mint munkakapcsolat, ez év nyarán pedig már hivatalosan is egy párrá alakultak. Akkora volt a szerelem köztük, hogy 2009-ben összeházasodtak. Kislányuk, Everly 2013-ban született meg. A rajongók azt hitték, házasságuk örökké fog tartani, de végül nem így lett.</p>
      <figure>
        <img src="https://kep.cdn.indexvas.hu/1/0/3045/30451/304515/30451559_61932346ac137e4878c643ca4f322fbf_wm.jpg"/>
        <figcaption>
          <cite>Fotó: Tim P. Whitby / Getty Images Hungary</cite>
        </figcaption>
      </figure>
      <p>Jenna Dewan Gracefully You: How To Live Your Best Life Every Day című könyvében fogalmazta meg, miért nem működött a házasságuk.</p>
      <p>- Rájöttem, hogy abban a rendszerben, amiben éltem, már nem szolgált engem és a kislányomat. Mindenekelőtt muszáj volt annak felismerését elfogadnom, hogy ez a házasság nem működik, és ez nagyon fájt. </p>
      <figure>
        <img src="https://kep.cdn.indexvas.hu/1/0/3045/30451/304515/30451563_5d53f7103872f6fd88c8b892345e3b46_wm.jpg"/>
        <figcaption>Szerelmük hajnalán, 2006-ban.<cite>Fotó: Jesse Grant / Getty Images Hungary</cite></figcaption>
      </figure>
      <p>- Az emberek romantikus megvilágításban látták Channinget és engem. Ez csak még bonyolultabbá tette a dolgokat számomra, mert szeretek őszinte lenni. A döntésünk hátterében nem valamilyen titok vagy megcsalás állt, szimplán csak két legjobb barát rájött, elérkezett az ideje, hogy teret adjanak a másiknak, illetve segítsék egymást abban, hogy a legörömtelibb és legteljesebb életet élhessék - fogalmazta a könyvében.</p>
      <p>Mind a két sztár továbblépett, Channing Tatum a dögös énekesnővel, Jessie J-jel jár, 2018 őszén kezdték pletykálni, hogy összejöttek, pár hónappal később Instagramon is felvállalták a kapcsolatukat. Jenna Dewan szívét Steve Kazee színész hódította meg, akivel már a babaprojektbe is belevágtak. Első közös gyermekük várhatóan 2020 tavaszán jön a világra.</p>
      <h3>Tiszavirág-életű sztárházasságok</h3>
      <p>Képes összeállításunkban megnézheted, melyek voltak a legrövidebb házasságok a sztárok világában.</p>
      <figure>
        <img src="https://kep.index.hu/1/0/2947/29476/294760/29476013_2262349_4bd82cbe8a57fac3b332aaa6617ebd7d_wm.jpg"/>
        <figcaption>
          <a href="https://femina.hu/vilagsztar/legrovidebb-hazassagok/">Nézegess képeket! 5 kép<br/><b>55 óra után adta be a válókeresetét Britney Spears - Ezek voltak a legrövidebb sztárházasságok</b></a>
        </figcaption>
      </figure>
    </article>
  </body>
</html>