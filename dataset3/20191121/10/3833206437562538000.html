<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Ne-vyarvaite-na-novata-mestna-vlast-Betonniyat-most-pada-sus-sigurnost-915666"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T10:45:00+00:00"/>
    <meta property="og:title" content="Не вярвайте на новата местна власт! Бетонният мост пада със сигурност"/>
    <meta property="og:description" content="Честит ви нов кмет, честит ви нов областен управител, честита ви нова власт, пловдивчани. Редно е на..."/>
  </head>
  <body>
    <article>
      <h1>Не вярвайте на новата местна власт! Бетонният мост пада със сигурност</h1>
      <address>
        <time datetime="2019-11-21T10:45:00+00:00">21 Nov 2019, 10:45</time>
      </address>
      <p>Честит ви нов кмет, честит ви нов областен управител, честита ви нова власт, пловдивчани. Редно е на новите да се даде поне 100 дни толеранс, но нашите нови започнаха с глупостите и няма как да получат подобен.</p>
      <p>Тема номер едно в медиите безспорно е бутането на Бетонния мост или по-точно "спасяването" му. </p>
      <p>Всички, включително сега управляващите, обещаваха, че мостът ще бъде спасен. Разбира се, тези обещания идваха предизборно. Надявахме се, че вече след изборите, ще намерят кураж и достойнство и ще застанат пред пловдивчани и ще признаят, че мостът пада. Да, ама не! Затова и загубиха набързо доверието на широката общественост.</p>
      <p>Истината е съвсем проста: <b>Бетонният мост ще бъде бутнат</b>, премахнат, демонтиран или както им е удобно да го нарекат властимащите. <b>Това е решение на ЕС и правителството</b> и никой от тези, които се опитват да се правят на компетентни по въпроса, не са в позицията да направят каквото и да било. Вместо да заблуждават пловдивчани, е редно да излязат и да им кажат истината, че нищо не зависи от тях.</p>
      <p>Европа се свързва с високоскоростни железници и Пловдив е част от тази стратегия, а Бетонния мост в този си вид пречи, затова отдавна е решено, че той пада.</p>
      <p>
        <b>Ще се изгради ли нов мост на негово място?</b>
      </p>
      <p>След като осъзнаят, че пловдивчани не могат да бъдат лъгани вечно, новата дъвка на властимащите, в лицето най-вече на кмета <a href="https://www.plovdiv24.bg/novini/persons/335.html">Здравко Димитров</a> и областния управител <a href="https://www.plovdiv24.bg/novini/persons/2599.html">Дани Каназирева</a>, ще почнат да ни обясняват, че като падне този мост, на негово място ще бъде изграден нов. Кой ще го изгради? С какви пари? Няма яснота към момента и няма как да има. НКЖИ едва ли ще го построи, не й е работа, някой наистина ли очаква, че ще харчат милиони за нещо, което не е тяхно задължение?</p>
      <p>Пробивът под гарата ще се реализира, Бетонния мост ще падне и толкоз. Едва след това ще започнат да се търсят пари, проектиране и изграждане на едно ново многомилионно съоръжение.</p>
      <p>Това е суровата истина!</p>
      <p>Вместо да говорят и пишат (в прессъобщения до придворните си медии) глупости по темата "Спасяването на редник Бетонен", по-добре Зико и Каназирева час по-скоро да отидат при премиера и да поискат пари за нов мост. Това е единственото разумно деяние. Но то минава през признаване на фактите, а не заблуждаване на пловдивчани с букет от неистини.</p>
      <p>Показателно за нелепото и смешно поведение на кмета и областния бе поведението им след срещата с шефа на НКЖИ. След нея, той застана пред камерата на <b>Plovdiv24.bg</b> и категорично заяви: <a href="https://www.plovdiv24.bg/novini/plovdiv/novini/plovdiv/Posledno-Butat-Betonniya-most-no-na-negovo-myasto-pravyat-drug-915333">Мостът ще бъде съборен, после ще мислим евентуално за нов</a>.</p>
      <p>След същата тази среща, кметът <a href="https://www.plovdiv24.bg/novini/persons/335.html">Здравко Димитров</a> излезе със заявление: <a href="https://www.plovdiv24.bg/novini/plovdiv/novini/plovdiv/Kmetut-sushto-komentira-temata-za-Betonniya-most-915355">Мостът остава</a>! Господин Димитров, вие на същата среща ли бяхте? Разбрахте ли какво ви каза шефът на НКЖИ?</p>
      <p>Областният управител <a href="https://www.plovdiv24.bg/novini/persons/2599.html">Дани Каназирева</a> май повече е внимавала, защото тя вече призна днес пред <b>Plovdiv24.bg</b>: <a href="https://www.plovdiv24.bg/novini/plovdiv/novini/plovdiv/Kanazireva-prizna-Betonniyat-most-shte-bude-razrushen-915642">Мостът пада</a>! Естествено на нея по-малко й пука за глупостите, които говори предизборно, защото тя се позиционираше като опозиция, а се след изборите се оказа част от властта. Така че какво са лъжите за един бетонен мост, на фона на всичко останало.</p>
      <p>В обобщение можем да заявим: Мостът пада, сигурно е и е въпрос на месеци. Колкото по-скоро местната власт се заеме с намирането на алтернатива на съществуващия бетонен мост, толкова е по-голям шанс транспортния колапс в Пловдив да се скъси във времето. А, че транспортен колапс предстои след бутането на бетонния мост, нямайте съмнение!</p>
    </article>
  </body>
</html>