<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822699-zelenskij-nam-potribni-realni-rezultati-rozsliduvanna-sprav-majdanu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T10:13:00+00:00"/>
    <meta property="og:title" content="Зеленський: Нам потрібні реальні результати розслідування справ Майдану"/>
    <meta property="og:description" content="Президент України Володимир Зеленський наголошує на важливості реальних результатів розслідування злочинів щодо учасників Революції гідності."/>
  </head>
  <body>
    <article>
      <h1>Зеленський: Нам потрібні реальні результати розслідування справ Майдану</h1>
      <h2>Президент України Володимир Зеленський наголошує на важливості реальних результатів розслідування злочинів щодо учасників Революції гідності.</h2>
      <address>
        <time datetime="2019-11-21T10:13:00+00:00">21 Nov 2019, 10:13</time>
      </address>
      <p>Про це він сказав під час заходів до Дня гідності та свободи у четвер у Києві, повідомляє <a href="https://president.gov.ua/news/nam-potribni-realni-rezultati-rozsliduvannya-sprav-majdanu-p-58477">пресслужба глави держави</a>.</p>
      <p>"Для вшанування пам’яті кожного загиблого музею недостатньо. Нам потрібні реальні результати розслідування справ Майдану", – сказав Президент.</p>
      <p>Зеленський зазначив, що родини загиблих та все суспільство мають обов’язково отримати відповіді, а винні – покарання.</p>
      <p>Спілкуючись з членами родин героїв Небесної сотні та учасниками Євромайдану на місці майбутнього музею Революції гідності, Президент укотре наголосив, що розслідування справ Майдану продовжиться.</p>
      <p>"Ми просили посилити групу слідчих, об’єднати їх. Я думаю, що вони спільно працюватимуть і в прокуратурі, і в ДБР. Там буде 52 людини. Мі всі хочемо результату", – зазначив Зеленський.</p>
      <p>Рідні загиблих попросили главу держави посилити відповідальність за паплюження пам’яті героїв, які віддали життя за незалежність України. Також вони наголосили на важливості поліпшення соціального захисту родичів загиблих.</p>
      <p>"Я вам обіцяю і зроблю все, про що ви сказали. Ми вдячні за ваших рідних, за близьких, які віддали свої життя", – зазначив <a href="https://www.ukrinform.ua/tag-prezident">Президент</a>.</p>
      <p>Родини загиблих героїв Небесної сотні щороку 20 лютого збираються, щоб ушанувати їхню пам’ять і помолитися за них.</p>
      <p>"Було б добре, щоб 20 лютого ми були вже з якимось результатом. Дуже хотілось би", – зауважив Президент.</p>
      <p>Глава держави також підтвердив готовність зустрічатися з родинами героїв Небесної сотні.</p>
      <p>Як повідомлялося, День гідності та свободи відзначається щороку 21 листопада згідно з указом Президента від 13 листопада 2014 року. Його встановлено на честь початку двох знаменних і доленосних подій у новітній українській історії: Помаранчевої революції 2004 року та Революції гідності 2013 року.</p>
      <p>20 листопада у Генпрокуратури завершуються повноваження слідства. Усі кримінальні справи, зокрема і щодо злочинів під час Революції гідності, мають бути передані за підслідністю до Нацполіції, Національного антикорупційного бюро, Служби безпеки і Державного бюро розслідувань.</p>
      <p>У Державному бюро розслідувань створили підрозділ, який займатиметься розслідуванням справ Майдану.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2822477-prezident-u-den-gidnosti-ta-svobodi-zaklikav-ukrainciv-do-ednosti.html">Президент у день Гідності та Свободи закликав українців до єдності</a>
      </blockquote>
      <p>Зі свого боку, у Генпрокуратурі для передачі справ Майдану до органів слідства, таких як ДБР, НАБУ, СБУ і Нацполіція, створили спеціальну інвентаризаційну комісію.</p>
      <p>14 листопада, під стінами Офісу Президента відбулася акція "Майдан. Забуттю не підлягає". Активісти вимагали ефективного розслідування справ Майдану та не допустити замороження справ на невизначений термін.</p>
      <p>
        <i>Фото: сайт Президента</i>
      </p>
    </article>
  </body>
</html>