<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/international/viral-video-doctor-shows-burned-lungs-of-a-man-who-addicted-in-cigarette-for-30-years-dgtl-1.1073459"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-21T10:36:05+00:00"/>
    <meta property="og:title" content="সিগারেট এই ভাবে পুড়িয়ে দেয় ফুসফুসকে! ৩০ বছর ধরে সিগারেট খাওয়া ব্যক্তির ফুসফুসের অবস্থা দেখুন"/>
    <meta property="og:description" content="মৃত্যুর আগে তিনি অঙ্গীকার করেছিলেন দেহদানের। সেই মতো মৃত্যুর পর তাঁর ফুসফুস প্রতিস্থাপনের জন্য বের করেন চিকিৎসকরা। আর তা করতে গিয়ে চিকিৎসকরা যা দেখেছেন তা নিয়েই আলোচনা চলছে নেটদুনিয়ায়।"/>
  </head>
  <body>
    <article>
      <h1>সিগারেট এই ভাবে পুড়িয়ে দেয় ফুসফুসকে! ৩০ বছর ধরে সিগারেট খাওয়া ব্যক্তির ফুসফুসের অবস্থা দেখুন</h1>
      <address><time datetime="2019-11-21T10:36:05+00:00">21 Nov 2019, 10:36</time> by <a rel="author">সংবাদ সংস্থা</a></address>
      <p>৫২ বছর বয়সে মারা গিয়েছেন চিনের এক ব্যক্তি। মৃত্যুর আগে তিনি অঙ্গীকার করেছিলেন দেহদানের। সেই মতো মৃত্যুর পর তাঁর ফুসফুস প্রতিস্থাপনের জন্য বের করেন চিকিৎসকরা। আর তা করতে গিয়ে চিকিৎসকরা যা দেখেছেন তা নিয়েই আলোচনা চলছে নেটদুনিয়ায়।</p>
      <p>ওই ব্যক্তির ফুসফুস বের করে চিকিৎসকরা দেখলেন, এই ফুসফুস আর প্রতিস্থাপনের যোগ্য নেই। গত ৩০ বছর ধরে নিয়মিত এক প্যাকেটেরও বেশি সিগারেট খেতেন ওই ব্যক্তি। যার জেরে তাঁর ফুসফুস ভরে গিয়েছে নিকোটিনের স্তরে। যার জেরে ফুসফুসের রং একেবারে কালো হয়ে গিয়েছে। সেই ঘটনার ভিডিয়ো এখন ঘুরে বেড়াচ্ছে সোশ্যাল মিডিয়ার বিভিন্ন প্ল্যাটফর্মে। যা দেখে নেটিজেনরা বলছেন, ‘ধূমপান বিরোধী শ্রেষ্ঠ বিজ্ঞাপন এটি’।</p>
      <p>চিনের জিংয়ু প্রদেশের ইউক্সি পিপল’স হাসপাতালে ফুসফুসের সংক্রমণে মৃত ডোনারের এমন ফুসফুসের ছবি সামনে এনে চিকিৎসকরা বলেছেন, “সিগারেট পুড়িয়ে ছারখার করে ফুসফুস। এই ছবি দেখুন, আর সিগারেট খাওয়া ছাড়ুন।’’</p>
      <p>চিকিৎসক চেন জিয়াংগু জানিয়েছেন, দেহ দানের অঙ্গিকার থাকলেও এই ফুসফুস প্রতিস্থাপনের অযোগ্য। অন্য কোনও রোগীর দেহে তা বসানো যায় না। যদি কোনও রোগীর দেহে এই ফুসফুস প্রতিস্থাপন করা হয়, তবে তাঁরও নানা রোগ হতে পারে। জিয়াংগু আরও বলেন, “আমার দল এই ফুসফুসের প্রতিস্থাপন করতে অস্বীকার করেছে। যদি কোনও ব্যক্তি অতিরিক্ত ধূমপান করেন, তা হলে তাঁদের ফুসফুস কখনই অন্য কাউকে দান করা উচিত নয়।”</p>
      <p>দেখুন সেই ভিডিয়ো- </p>
      <figure>
        <iframe src="https://www.youtube.com/embed/mrOBF7CrHEM" width="640" height="360" data-service="Youtube" scrolling="no"/>
      </figure>
      <p>
        <b>আরও পড়ুন:</b>
        <b>
          <a href="https://www.anandabazar.com/international/viral-video-death-match-between-leopard-and-python-in-maasai-mara-reserve-dgtl-1.1073103">কেনিয়ার জঙ্গলে বিশাল পাইথনের সঙ্গে চিতাবাঘের লড়াই, দেখুন রোমহর্ষক ভিডিয়ো</a>
        </b>
      </p>
      <p>
        <b>আরও পড়ুন:</b>
        <b>
          <a href="https://www.anandabazar.com/international/viral-video-man-breast-feeds-baby-in-an-amazing-way-dgtl-1.1073074">মেয়েকে ‘বুকের’ দুধ খাওয়াচ্ছেন বাবা! দেখে আবেগতাড়িত নেটদুনিয়া</a>
        </b>
      </p>
    </article>
  </body>
</html>