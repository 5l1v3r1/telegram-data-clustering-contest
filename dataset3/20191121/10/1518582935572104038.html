<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/immobiliare-in-affanno-compravendite-calano-ai-livelli-del-2010/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-21T10:17:34+00:00"/>
    <meta property="og:title" content="Immobiliare in affanno: compravendite calano ai livelli del 2010"/>
    <meta property="og:description" content="Un mercato in sofferenza quello immobiliare con le compravendite che scendono arrivando a toccare i livelli del 2010 dopo averli superati nel trimestre precedente. Così l’Istat secondo cui la flessione riguarda soprattutto il Centro, ma interessa anche le regioni settentrionali che tuttavia continuano a superare i valori medi del 2010. Il Mezzogiorno, al contrario, resta sostanzialmente stabile. Istat: compravendite giù dell’1,7% Nel dettaglio, afferma l’Istituto nazionale di statistica, nel secondo trimestre 2019 sono 216.483 le convenzioni notarili di compravendita e le altre convenzioni relative ad atti traslativi a titolo oneroso per unità immobiliari. Depurate della componente stagionale, le compravendite diminuiscono dell’1,7% rispetto al trimestre precedente (-1,7% il settore abitativo e -1,4% l’economico). La flessione per il comparto abitativo riguarda tutte le aree geografiche del Paese, seppure con intensità notevolmente diverse (Centro -3,7%, Nord-est e Nord-ovest -1,5%, Isole -0,8% e Sud -0,2%).…"/>
  </head>
  <body>
    <article>
      <h1>Immobiliare in affanno: compravendite calano ai livelli del 2010</h1>
      <address><time datetime="2019-11-21T10:17:34+00:00">21 Nov 2019, 10:17</time> by <a rel="author">Alessandra Caparello</a></address>
      <p>Un mercato in sofferenza quello immobiliare con le compravendite che scendono arrivando a toccare i livelli del 2010 dopo averli superati nel trimestre precedente.<br/>Così l’Istat secondo cui la flessione riguarda soprattutto il Centro, ma interessa anche le <b>regioni settentrionali</b> che tuttavia continuano a superare i valori medi del 2010. Il Mezzogiorno, al contrario, resta sostanzialmente stabile.</p>
      <h3>Istat: compravendite giù dell’1,7%</h3>
      <p>Nel dettaglio, afferma l’Istituto nazionale di statistica, nel secondo trimestre 2019 sono 216.483 le convenzioni notarili di compravendita e le altre convenzioni relative ad atti traslativi a titolo oneroso per unità immobiliari. Depurate della componente stagionale, le<b> compravendite diminuiscono dell’1,7% rispetto al trimestre precedente</b> (-1,7% il settore abitativo e -1,4% l’economico).</p>
      <p>La flessione per il comparto abitativo riguarda tutte le aree geografiche del Paese, seppure con intensità notevolmente diverse (Centro -3,7%, Nord-est e Nord-ovest -1,5%, Isole -0,8% e Sud -0,2%).</p>
      <p>Per il settore economico la flessione riguarda il Centro (-7,4%) e il Nord-est (-4,4%), mentre risultano in crescita le Isole (+5,7%) e il Sud (+3,5%); sostanzialmente stabile il Nord-ovest (+0,3%). Il 94,5% delle convenzioni stipulate riguarda trasferimenti di<b> proprietà di immobili</b> a uso abitativo (204.512), il 5,2% quelle a uso economico (11.272) e lo 0,3% le convenzioni a uso speciale e multiproprietà (699).</p>
      <h3>Mutui: in calo le convenzioni notarili</h3>
      <p>Le convenzioni notarili per <a href="https://www.wallstreetitalia.com/trend/mutui/">mutui,</a> finanziamenti e altre obbligazioni con costituzione di ipoteca immobiliare (106.490), dice l’Istat, diminuiscono del 5,9% rispetto al trimestre precedente e del 6,4% su base annua. Il calo si registra su tutto il territorio nazionale, sia su base congiunturale (Centro -8,8%, Isole -6,5, Su<br/>d -5,1%, Nord-ovest e Nord-est entrambe -4,9%) – sia su base annua (Sud -8,1%, Nord-ovest e Isole -6,7%, Centro -5,7% e Nord-est -5,4%). Rispetto alla tipologia dei comuni, la flessione riguarda sia le città metropolitane (-7,4%) che i piccoli centri (-5,6%).</p>
    </article>
  </body>
</html>