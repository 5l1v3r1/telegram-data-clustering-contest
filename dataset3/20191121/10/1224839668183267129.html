<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/synantisi-prwthypoyrgoy-kroati-omologo-a-113631.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-11-21T10:47:00+00:00"/>
    <meta property="og:title" content="Συνάντηση του Πρωθυπουργού με τον Κροάτη ομόλογό του Andrej Plenkovic"/>
    <meta property="og:description" content="Ο Πρωθυπουργός Κυριάκος Μητσοτάκης είχε το πρωί συνάντηση στο Ζάγκρεμπ με τον ομόλογό του της Κροατίας Andrej Plenkovic."/>
  </head>
  <body>
    <article>
      <h1>Συνάντηση του Πρωθυπουργού με τον Κροάτη ομόλογό του Andrej Plenkovic</h1>
      <address>
        <time datetime="2019-11-21T10:47:00+00:00">21 Nov 2019, 10:47</time>
      </address>
      <p>Ο Πρωθυπουργός Κυριάκος Μητσοτάκης είχε το πρωί συνάντηση στο Ζάγκρεμπ με τον ομόλογό του της Κροατίας Andrej Plenkovic.</p>
      <p>Κατά την έναρξη της συνάντησης ο Πρωθυπουργός συνεχάρη τον κ. Plenkovic για την επιτυχημένη διοργάνωση του Συνεδρίου του Ευρωπαϊκού Λαϊκού Κόμματος (ΕΛΚ).</p>
      <p>Ο κ. Μητσοτάκης εξέφρασε την ικανοποίησή του για την εκλογή του Donald Tusk στην ηγεσία του ΕΛΚ και δήλωσε αισιόδοξος για τις προοπτικές υλοποίησης της φιλόδοξης ατζέντας της νέας Κομισιόν η οποία θα αρχίσει σύντομα το έργο της, σημειώνοντας ότι αυτή η ατζέντα είναι ιδιαίτερα σημαντική τόσο για την Ελλάδα όσο και για την Κροατία.</p>
      <p>«Αποτελεί για εμένα πρωταρχική προτεραιότητα η Ελλάδα να βαδίσει στο δρόμο της βιώσιμης ανάπτυξης», δήλωσε ο Πρωθυπουργός για να προσθέσει αμέσως μετά:</p>
      <p>«Η κατάσταση στην Ελλάδα έχει βελτιωθεί πάρα πολύ στη διάρκεια των τελευταίων μηνών με τα βήματα που έχουμε κάνει ως νέα κυβέρνηση. Και πιστεύω ότι στέλνουμε ένα μήνυμα και στην Ευρώπη στο σύνολό της, ότι ο λαϊκισμός μπορεί να ηττηθεί, όχι με την αντιγραφή της τακτικής των λαϊκιστών αλλά αντίθετα εστιάζοντας σε ουσιαστικές και ρεαλιστικές πολιτικές».</p>
      <p>Στη διάρκεια της συνάντησης συζητήθηκαν, μεταξύ άλλων, η ευρωπαϊκή προοπτική των δυτικών Βαλκανίων και οι πρωτοβουλίες που μπορούν να αναλάβουν Ελλάδα και Κροατία (ενόψει και της κροατικής προεδρίας στην ΕΕ), το πολυετές ευρωπαϊκό δημοσιονομικό πλαίσιο, οι επιπτώσεις του Brexit και η περαιτέρω ανάπτυξη των σχέσεων Ελλάδας - Κροατίας.</p>
    </article>
  </body>
</html>