<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bluerating.com/fondi-e-polizze/614517/pir-una-riforma-per-rimediare-al-disastro"/>
    <meta property="og:site_name" content="bluerating"/>
    <meta property="article:published_time" content="2019-11-21T10:04:51+00:00"/>
    <meta property="og:title" content="Pir, una riforma per rimediare al disastro"/>
    <meta property="og:description" content="Sui Pir continuano a piovere deflussi. In base ai dati di Assogestioni hanno avuto riscatti nel terzo trimestre per 354 milioni di euro."/>
  </head>
  <body>
    <article>
      <h1>Pir, una riforma per rimediare al disastro</h1>
      <address><time datetime="2019-11-21T10:04:51+00:00">21 Nov 2019, 10:04</time> by <a rel="author">Marcello Astorri</a></address>
      <p>Sui Pir continuano a piovere deflussi, mentre sullo sfondo la politica lavora per farli ripartire. Come riporta <i>Il Sole 24 Ore</i>, in base ai dati di ieri pubblicati da Assogestioni i Piani individuali di risparmio hanno avuto riscatti nel terzo trimestre per 354 milioni di euro. Una situazione più o meno simile a quanto si era verificato nel trimestre precedente che aveva fatto segnare un -361 milioni. Sebbene il patrimonio sia rimasto stabile a quota 18,5 milioni, l’encefalogramma del mercato è piatto e i prodotti sul mercato sono scesi da 71 a 69. Una situazione che si è innescata dalla riforma di un anno fa, quando il governo gialloverde aveva introdotto l’obbligo ai Pir di investire il 3,5% sull’Aim e il 3,5% in venture capital. In base a un report di Equita, le stime di raccolta netta per il 2019 sono negative per 700 milioni.</p>
      <p>Motivi sufficienti per innescare un tentativo trasversale delle forze politiche di maggioranza e opposizione per correre ai ripari. L’occasione per modificare la normativa è la manovra 2020 attualmente alle prese con gli emendamenti. L’ultima proposta firmata dal senatore del M5S Cristiano Anastasi, prevede una rimodulazione dei vincoli. Da due ne rimarrebbe uno solo, al 5%: i gestori, quindi, sarebbero obbligati a investire tale quota in società di capitalizzazione inferiore al Ftse Mid cap. Un altro emendamento del Pd, invece, punta a innalzare le soglie di investimento che possono essere considerate per l’esenzione fiscale da 30.000 a 100.000 euro per i privati. E a inserire una riserva dell’1,5% per investimenti in fondi o società che puntano su start up o pmi innovative. Quasi sicuramente si farà qualcosa. È da vedere cosa emergerà, alla fine, dalla montagna di emendamenti attualmente all’esame delle Camere. </p>
    </article>
  </body>
</html>