<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/kolonka/aleksandra-khudiakova/polityka/richnycya-revolyucziyi-hidnosti-chy-aktualni-zaraz-vymohy-majdanu"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T10:56:32+00:00"/>
    <meta property="og:title" content="Річниця Революції гідності: чи актуальні зараз вимоги Майдану?"/>
    <meta property="og:description" content="Через шість років після початку Революції гідності немає однозначної відповіді на ключові питання – чи перемогли ідеали Майдану, чи є в країні глобальні зміни, чи отримали українці бажане."/>
  </head>
  <body>
    <article>
      <h1>Річниця Революції гідності: чи актуальні зараз вимоги Майдану?</h1>
      <address><time datetime="2019-11-21T10:56:32+00:00">21 Nov 2019, 10:56</time> by <a rel="author">Олександра Худякова</a></address>
      <p>
        <b>Шість років уже минуло з початку Революції гідності в Україні, і з кожним роком писати про її результати все складніше. Проблема в тому, що немає однозначної та єдиної відповіді на ключові питання: чи перемогли ідеали Майдану, чи є в країні глобальні зміни, чи отримали українці те, чого хотіли. У суспільстві з цього приводу динаміка, імовірніше, негативна – дедалі більше людей розчаровані в нинішньому стані справ, а <a href="https://www.slovoidilo.ua/2019/05/13/stattja/polityka/velyki-nadiyi-yaki-hlobalni-obicyanky-ne-vykonala-vlada-pyat-rokiv">підсумки п'ятирічки минулої влади</a> тільки посилили це відчуття.</b>
      </p>
      <p>Постмайданна влада отримала величезний кредит довіри від українців і зайшла у свої кабінети з високими рейтингами і сотнями обіцянок. Як українці оцінили їх виконання, і що вони тепер думають про владу – чітко видно за результатами президентських і парламентських виборів-2019.</p>
      <p>На черзі перевірка «новачків» ідеалами Майдану – президента <a href="https://www.slovoidilo.ua/persony/zelenskyi-volodymyr-oleksandrovych">Володимира Зеленського</a>, його соратників і його партії «Слуга народу». Вони, як і попередники, виграли вибори з дуже високим результатом. Голосуючи за «нові обличчя» і принцип «зробимо їх разом», українці знову розраховували одним махом провести на пенсію старих політиків і, нарешті, отримати обіцяне ще під час революції. І нова команда, начебто, має намір втілити це в життя.</p>
      <p>Центральною вимогою Євроймадану, а потім і обіцянкою Петра Порошенка і Ко, була, звичайно ж, євроінтеграція. Україна вже давно підписала Угоду про асоціацію з Європейським союзом і отримала безвізовий режим. Але євроінтеграція – процес дуже тривалий, і тому логічно, що про неї говорить і нова влада. <a href="https://www.slovoidilo.ua/promise/52365.html">Виконувати всі вимоги для членства в ЄС</a> і вирішити питання членства в НАТО на референдумі обіцяв нам президент Зеленський. Ціла низка обіцянок з європейської та євроатлантичної інтеграції є в <a href="https://www.slovoidilo.ua/2019/10/11/infografika/polityka/prohrama-kabminu-novoho-ne-duzhe-obicyayut-shhodo-intehracziyi-yes-nato">програмі </a>нового Кабінету міністрів. Буквально напередодні річниці революції уряд ухвалив <a href="https://www.slovoidilo.ua/2019/11/20/novyna/polityka/kabmin-sxvalyv-16-zakonoproektiv-yevropejskoyi-intehracziyi">низку символічних рішень</a>, і тепер за процесом виконання СА з ЄС можна стежити онлайн. А обіцянки про хороші дороги/зарплати/пенсії/медицину, вірніше, їх виконання, – це ж теж шлях до євроінтеграції.</p>
      <p>Євроінтегрується Україна краще, ніж бореться з корупцією, – ось де за шість років немає позитивних зрушень. Якими би корумпованими не були президент Віктор Янукович і його оточення, чиїх відставок вимагали на Майдані, краще з їх відходом не стало. Чого тільки вартий корупційний скандал в оборонній сфері тоді, коли Україна протистоїть збройної агресії. Різниця лише в тому, що про корупцію стали говорити більш відкрито.</p>
      <related>
        <a href="https://www.slovoidilo.ua/2018/11/21/stattja/polityka/pyat-rokiv-pislya-pochatku-revolyucziyi-chy-zbulysya-obicyanky-politykiv"/>
      </related>
      <p>Зеленський та його команда пообіцяли зробити те, що не робилося шість років. Одну «галочку» вже можна поставити: Верховна рада ухвалила <a href="https://www.slovoidilo.ua/2019/09/16/novyna/polityka/vykryvachi-korupcziyi-yaku-vynahorodu-peredbachaye-zakonoproekt-ta-yakyx-umov">закон про викривачів корупції</a>, згідно з яким, той, хто повідомив про злочин, може отримати винагороду, а якщо потрібно і захист. Прем'єр-міністр Олексій Гончарук обіцяє боротися з корупцією в оборонній сфері, в Міністерстві охорони здоров'я, у сфері юстиції та загалом подолати це явище. Народні депутати IX скликання теж самовпевнено обіцяють повністю перемогти корупцію. Чи можливо це?</p>
      <p>Дивна ситуація зараз з ще однією тезою часів Євромайдану – оновленням влади. Закон про люстрацію ми пам'ятаємо, ухвалили, але сам процес, по суті, припинився. Тож успіхів у попередньої влади в цьому напрямку немає. Президент Володимир Зеленський на початку каденції обіцяв призначати «нових людей», але його перші ж кадрові рішення – зокрема, Андрій Богдан та Руслан Рябошапка – давно не новачки в політиці.</p>
      <p>При цьому Зеленський влітку пропонував розширити люстрацію – поширити її дію на тих, хто обіймав посади з лютого 2014 року до 19 травня 2019 року (тобто, вся постмайданна влада потрапляє в ці рамки). Президент вносив такий законопроект до Верховної ради VIII скликання, а в нинішньому скликанні цієї ініціативи вже немає. Зате є законопроект від Максима Бужанського («Слуга народу»), який пропонує скасувати закон про люстрацію. І, в принципі, з урахуванням того, скільки зараз при владі старих кадрів, говорити про оновлення не доводиться.</p>
      <p>Революція і повалення Віктора Януковича дали українцям усвідомлення того, що і в їх руках є інструменти реальної влади. Політики, бажаючи підіграти суспільним настроям, наобіцяли, що люди зможуть відкликати депутатів, мати право вето і законодавчої ініціативи. Перед виборами-2014 ці обіцянки у свої програми записали десятки кандидатів в нардепи, результату – нуль. Тезу про народовладдя тепер активно використовує Володимир Зеленський. Він уже анонсував, що найближчим часом буде поданий законопроект про всеукраїнський референдум, в парламенті лежить законопроект про законодавчу ініціативу народу. В принципі, з урахуванням монобільшості, немає сумнівів, що закони будуть ухвалені. Але як вони будуть працювати – питання є.</p>
      <p>Ось так і створюється враження, що роки минають, а влада експлуатує ту саму риторику, яка звучала ще на Майдані – «корупцію поборемо», «влада – народу», «справедливі суди», «ближче до Європи» тощо. Тому можна дійти невтішного висновку про те, що за шість років жодна обіцяна реформа не була завершена. Будемо сподіватися, що хоча б до десятирічної річниці революції про реформи можна буде говорити як про доконаний факт.</p>
      <p>
        <i>Олександра Худякова, спеціально для «Слово і Діло»</i>
      </p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/21/novyna/polityka/zelenskyj-ochikuye-rezultativ-rozsliduvan-po-revolyucziyi-hidnosti"/>
        <a href="https://www.slovoidilo.ua/2018/11/22/infografika/ekonomika/richnycya-yevromajdanu-yak-krayini-5-rokiv-zminylysya-soczialno-ekonomichni-pokaznyky"/>
        <a href="https://www.slovoidilo.ua/2018/11/21/infografika/ekonomika/richnycya-revolyucziyi-hidnosti-yak-zminylysya-cziny-krayini-pyat-rokiv"/>
        <a href="https://www.slovoidilo.ua/2019/10/18/infografika/finansy/narodnyj-byudzhet-yak-zminylysya-doxody-ta-vytraty-ukrayincziv-ostanni-5-rokiv"/>
      </related>
    </article>
  </body>
</html>