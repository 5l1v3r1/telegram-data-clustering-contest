<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agroday.com.ua/2019/11/21/modyfikatsiya-bez-falsyfikatsiyi-odniyeyu-z-golovnyh-vymog-biznesu-do-vlady-ye-detinizatsiya-rynku-zemli/"/>
    <meta property="og:site_name" content="AgroDay"/>
    <meta property="article:published_time" content="2019-11-21T10:00:17+00:00"/>
    <meta property="og:title" content="Модифікація без фальсифікації: однією з головних вимог бізнесу до влади є детінізація ринку землі"/>
    <meta property="og:description" content="Щоб подолати нелегальне використання сільгоспземлі в Україні, треба або ввести мінімальний пасивний дохід, або підвищити податок на землю. У цьому переконаний заступник голови ВАР, член Української ради бізнесу Михайло Соколов. За словами Михайла Соколова, сьогодні в українському АПК діє така система оподаткування, яка «дозволяє аграріям працювати квазі-легально»: юридично податки сплачують усі, але фактично 30–40% сільгоспугідь обробляються за тіньовими схемами. «Одні платять близько 2000 гривень за гектар на рік, а інші – 100 грн/га, сплачуючи лише податок на землю й ухиляючись від податку на доходи фізичних осіб, податку на додану вартість та єдиного соціального внеску», – пояснює експерт. Михайло Соколов підкреслює, що детінізація ринку землі – одна з 10 головних вимог бізнесу до влади, розроблених Українською радою бізнесу. Експерт визначає два варіанти модифікації податку на землю: 1. Встановити розмір мінімального пасивного доходу від користування землею. На сьогодні земельні"/>
  </head>
  <body>
    <article>
      <h1>Модифікація без фальсифікації: однією з головних вимог бізнесу до влади є детінізація ринку землі</h1>
      <address>
        <time datetime="2019-11-21T10:00:17+00:00">21 Nov 2019, 10:00</time>
      </address>
      <p>Щоб подолати нелегальне використання сільгоспземлі в Україні, треба або ввести мінімальний пасивний дохід, або підвищити податок на землю. У цьому переконаний заступник голови ВАР, член Української ради бізнесу Михайло Соколов.</p>
      <p>За словами Михайла Соколова, сьогодні в українському АПК діє така система оподаткування, яка «дозволяє аграріям працювати квазі-легально»: юридично податки сплачують усі, але фактично 30–40% сільгоспугідь обробляються за тіньовими схемами.</p>
      <p>«Одні платять близько 2000 гривень за гектар на рік, а інші – 100 грн/га, сплачуючи лише податок на землю й ухиляючись від податку на доходи фізичних осіб, податку на додану вартість та єдиного соціального внеску», – пояснює експерт.</p>
      <p>Михайло Соколов підкреслює, що детінізація ринку землі – одна з 10 головних вимог бізнесу до влади, розроблених Українською радою бізнесу.</p>
      <p>
        <b>Експерт визначає два варіанти модифікації податку на землю:</b>
      </p>
      <p><b>1. Встановити розмір мінімального пасивного доходу від користування землею.</b><br/>На сьогодні земельні ділянки здаються в оренду за готівку, а отже, доходи власників паїв і орендарів ніде не враховуються. Але очевидно, що маючи в обробітку понад 1 га землі, сільгоспвиробник отримує дохід від її використання.</p>
      <p>«Таким чином, пропонується встановити обов’язковий мінімум, який будуть оплачувати всі власники й орендарі без винятку», – відзначає Михайло Соколов.</p>
      <p><b>2. Підвищити податок на землю.</b><br/>При цьому на платниках податків, які працюють у правовому колі, підвищення ніяк не позначиться. Натомість фермерів, які працюють у тіні, такі зміни змусять «почати грати за правилами».</p>
      <p>«Суть у тому, що із суми податку на землю буде вирахувана сума ПДФО. А отже, ті, хто чесно платить податки, ніякого підвищення не відчують. Різниця за вирахуванням податку на доходи фізосіб не перевищить їх звичайних витрат. Зрозуміло, ті люди, які ухиляються від сплати податків, будуть змушені платити в кращому випадку вдвічі, а то і втричі більше. Адже вони не показують ПДФО, а отже, і віднімати їм буде нічого», – пояснює експерт.</p>
      <p>Обидва варіанти модифікації податку на землю забезпечують однакові й зрозумілі умови роботи для всіх сільгоспвиробників. Крім того, вихід агросектора з тіні істотно збільшить доходи місцевих бюджетів, а отже, підвищить рівень життя сільських мешканців.</p>
      <p>Повідомляє <a href="https://landlord.ua/news/chomu-treba-zminyty-podatok-na-zemliu-mykhailo-sokolov/">Landlord</a></p>
      <related>
        <h4>Статті по темі</h4>
        <a href="https://agroday.com.ua/2019/11/21/zemlezminy-u-verhovnij-radi-doopratsyuyut-zakonoproekt-shhodo-obigu-zemel/"/>
        <a href="https://agroday.com.ua/2019/11/21/nagostryly-zuby-posol-nimechchyny-v-ukrayini-spodivayetsya-na-dozvil-prodazhu-ukrayinskoyi-zemli-nimtsyam/"/>
        <a href="https://agroday.com.ua/2019/11/21/aktsenty-na-instrumenty-uryadovi-initsiatyvy-shhodo-vregulyuvannya-zemelnyh-vidnosyn/"/>
        <a href="https://agroday.com.ua/2019/11/15/chastka-agrobrata-shho-otrymayut-agrariyi-z-derzhbyudzhetu-na-2020-rik/"/>
        <a href="https://agroday.com.ua/2019/11/11/batat-na-rozhvat-perspektyvnist-vyroshhuvannya-batatu-v-ukrayini/"/>
        <a href="https://agroday.com.ua/2019/11/11/poky-ne-pizno-vidkryttya-rynku-zemli-mozhe-obmezhyty-pravo-bezkoshtovnoyi-pryvatyzatsiyi/"/>
      </related>
    </article>
  </body>
</html>