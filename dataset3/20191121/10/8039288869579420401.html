<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autoexpert.ro/totul-despre-vw-id-space-vizzion/"/>
    <meta property="og:site_name" content="AutoExpert"/>
    <meta property="article:published_time" content="2019-11-21T10:39:45+00:00"/>
    <meta property="og:title" content="Totul despre VW ID. Space Vizzion"/>
    <meta property="og:description" content="Acesta este VW ID. Space Vizzion, al șaptelea reprezentant al familiei ID., care prefigurează viitorul break electric ce va apărea pe piață în 2022."/>
  </head>
  <body>
    <article>
      <h1>Totul despre VW ID. Space Vizzion</h1>
      <address><time datetime="2019-11-21T10:39:45+00:00">21 Nov 2019, 10:39</time> by <a rel="author" href="https://www.autoexpert.ro/author/bogdan_grigorescu/" target="_blank">Bogdan Grigorescu</a></address>
      <figure>
        <img src="https://www.autoexpert.ro/wp-content/uploads/2019/11/ID.-Space-Vizzion-1-830x467.jpg"/>
      </figure>
      <p>
        <b>Acesta este VW ID. Space Vizzion, al șaptelea reprezentant al familiei ID., care prefigurează viitorul break electric ce va apărea pe piață în 2022.</b>
      </p>
      <p>Conceptul va fi prezentat în premieră la salonul auto de la Los Angeles, care își deschide porțile pe 22 noiembrie. Este al șaptelea model al familiei ID. bazată pe platforma MEB, și prefigurează un model de serie care va apărea în 2022. Acesta va deveni o parte din planul ambițios de electrificare pe care și-l propune VW: în 15 ani, nemții au ca scop să ofere câte o versiune electrificată pentru fiecare model al grupului. Mai mult, până în 2025, VW Group va avea în gamă 50 de versiuni electrice pentru toate mărcile din gamă (din care să vândă aproximativ 1 milion de bucăți până în 2025) și 30 de hibride plug-in!</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/ID.-Space-Vizzion-7-300x169.jpg"/>
      </figure>
      <p>Cu o lungime de 4.958 mm, o lățime de 1.897 mm și o înălțime de 1.529 mm, conceptul este cu 19,1 cm mai lung decât un Passat Variant și are un coeficient aerodinmmic excelent, de numai 0,24, datorită podelei și plafonul plate, absenței clanțelor la uși (locul le este luat de suprafețe tactile luminate) și difuzorului de aer din bara spate. Ampatamentul măsoară 2.964 mm (+17 cm față de Passat Variant).</p>
      <h3>
        <a href="https://www.autoexpert.ro/preturi-volkswagen-id-3-1st-cat-costa-primul-model-id-in-romania/">
          <b>Iată cât costă în România primul model ID!</b>
        </a>
      </h3>
      <p>Luminile față LED Matrix funcționează interactiv, iar cele patru semnalizări au forma literei X. Prototipul stă pe jante aero de 22 de inci, dar versiunile de serie vor avea jante mai mici.</p>
      <p>Interiorul este dotat cu materiale sustenabile și are în centrul atenției, în premieră, un head-up display cu realitate augmentată (AR HUD). Acest display interactiv este dublat de un ecran tactil de 15,6 inci, care pare că plutește în fața bordului, iar lumina ambientală are 30 de nuanțe.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/ID.-Space-Vizzion-2-300x200.jpg"/>
      </figure>
      <p>Deși conceptul are patru scaune separate, versiunea de producție va putea primi și banchetă, deci cinci locuri. Portbagajul măsoară 586 l și este dotat cu o podea mobilă de care sunt atașate două skateboard-uri electrice. Maneta din dreapta volanului selectează, prin rotire și apăsare în capăt, programele cutiei de viteze (PRND) și funcția de recuperare a energiei, B. Astfel, acționarea ștergătoarelor a migrat pe maneta semnalizării, în stânga (ca la Mercedes-Benz).</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/ID.-Space-Vizzion-5-300x200.jpg"/>
      </figure>
      <p>Modelul va primi o baterie Li-ion de 82 kWh, montată între cele două punți și care va putea fi încărcată inclusiv la stațiile de curent continuu 150 kW. Încărcarea până la 80% va dura aproximativ 30 de minute (82 kWh). Toate componentele electrice secundare vor fi alimentate la 12 V.</p>
      <h3>
        <a href="https://floteauto.ro/bateria-care-rezista-1-milion-de-mile-disponibila-de-anul-viitor/">
          <b>Bateria care rezistă 1 milion de mile, disponibilă din 2020!</b>
        </a>
      </h3>
      <p>În funcție de versiune, conceptul ID. Space Vizzion poate fi animat fie de un motor electric pe spate (275 CP), fie de două motoare electrice, câte unul pe fiecare punte (335 CP în total). Cel mai puternic accelerează până la 100 km/h în 5,4 s și are o viteză maximă limitată la 175 km/h. Versiunea cu un singur motor are o autonomie WLTP de până la 590 km.</p>
      <slideshow>
        <figure>
          <img src="https://www.autoexpert.ro/wp-content/uploads/2019/11/ID.-Space-Vizzion-1.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/ID.-Space-Vizzion-2.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/ID.-Space-Vizzion-3.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/ID.-Space-Vizzion-4.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/ID.-Space-Vizzion-5.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/ID.-Space-Vizzion-6.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/ID.-Space-Vizzion-7.jpg"/>
        </figure>
      </slideshow>
    </article>
  </body>
</html>