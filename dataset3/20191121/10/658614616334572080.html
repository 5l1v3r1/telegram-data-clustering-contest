<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/176000/gemeente-wil-graven-op-oude-begraafplaats-opknappen"/>
    <meta property="og:site_name" content="omroep flevoland"/>
    <meta property="article:published_time" content="2019-11-21T10:40:00+00:00"/>
    <meta property="og:title" content="Gemeente wil graven op oude begraafplaats opknappen"/>
    <meta property="og:description" content="De gemeente Urk gaat bekijken hoe graven op de oude begraafplaats voor de toekomst bewaard kunnen blijven. Ze liggen bij het Kerkje aan de Zee. Het college van burgemeester en wethouders wil dat de graven opgeknapt worden omdat de oude begraafplaats een gemeentelijk monument is."/>
  </head>
  <body>
    <article>
      <h1>Gemeente wil graven op oude begraafplaats opknappen</h1>
      <address>
        <time datetime="2019-11-21T10:40:00+00:00">21 Nov 2019, 10:40</time>
      </address>
      <p>
        <b>De gemeente Urk gaat bekijken hoe graven op de oude begraafplaats voor de toekomst bewaard kunnen blijven. Ze liggen bij het Kerkje aan de Zee. Het college van burgemeester en wethouders wil dat de graven opgeknapt worden omdat de oude begraafplaats een gemeentelijk monument is.</b>
      </p>
      <p>De ruim zevenhonderd grafstenen zijn in sommige gevallen meer dan honderd jaar oud en worden niet meer onderhouden. Daardoor zitten sommige graven onder de groene aanslag en is de graftekst nauwelijks meer leesbaar. Andere grafstenen zijn gebarsten.</p>
      <figure>
        <img src="https://d16junmm04ri2h.cloudfront.net/image/xlg/pictures/191121_oude_begraafplaats_urk_4_B95C0FE67A91B5C5C12584B900353E16.jpg"/>
      </figure>
      <p>Om in kaart te brengen welke grafstenen onderhoud nodig hebben, stelt de gemeente 15.000 euro beschikbaar. Met dat geld wil het college ook het verhaal op papier zetten van twintig bijzondere personen die op de begraafplaats begraven liggen. Daardoor moet de geschiedenis tastbaarder worden voor de jonge generatie.</p>
      <p>De gemeente stelt ook een werkgroep in, die moet bekijken of het onderhoud in de toekomst onder een stichting kan vallen. Die werkgroep gaat ook op zoek naar meer geld voor toekomstig onderhoud.</p>
      <hr/>
      <p>De begraafplek bij het Kerkje aan de Zee is de oudste begraafplaats van Urk. Vanaf 1787 werden er mensen begraven. In 1954 kreeg Urk een tweede kerkhof en in 1974 een derde. Op dit moment is het alleen nog maar mogelijk om op de oude begraafplaats in een graf bijgezet te worden als je daarvoor de grafrechten in eigendom hebt. Begrafenissen zijn daarom tegenwoordig heel uitzonderlijk op deze plek. Nieuwe graven komen er niet meer bij en de oude graven zullen ook niet meer geruimd worden.</p>
      <hr/>
      <figure>
        <img src="https://d16junmm04ri2h.cloudfront.net/image/xlg/pictures/191121_oude_begraafplaats_urk_2_3A641F9343A48258C12584B900353DE5.jpg"/>
      </figure>
      <p>
        <a href="https://www.google.com/maps/place/52.662151,%205.593470">Bekijk in Google Maps üìç</a>
      </p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>