<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242599/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T10:34:27+00:00"/>
    <meta property="og:title" content="‘สมคิด’ ยันเศรษฐกิจไม่ได้ชะลอตัว! ลั่นต้องสู้ไปด้วยกัน"/>
    <meta property="og:description" content="“สมคิด” ย้ำ!! เศรษฐกิจปีนี้ไม่ได้ชะลอตัวมากอย่างที่หลายฝ่ายกังวล ลั่นทุกคนต้องช่วยกันและสู้ไปด้วยกัน ชี้คลังรู้แล้วต้องทำอย่างไร"/>
  </head>
  <body>
    <article>
      <h1>‘สมคิด’ ยันเศรษฐกิจไม่ได้ชะลอตัว! ลั่นต้องสู้ไปด้วยกัน</h1>
      <address><time datetime="2019-11-21T10:34:27+00:00">21 Nov 2019, 10:34</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>“สมคิด” ย้ำ!! เศรษฐกิจปีนี้ไม่ได้ชะลอตัวมากอย่างที่หลายฝ่ายกังวล ลั่นทุกคนต้องช่วยกันและสู้ไปด้วยกัน ชี้คลังรู้แล้วต้องทำอย่างไร</b>
      </p>
      <p>นายสมคิด จาตุศรีพิทักษ์ รองนายกรัฐมนตรี เปิดเผยภายหลังการประชุมหน่วยงานภายใต้สังกัดกระทรวงการคลัง อาทิ สำนักงานเศรษฐกิจการคลัง (สศค.) กรมสรรพากร ธนาคารเพื่อการเกษตรและสหกรณ์การเกษตร (ธ.ก.ส.) เพื่อพิจารณาแพ็คเกจกระตุ้นเศรษฐกิจแจกของขวัญปีใหม่ประชาชนว่า ขอให้รอติดตามผลงาน พร้อมชื่นชมว่ากระทรวงการคลังทำงานอย่างมุ่งมั่นอยู่แล้ว ขณะที่ปีนี้เป็นปีสำคัญต้องรักษาระดับการเติบโตของเศรษฐกิจไม่ให้ชะลอไปมากกว่านี้ ซึ่งต้องดูแลทั้งเรื่องการเติบโตของระบบเศรษฐกิจควบคู่กับการปฏิรูป เพราะช่วงเวลานี้ถือเป็นช่วงสำคัญที่ทุกคนต้องช่วยกัน</p>
      <figure>
        <img src="https://www.thebangkokinsight.com/wp-content/uploads/2019/09/%E0%B8%AA%E0%B8%A1%E0%B8%84%E0%B8%B4%E0%B8%9499621-768x512.jpg"/>
      </figure>
      <p>ทั้งนี้ ยืนยันว่า เศรษฐกิจไทยปีนี้ไม่ได้ชะลอตัวมากแบบที่หลายฝ่ายกังวล หลังสำนักงานสภาพัฒนาการเศรษฐกิจและสังคมแห่งชาติ (สศช.) ประกาศตัวเลขจีดีพีของไทยไตรมาส 3 เติบโต 2.4% ต่ำกว่านักวิเคราะห์คาดไว้ ส่วนตัวมองว่าถ้าประเมินจากสถานการณ์ทั่วโลกถือว่าไทยสามารถรักษาการเติบโตได้ดีแล้ว แต่ไตรมาส 4 ยังต้องทำให้ดียิ่งขึ้น เพื่อสร้างแรงส่งต่อเนื่องไปยังปีหน้า เพราะคนยังไม่แน่ใจว่าปีหน้าจะเป็นยังไง ต้องดูแลเศรษฐกิจให้แข็งแกร่ง</p>
      <p>ขณะที่การส่งออกนั้น นายสมคิด กล่าวว่า เป็นเรื่องที่โทษใครไม่ได้ เพราะเศรษฐกิจโลกเป็นแบบนี้ ทุกประเทศส่งออกได้น้อยลง การนำเข้าก็น้อยลง ทุกฝ่ายต้องช่วยกันและสู้ไปด้วยกัน อย่างไรก็ตาม มองว่าขณะนี้กระทรวงการคลังรู้อยู่แล้วต้องทำอย่างไร กระทรวงการคลังกำลังคิดมาตรการ เพื่อรองรับสถานการณ์ที่เกิดขึ้น ซึ่งขณะนี้ยอมรับว่าสิ่งที่กระทบต่อเศรษฐกิจไทย นอกจากการส่งออกแล้ว ยังมีเรื่องของการเชื่อมั่นที่ยังไม่ฟื้นตัว</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242599%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242623/"/>
        <a href="https://www.thebangkokinsight.com/242533/"/>
        <a href="https://www.thebangkokinsight.com/242593/"/>
        <a href="https://www.thebangkokinsight.com/242560/"/>
      </related>
    </article>
  </body>
</html>