<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/jevropeyskiy-vibir-ukrajini-sogodni-pid-strashnoyu-zagrozoyu-klichko-video-641429.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T10:25:11+00:00"/>
    <meta property="og:title" content="Європейський вибір України сьогодні під страшною загрозою - Кличко (відео)"/>
    <meta property="og:description" content="У річницю Євромайдану Кличко нагадав, що таке гідність для українців"/>
  </head>
  <body>
    <article>
      <h1>Європейський вибір України сьогодні під страшною загрозою - Кличко (відео)</h1>
      <address>
        <time datetime="2019-11-21T10:25:11+00:00">21 Nov 2019, 10:25</time>
      </address>
      <h4>У річницю Євромайдану Кличко нагадав, що таке гідність для українців</h4>
      <p>Мер Києва Віталій Кличко привітав українців з Днем Гідності і Свободи та закликав і надалі відстоювати європейський шлях розвитку держави, за який сотня українських патріотів поклали життя на Майдані і який сьогодні українці захищають на сході країни. Звернення мер оприлюднив на своїй сторінці у Facebook.</p>
      <p>«Сьогодні Україна відзначає День Гідності і Свободи. 6 років тому, 21 листопада, уряд Януковича-Азарова вирішив призупинити підготовку до підписання Угоди про асоціацію між Україною та ЄС, і українці почали виходити на Майдан. За майбутнє України, за її європейський вибір», - наголосив Кличко.</p>
      <p>Він згадав напружений саміт у Вільнюсі 28-29 листопада 2013 року, коли всі - і європейські політики, й українські - до останнього не втрачали надії, що Янукович таки підпише Угоду про асоціацію. </p>
      <p>«Цього не сталося... І українці показали, що не «проковтнуть» такого. Далі було побиття студентів. Три місяці Майдану. Криваві дні лютого 2014-го, коли Україна втратила сотню найвідданіших патріотів... Мені завжди емоційно складно згадувати ті дні, тижні і місяці. Тривога, втома, біль, рішучість і неймовірна гордість за людей - гідних і вільних. За тих, хто був поруч не тільки в Києві на Майдані, а й на площах в інших містах України, в інших країнах, де виходили на підтримку боротьби українців. Ми довели, що разом, згуртувавшись заради високої мети і майбутнього, ми здатні перемагати! Нам і далі доводиться доводити це і боротися. Бо вибір України і сьогодні під страшною загрозою. Бо триває російська агресія і країна живе у війні. Гинуть наші захисники. Та ми - вільні люди і гідні жити в незалежній, європейській державі. Тому переможемо!» - наголосив Кличко. </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FVitaliy.Klychko%2Fvideos%2F440860863133394%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Він закликав людей не втрачати віри в себе та в свою країну.</p>
      <p>«Гідність - це те, що ми робимо кожного дня. Це наші справи. Це те, як ми ставимося до людей поруч і до своєї країни. Що готові подолати заради її майбутнього і майбутнього наших дітей. Гідність - це любити свою країну і вірити в неї», - зазначив Кличко. </p>
      <p>Як відомо, сьогодні <a href="https://glavcom.ua/news/sogodni-ukrajina-vidznachaje-den-gidnosti-ta-svobodi-641333.html">Україна відзначає День Гідності та Свободи</a>. </p>
      <p>До Дня Гідності та Свободи <a href="https://glavcom.ua/kyiv/news/kijiv-vidznachaje-den-gidnosti-ta-svobodi-programa-zahodiv-641360.html">у Києві тривають меморіальні, урочисті та культурно-мистецькі заходи.</a></p>
      <related>
        <a href="https://glavcom.ua/news/den-gidnosti-i-svobodi-policiya-rozpovila-pro-zahodi-bezpeki-pid-chas-akciy--641366.html"/>
        <a href="https://glavcom.ua/kyiv/news/kijiv-vidznachaje-den-gidnosti-ta-svobodi-programa-zahodiv-641360.html"/>
        <a href="https://glavcom.ua/columns/ivannaklimpuscincadze/velika-nacionalna-gidnist-postaje-iz-vidchuttya-gromadyanskogo-obovyazku-vilnoji-lyudini-641255.html"/>
      </related>
    </article>
  </body>
</html>