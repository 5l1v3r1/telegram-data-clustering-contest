<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/new-zealand-vs-england-first-test-day-one-eng-score-241-first-day-on-the-lose-of-4-wickets-143443"/>
    <meta property="og:site_name" content="Wah Cricket"/>
    <meta property="article:published_time" content="2019-11-21T10:19:24+00:00"/>
    <meta property="og:title" content="ENG Vs NZ: पहले दिन इंग्लैंड की सधी हुई बल्लेबाजी, 4 विकेट खोकर 241 रन बनाए"/>
    <meta property="og:description" content="इंग्लैंड के लिए तीन बल्लेबाज अर्धशतक लगाने में कामयाब रहे. हालांकि रूट का खराब फॉर्म मैच की पहली पारी में बरकरार रहा."/>
  </head>
  <body>
    <article>
      <h1>ENG Vs NZ: पहले दिन इंग्लैंड की सधी हुई बल्लेबाजी, 4 विकेट खोकर 241 रन बनाए</h1>
      <h2>इंग्लैंड के लिए तीन बल्लेबाज अर्धशतक लगाने में कामयाब रहे. हालांकि रूट का खराब फॉर्म मैच की पहली पारी में बरकरार रहा.</h2>
      <address>
        <time datetime="2019-11-21T10:19:24+00:00">21 Nov 2019, 10:19</time>
      </address>
      <p><b>ENG Vs NZ:</b> इंग्लैंड ने बे ओवल मैदान पर न्यूजीलैंड के खिलाफ खेले जा रहे पहले टेस्ट मैच के पहले दिन सधी हुई शुरुआत की है. पहले दिन का खेल खत्म होने तक इंग्लैंड ने चार विकेट के नुकसान पर 241 रन बना लिए हैं. स्टंप्स के समय बेन स्टोक्स 114 गेंदों पर नौ चौकों की मदद से 67 और ओली पोप 23 गेंदों पर चार चौकों की बदौलत 18 रन बनाए नाबाद लौटे.</p>
      <p>दोनों बल्लेबाजों के बीच पांचवें विकेट के लिए अब तक 38 रनों की साझेदारी हो चुकी है. न्यूजीलैंड की ओर से कोलिन डी ग्रैंडहोम ने दो और नील वेगनर तथा टिम साउदी को अब तक एक-एक विकेट मिले हैं. इससे पहले, इंग्लैंड ने टॉस जीतकर पहले बल्लेबाजी करने का फैसला किया.</p>
      <p>मेहमान टीम को पहला झटका 52 के स्कोर पर अपना पदार्पण मैच खेल रहे डॉम सिब्ले (22) के रूप में लगा. इसके बाद जोए डेनले (74) और रोरी बर्न्‍स (52) ने दूसरे विकेट के लिए 61 रनों की साझेदारी की. डेनले ने इसके बाद स्टोक्स के साथ भी चौथे विकेट के लिए 83 रन जोड़े. बर्न्‍स ने 138 गेंदों पर छह चौके, डेनले ने 181 गेंदों पर आठ चौके और एक छक्का जबकि सिब्ले ने 63 गेंदों पर चार चौके लगाए.</p>
      <p>
        <b>टेस्ट चैंपियनशिप के लिए अहम मैच</b>
      </p>
      <p>टेस्ट चैंपियनशिप के मद्देनज़र इंग्लैंड और न्यूजीलैंड दोनों के लिए यह टेस्ट सीरीज बेहद अहम है. न्यूजीलैंड की टीम 60 प्वाइंट्स के साथ इस समय प्वाइंट्स टेबल में दूसरे स्थान पर है, जबकि इंग्लैंड की टीम 56 प्वाइंट्स के साथ पांचवें नंबर पर बनी हुई है. हालांकि दोनों टीमें पहले पायदान पर मौजूद टीम इंडिया से काफी पीछे हैं. इंडिया ने टेस्ट चैंपियनशिप में 300 प्वाइंट्स हासिल कर लिए हैं.</p>
      <p>
        <a href="https://www.wahcricket.com/news/india-vs-bangladesh-2nd-test-preview-bith-teams-set-for-historic-day-night-test-143441">
          <b>IND Vs BAN 2nd Test Preview: ऐतिहासिक टेस्ट जीतने के इरादे से मैदान पर उतरेगी टीम इंडिया</b>
        </a>
      </p>
    </article>
  </body>
</html>