<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641115/%D8%AC%D8%B2%D8%A6%DB%8C%D8%A7%D8%AA-%D8%A8%DB%8C%D9%85%D9%87-%D8%AA%DA%A9%D9%85%DB%8C%D9%84%DB%8C-%D8%A8%D8%A7%D8%B2%D9%86%D8%B4%D8%B3%D8%AA%DA%AF%D8%A7%D9%86-%D8%AA%D8%A3%D9%85%DB%8C%D9%86-%D8%A7%D8%AC%D8%AA%D9%85%D8%A7%D8%B9%DB%8C-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T10:44:00+00:00"/>
    <meta property="og:title" content="جزئیات بیمه تکمیلی بازنشستگان تأمین اجتماعی اعلام شد"/>
    <meta property="og:description" content="رئیس کانون عالی بازنشستگان سازمان تأمین اجتماعی درباره بیمه تکمیلی بازنشستگان این سازمان توضیحاتی داد."/>
  </head>
  <body>
    <article>
      <h1>
        <a href="https://www.bultannews.com/fa/news/641115/%D8%AC%D8%B2%D8%A6%DB%8C%D8%A7%D8%AA-%D8%A8%DB%8C%D9%85%D9%87-%D8%AA%DA%A9%D9%85%DB%8C%D9%84%DB%8C-%D8%A8%D8%A7%D8%B2%D9%86%D8%B4%D8%B3%D8%AA%DA%AF%D8%A7%D9%86-%D8%AA%D8%A3%D9%85%DB%8C%D9%86-%D8%A7%D8%AC%D8%AA%D9%85%D8%A7%D8%B9%DB%8C-%D8%A7%D8%B9%D9%84%D8%A7%D9%85-%D8%B4%D8%AF">جزئیات بیمه تکمیلی بازنشستگان تأمین اجتماعی اعلام شد</a>
      </h1>
      <h2>رئیس کانون عالی بازنشستگان سازمان تأمین اجتماعی درباره بیمه تکمیلی بازنشستگان این سازمان توضیحاتی داد.</h2>
      <address><time datetime="2019-11-21T10:44:00+00:00">21 Nov 2019, 10:44</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، علی اصغر بیات رئیس کانون عالی بازنشستگان سازمان تأمین اجتماعی  درباره بیمه تکمیلی بازنشستگان تأمین اجتماعی اظهار کرد: ۳۰ آذر ماه امسال قرارداد بیمه تکمیلی بازنشستگان سازمان تأمین اجتماعی تمام می‌شود و ما از یک ماه پیش با شرکت‌های بیمه مناقصه داشتیم.</p>
      <p>بیات بیان کرد: از شرکت‌های مختلف پیشنهاد داشتیم و با بیمه آتیه ساز حافظ قرارداد را نهایی کردیم.</p>
      <p>او افزود: تأمین اجتماعی بزرگترین بیمه گذار کشور است و جمعیت تحت پوشش بیمه تکمیلی ۳ میلیون و ۳۰۰ هزار نفر است و این جمعیت در سال ۹۲، ۲ میلیون و ۳۰۰ هزار نفر بود که این نشان می‌دهد استقبال خوبی داشتیم.</p>
      <p>رئیس کانون عالی بازنشستگان سازمان تأمین اجتماعی گفت: مشمولانی که در فهرست ما بودند، در فهرست جدید نیز قرار می‌گیرند و نیاز مراجعه مجدد نیست؛ همچنین افرادی که بیمه تکمیلی نبودند ۳ ماه فرصت دارند به کانون بازنشستگان مراجعه کنند تا تحت پوشش درمان قرار گیرند.</p>
      <p>بیات ادامه داد: افرادی که بیمه بودند و دیگر تمایل ندارند تحت پوشش بیمه تکمیلی باشند نیز ۳ ماه فرصت دارند تا انصراف دهند و اگر حق بیمه‌ای از آن‌ها کسر شده باشد نیز عودت می‌شود.</p>
      <p>او گفت: حق بیمه تکمیلی در سال گذشته به ازای هر نفر ۳۸ هزار و ۲۰۰ تومان بود و امسال نیز ۴۴ هزار تومان است، همچنین تعهدات درمانی نیز ۱۵ درصد افزایش یافته است.</p>
      <p>رئیس کانون عالی بازنشستگان سازمان تأمین اجتماعی تصریح کرد: در قرارداد جدید ارائه خدمات درمانی به بیماران خاص و صعب العلاج ۳۳ درصد افزایش یافته است، به عنوان مثال سقف بستری فوق تخصصی تا سال گذشته ۱۵ میلیون تومان بود و امسال ۲۰ میلیون تومان شده است.</p>
      <p>بیات افزود: پاراکلینیک از ۷۰۰ به ۸۰۰ هزار تومان افزایش یافته است، همچنین پیوند قلب، کلیه، مغز استخوان، کبد، جراحی‌های سنگین، سرطان و بیماری‌های صعب العلاج تا سقف ۲۰ میلیون تومان مشخص شده است.</p>
      <p>او اضافه کرد: شرکت بیمه گر ملزم شده است تا با تمام بیمارستان‌های خصوصی، دولتی و خیریه‌ها قرارداد بسته و مقرر شده شرکت بیمه گر تا اتمام زمان قرارداد، همکاری لازم را با مراکز درمانی حفظ کنند.</p>
      <p>رئیس کانون عالی بازنشستگان سازمان تأمین اجتماعی بیان کرد: تیم نظارتی ویژه در نظر گرفتیم تا به مراکز درمانی نظارت کامل داشته باشند و پرونده‌های بیماران را به صورت رندوم بررسی کنند.</p>
      <p>بیات خاطرنشان کرد: تأمین اجتماعی نیز در بیمه تکمیلی بازنشستگان مشارکت دارد و به ازای هر نفر ۳ هزار تومان تقبل می‌کند که در سال حدود ۱۲۰ میلیارد تومان می‌شود.</p>
    </article>
  </body>
</html>