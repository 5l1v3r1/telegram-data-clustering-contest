<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019580/%D8%AB%D8%A8%D8%AA-5-%D9%85%DB%8C%D9%84%DB%8C%D9%88%D9%86-%D8%B3%D9%81%D8%B1-%D8%A7%D8%B2-%D9%85%D8%AD%D9%88%D8%B1%D9%87%D8%A7%DB%8C-%D9%85%D9%88%D8%A7%D8%B5%D9%84%D8%A7%D8%AA%DB%8C-%D8%A7%D8%B3%D8%AA%D8%A7%D9%86-%D9%85%D8%B1%DA%A9%D8%B2%DB%8C-%D8%AF%D8%B1-%D8%A7%DB%8C%D8%A7%D9%85-%D8%A7%D8%B1%D8%A8%D8%B9%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:21:44+00:00"/>
    <meta property="og:title" content="ثبت 5 میلیون سفر از محورهای مواصلاتی استان مرکزی در ایام اربعین"/>
    <meta property="og:description" content="ایسنا/مرکزی استاندار مرکزی گفت: در ایام اربعین امسال بیش از 5 میلیون سفر رفت و برگشتی از محورهای مواصلاتی استان مرکزی ثبت شده است."/>
  </head>
  <body>
    <article>
      <h1>ثبت 5 میلیون سفر از محورهای مواصلاتی استان مرکزی در ایام اربعین</h1>
      <address><time datetime="2019-11-21T10:21:44+00:00">21 Nov 2019, 10:21</time> by <a rel="author">یاسین یوسف پور</a></address>
      <p>ایسنا/مرکزی استاندار مرکزی گفت: در ایام اربعین امسال بیش از 5 میلیون سفر رفت و برگشتی از محورهای مواصلاتی استان مرکزی ثبت شده است.</p>
      <p>سید علی آقازاده در همایش تجلیل از خادمین حسینی استان مرکزی، اظهار کرد: عملیات اربعین امسال چیزی شبیه به یک معجزه بود و در یک شبانه روز بیش از 380 هزار نفر بدون هیچ مشکلی از مرز مهران عبور کردند که نشان از اقدامات ارزنده و گسترده خادمین اباعبدالله در سراسر کشور و علی الخصوص استان مرکزی دارد.<br/><br/>وی ادامه داد: این اقدامات، تنها بخشی از فعالیت های موکب داران و خادمین حسینی بود که در کمال نظم و انسجام انجام شد و توانست اقتدار و امنیت ایران را در این ایام به همه جهانیان ثابت کند.<br/><br/>وی با اشاره به حذف روادید ورود به کشور عراق برای زائرین امسال کربلای معلی، افزود: این اقدام سبب شد تعداد زائران نسبت به سال گذشته حدودا دو برابر شود و تعداد آنها از یک میلیون و 900 هزار نفر به سه میلیون و 700 هزار نفر افزایش پیدا کند.<br/><br/>آقازاده گفت: بی شک منشا اصلی همه این خیرات و برکات ائمه اطهار (ع) هستند و عنایت آنان موجب شده است که پس از گذشت هزاران سال هنوز هم یاد و خاطره شهدای کربلا و اهداف عاشورا در ذهن خادمین این حضرت باقی بماند.<br/><br/>استاندار مرکزی با بیان اینکه امسال یکی از موکب های شهرستان اراک در مرز مهران و یکی از موکب های شهرستان ساوه نیز در نجف اشرف مستقر بوده است، خاطر نشان کرد: شهرستان ساوه امسال بیش از 50 نیرو خدماتی در ایام اربعین به موکب مستقر خود در خارج از کشور اعزام کرده است و شهرستان اراک نیز در مرز کشور اقدامات گستره ای را در راستای خدمت رسانی به زائران حسینی انجام داده است.<br/><br/>وی با اشاره به اینکه در ایام اربعین سال جاری بیش از 5 میلیون سفر رفت و برگشتی در محورهای مواصلاتی استان مرکزی به ثبت رسیده است، بیان کرد: خوشبختانه مجموعه ادارات و مسئولین استان مرکزی امسال با هماهنگی و پیگیری های مستمر خود توانستند فعالیت های خود را کیفی و کمی افزایش دهند و زائران امام شهیدان را با آمادگی روحی و روانی بسیار خوبی راهی زیارت کنند.<br/><br/>استاندار مرکزی تاکید کرد: امیدواریم با بهره گیری از تجربیات خوب سال‌های گذشته و رفع نقاط ضعف و افزایش نقاط خود بتوانیم اقدامات خوب خود را در سال‌های آینده نیز تداوم بخشیم و خدمات مطلوب تری را از حیث کمی و کیفی به زائران اباعبدالله (ع) ارائه دهیم.</p>
      <p>انتهای پیام</p>
    </article>
  </body>
</html>