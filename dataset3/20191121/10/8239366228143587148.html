<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zelenskyy_pospryyav_vydilennyu_kvartyr_15_rodynam_peremishchenyh_osib_331290.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T10:06:00+00:00"/>
    <meta property="og:title" content="Зеленський посприяв виділенню квартир 15 родинам переміщених осіб"/>
    <meta property="og:description" content="Президент України Володимир Зеленський під час робочої поїздки до Луганської області зустрівся з родинами внутрішньо переміщених осіб, які раніше проживали на непідконтрольних територіях. Про це інформують у прес-службі Глави держави."/>
  </head>
  <body>
    <article>
      <h1>Зеленський посприяв виділенню квартир 15 родинам переміщених осіб</h1>
      <h2>Президент України Володимир Зеленський під час робочої поїздки до Луганської області зустрівся з родинами внутрішньо переміщених осіб, які раніше проживали на непідконтрольних територіях. Про це інформують у прес-службі Глави держави.</h2>
      <address>
        <time datetime="2019-11-21T10:06:00+00:00">21 Nov 2019, 10:06</time>
      </address>
      <p>Люди розповіли, що втратили житло та все майно у 2018 році. Бойовики змусили 15 сімей покинути помешкання протягом півгодини. Після цього люди переїхали у підконтрольну Україні частину Золотого.</p>
      <p>За їхніми словами, відтоді вони так і не отримали від держави жодної уваги та допомоги. Тому попросили Президента посприяти у вирішенні житлової проблеми.</p>
      <p>Глава держави повідомив, що керівництво Луганської облдержадміністрації вже знайшло квартири у Золотому-1 та Карбоніті.</p>
      <p>ʺМи не згадуємо про минуле, а що стосується нинішньої ситуації – ми знаємо вашу проблему. Всі документи вже єʺ, – сказав Володимир Зеленський.</p>
      <p>Зі свого боку голова Луганської ОДА Сергій Гайдай уточнив, що наразі розробляється проектна документація, й за декілька тижнів у помешканнях розпочнуть ремонтні роботи.</p>
      <p>ʺНа наступному тижні вже можемо показувати ваше майбутнє місце проживання. Потрібно декілька місяців, щоб зробити нормальний ремонт. Перші квартири ви отримаєте вже за три місяціʺ, – сказав Сергій Гайдай.</p>
    </article>
  </body>
</html>