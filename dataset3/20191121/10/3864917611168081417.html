<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822739-dnipro-pitna-voda-turbaza-u-radi-vze-38-mizfrakcijnih-obednan-kvu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T10:59:00+00:00"/>
    <meta property="og:title" content="&quot;Дніпро!&quot;, &quot;Питна вода&quot;, &quot;Турбаза&quot;: у Раді вже 38 міжфракційних об’єднань — КВУ"/>
    <meta property="og:description" content="У Верховній Раді України зареєстровано вже 38 міжфракційних об’єднань (МФО) станом на листопад."/>
  </head>
  <body>
    <article>
      <h1>"Дніпро!", "Питна вода", "Турбаза": у Раді вже 38 міжфракційних об’єднань — КВУ</h1>
      <h2>У Верховній Раді України зареєстровано вже 38 міжфракційних об’єднань (МФО) станом на листопад.</h2>
      <address>
        <time datetime="2019-11-21T10:59:00+00:00">21 Nov 2019, 10:59</time>
      </address>
      <p>Про це повідомляє Комітет виборців України у <a href="https://www.facebook.com/cvu.ngo/posts/3211450208896713">Facebook</a> з посиланням на відповідь Апарату ВР на інформаційний запит.</p>
      <p>"Станом на листопад у <a href="https://www.ukrinform.ua/tag-verhovna-rada">Верховній Раді</a> IX скликання зареєстровано 38 міжфракційних об’єднань, що є високим показником", - йдеться у повідомленні.</p>
      <p>Також зазначається, що майже половина об’єднань (42%) створені за регіональним принципом, до складу яких переважно входять депутати-мажоритарники. Зокрема, у ВР діють такі МФО, як "Львівщина", "Тернопільщина", "Кіровоградщина", "Чернігівщина", "Друзі Івано-Франківська", "Вінниччина!", "Південь України", "Прикарпаття", "Буковина", "Слобожанщина", "Дніпро!", "За рідну Сумщину", "Черкащина", "Житомирщина", "За Хмельниччину", "Київщина". Також зареєстровано МФО "Кубань" та "Українці в світі".</p>
      <p>Крім того, частина об’єднань відповідають галузевій специфіці: "Платформа з трансформації вугільних регіонів", "Питна вода", "За розвиток реформи місцевого самоврядування та децентралізацію влади", "Турбаза", "Енергетика та довкілля", "Парламентська платформа боротьби з туберкульозом", "Блокчейн фо Юкрейн", "Економіка.Now". Деякі об’єднання зосереджені на питаннях бізнесу: "Бізнес-варта", "За ФОПів", "За прискорену євроінтеграцію українського бізнесу".</p>
      <p>"Попри значну кількість МФО про діяльність більшості з них майже нічого не відомо. Часто МФО створюються задля підвищення статусу народного депутата в очах виборців та існують лише формально. Іноді створення МФО є відповіддю на певні політичні події чи демонструє амбіції їх засновників", - пояснив голова КВУ Олексій Кошель.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822737-stefancuk-hoce-povernuti-v-budzet-kompensaciu-za-zitlo-arahamia.html">Стефанчук хоче повернути в бюджет компенсацію за житло — Арахамія</a>
      </blockquote>
      <p>Відповідно до ст. 60 (1) Закону "Про регламент Верховної Ради України" народні депутати можуть добровільно об'єднуватися у міжфракційні депутатські об'єднання без реєстрації, кадрового, матеріально-технічного, інформаційного, організаційного забезпечення їх діяльності апаратом Верховної Ради України.</p>
    </article>
  </body>
</html>