<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260080/xili-ekatontades-anafores-gia-traymatismoys-paidion-apo-astynomikoys-sti-diarkeia-tis-krisis"/>
    <meta property="og:site_name" content="LiFO"/>
    <meta property="article:published_time" content="2019-11-21T10:21:00+00:00"/>
    <meta property="og:title" content="Χιλή: Εκατοντάδες αναφορές για τραυματισμούς παιδιών από αστυνομικούς στη διάρκεια της κρίσης"/>
    <meta property="og:description" content="Παραβιάσεις δικαιωμάτων ανηλίκων κατά τη διάρκεια της κρίσης καταγγέλλει το γραφείο Συνηγόρου του Παιδιού στη Χιλή"/>
  </head>
  <body>
    <article>
      <h1>Χιλή: Εκατοντάδες αναφορές για τραυματισμούς παιδιών από αστυνομικούς στη διάρκεια της κρίσης</h1>
      <h2>Παραβιάσεις δικαιωμάτων ανηλίκων κατά τη διάρκεια της κρίσης καταγγέλλει το γραφείο Συνηγόρου του Παιδιού στη Χιλή</h2>
      <address><time datetime="2019-11-21T10:21:00+00:00">21 Nov 2019, 10:21</time> by <a rel="author">LIFOTEAM</a></address>
      <p>
        <b>Εκατοντάδες αναφορές για τραυματισμούς και παραβιάσεις δικαιωμάτων ανηλίκων κατά τη διάρκεια της κρίσης στη χώρα, καταγγέλλει το γραφείο Συνηγόρου του Παιδιού στη <a href="https://www.lifo.gr/tags/%CE%A7%CE%B9%CE%BB%CE%AE">Χιλή</a>.</b>
      </p>
      <p>Ειδικότερα, το γραφείο του Συνηγόρου των Δικαιωμάτων του Παιδιού της Χιλής ανακοίνωσε χθες Τετάρτη ότι έχει λάβει 327 αναφορές για παραβιάσεις δικαιωμάτων ανηλίκων που διαπράχθηκαν από στελέχη των δυνάμεων επιβολής της τάξης κατά τη διάρκεια της κοινωνικής κρίσης που συνταράσσει τη χώρα επί έναν μήνα και πλέον.</p>
      <p>Στις ταραχές και τα επεισόδια στις διαδηλώσεις άνευ προηγουμένου μετά το τέλος της στρατιωτικής δικτατορίας στη Χιλή, που ξέσπασαν από τη 18η Οκτωβρίου, έχουν χάσει τη ζωή τους τουλάχιστον 23 άνθρωποι ανάμεσά τους πέντε σε επεμβάσεις των δυνάμεων ασφαλείας, και έχουν τραυματιστεί άλλοι 2.000 και πλέον, ανάμεσά τους 200 που έχουν υποστεί σοβαρά οφθαλμικά τραύματα.</p>
      <p>«Έως την 15η Νοεμβρίου, το γραφείο του Συνηγόρου των Δικαιωμάτων του Παιδιού είχε λάβει 327 αναφορές για παραβιάσεις δικαιωμάτων παιδιών και εφήβων εξαιτίας της κρίσης», ανέφερε κατά τη διάρκεια συνέντευξης Τύπου η Πατρίσια Μουνιός, επικεφαλής αυτής της δημόσιας ανεξάρτητης αρχής. Η Μουνιός στηλίτευσε τη συμπεριφορά αρκετών αστυνομικών και υπογράμμισε ότι «πολλά παιδιά» τραυματίστηκαν ενώ δεν είχαν την παραμικρή σχέση με τα επεισόδια, «για παράδειγμα βγαίνοντας να αγοράσουν ψωμί μαζί με τις μητέρες τους». «Μιλάμε για παιδιά τα οποία δεν συμμετείχαν σε διαδηλώσεις, πράγμα το οποίο κάνει ακόμα πιο σοβαρή τη συμπεριφορά των αστυνομικών», επέμεινε.</p>
      <p>Η Πατρίσια Μουνιός ανέφερε ότι ο Συνήγορος θα προσφύγει στη δικαιοσύνη στις υποθέσεις που ακόμη δεν έχουν παραπεμφθεί σε αυτή.</p>
      <p>Το Εθνικό Ινστιτούτο Ανθρωπίνων Δικαιωμάτων (ΕΙΑΔ), άλλη ανεξάρτητη δημόσια αρχή, ανέφερε ότι έχει υποβάλει 384 προσφυγές για παραβιάσεις δικαιωμάτων που διαπράχθηκαν από μέλη των δυνάμεων επιβολής της τάξης σε βάρος διαδηλωτών.</p>
      <p>Προχθές Τρίτη, η αστυνομία της Χιλής ανέστειλε τη χρήση σφαιρών με επικάλυψη καουτσούκ σε διαδηλώσεις, καθώς αυτές ενοχοποιούνται για τους σοβαρούς οφθαλμικούς τραυματισμούς 200 και πλέον διαδηλωτών τον τελευταίο μήνα.</p>
      <p>Ενώ η κοινωνική κρίση στη Χιλή έχει φέρει στο προσκήνιο τις τεράστιες κοινωνικές ανισότητες το γραφείο του Συνηγόρου των Δικαιωμάτων των Παιδιών εξέφρασε λύπη διότι τα παιδιά σχεδόν «δεν λαμβάνονται υπόψη στην κατάρτιση και την εφαρμογή των δημόσιων πολιτικών, παρότι είναι τα πρώτα που υποφέρουν εξαιτίας των ανισοτήτων και της ασθενικής παρουσίας του κράτους» σε πεδία όπως είναι αυτή της παιδείας και της υγείας, που έχουν αφεθεί σχεδόν εξ ολοκλήρου στον ιδιωτικό τομέα.</p>
      <p>Με πληροφορίες από ΑΠΕ-ΜΠΕ / AFP</p>
    </article>
  </body>
</html>