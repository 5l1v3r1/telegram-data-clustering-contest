<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-educatie-23504813-peste-100-parinti-scoala-din-bistrita-fata-intoarcerea-unui-profesor-condamnat-dupa-lovit-copii.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T10:56:00+00:00"/>
    <meta property="og:title" content="Peste 100 de părinți din Bistriţa protestează față de întoarcerea la școală a unui profesor condamnat după ce a lovit copii"/>
    <meta property="og:description" content="Peste 100 de părinți protestează, joi, în fața școlii din localitatea Șanț, județul Bistriţa-Năsăud, față de întoarcerea unui profesor de sport. Acesta fusese condamnat la 4 luni de"/>
  </head>
  <body>
    <article>
      <h1>Peste 100 de părinți din Bistriţa protestează față de întoarcerea la școală a unui profesor condamnat după ce a lovit copii</h1>
      <address><time datetime="2019-11-21T10:56:00+00:00">21 Nov 2019, 10:56</time> by <a rel="author">G.S.</a></address>
      <p><b>Peste 100 de părinți protestează, joi, în fața școlii din localitatea Șanț, județul Bistriţa-Năsăud, față de întoarcerea unui profesor de sport. Acesta fusese condamnat la 4 luni de închisoare cu suspendare după ce a lovit doi copii, transmite Mediafax.<br/></b><br/>Părinții elevilor care învață la școala din localitatea Șanț protestează în fața școlii, cerând ca profesorul de sport condamnat în primăvara acestui an la patru luni de închisoare cu suspendare să nu se întoarcă.<br/><br/>Profesorul de sport urma să se întoarcă joi la cursuri, după ce a expirat perioada în care s-a aflat în concediu medical, însă părinții și elevii sunt deciși să nu accepte revenirea acestuia.<br/><br/>„Nu suntem de acord să se întoarcă la școală. Toți copiii se tem de el. Nu ne mai lăsăm copiii la școală dacă nu se poate altfel”, a spus un părinte revoltat.<br/><br/>Conducerea școlii și a Inspectoratului Școlar Bistrița-Năsăud nu pot lua deocamdată măsuri împotriva profesorului pentru că este titular pe post, iar instanța nu i-a interzis să se întoarcă la catedră după expirarea pedepsei.<br/><br/>„Domnul profesor s-a aflat până astăzi în concediu medical. Deși a fost condamnat la închisoare cu suspendare pentru purtare abuzivă și a prestat munca în folosul comunității, instanța nu i-a interzis să se întoarcă la catedră și noi nu putem lua alte măsuri. Am recomandat conducerii școlii să nu îl primească la muncă până în momentul în care nu are medicina muncii făcută, ceea ce implică și un consult psihologic”, a declarat inspectorul școlar general, Camelia Tabără.<br/><br/>Profesorul de sport a fost condamnat la patru luni de închisoare cu suspendare pentru purtare abuzivă după ce a lovit, în martie 2017 doi elevi, pe unul dintre ei cu palma, iar pe celălalt cu pumnul.<br/><br/>Bărbatul nu era la primul incident de acest fel și a fost sancționat de mai multe ori inclusiv cu desfacerea contractului de muncă, însă instanța a obligat Inspectoratul Școlar Bistrița-Năsăud să îl reangajeze.</p>
    </article>
  </body>
</html>