<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/aktualne-dalik-behem-vezneni-pracoval-pro-znojemsky-penzion/1823574?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T10:15:00+00:00"/>
    <meta property="og:title" content="Aktuálně: Dalík během věznění pracoval pro znojemský penzion"/>
    <meta property="og:description" content="Znojmo - Někdejší lobbista Marek Dalík, v pondělí podmíněně propuštěný z vězení po polovině pětiletého trestu, pracoval během výkonu trestu ve znojemském penzionu U Císaře Zikmunda. Napsal to server Aktuálně.cz. Věznice ve Znojmě s penzionem spolupracuje od roku 2007 a měla s ním uzavřenou smlouvu o zaměstnávání vězňů. Dalík tam pracoval bez dohledu dozorců, jeho kontrolu zajišťovala podnikatelka Vlasta Masri, která penzion provozuje. Okolnostmi zaměstnání Dalíka se zabývají žalobci a Generální inspekce bezpečnostních sborů (GIBS) a žádné pochybení zatím neodhalili, uvedly Český Rozhlas a Česká televize."/>
  </head>
  <body>
    <article>
      <h1>Aktuálně: Dalík během věznění pracoval pro znojemský penzion</h1>
      <address><time datetime="2019-11-21T10:15:00+00:00">21 Nov 2019, 10:15</time> by <a rel="author" href="http://www.ctk.cz/" target="_blank">ČTK</a></address>
      <p>Znojmo - Někdejší lobbista Marek Dalík, v pondělí podmíněně propuštěný z vězení po polovině pětiletého trestu, pracoval během výkonu trestu ve znojemském penzionu U Císaře Zikmunda. Napsal to server Aktuálně.cz. Věznice ve Znojmě s penzionem spolupracuje od roku 2007 a měla s ním uzavřenou smlouvu o zaměstnávání vězňů. Dalík tam pracoval bez dohledu dozorců, jeho kontrolu zajišťovala podnikatelka Vlasta Masri, která penzion provozuje. Okolnostmi zaměstnání Dalíka se zabývají žalobci a Generální inspekce bezpečnostních sborů (GIBS) a žádné pochybení zatím neodhalili, uvedly Český Rozhlas a Česká televize.</p>
      <slideshow>
        <figure>
          <img src="https://i3.cn.cz/6/1574080544_P201911180496001.jpg"/>
        </figure>
        <figure>
          <img src="https://i3.cn.cz/6/1574080168_P201911180489801.jpg"/>
        </figure>
        <figure>
          <img src="https://i3.cn.cz/6/1574079896_P201911180485601.jpg"/>
        </figure>
        <figure>
          <img src="https://i3.cn.cz/6/1574074135_P201911180386001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=2258">Fotogalerie: Korupční kauza Marka Dalíka</a>
        </figcaption>
      </slideshow>
      <p>Někdejší tajemník premiéra Mirka Topolánka, odsouzený k pěti letům vězení za podvod při nákupu obrněných transportérů Pandur pro armádu, měl v penzionu podle dohody vykonávat pomocné údržbářské a úklidové práce. V letech 2007 až 2012 a 2016 se v podniku střídali dva vězni, za roky 2014, 2015 a 2017 tam pracoval podle serveru jeden. I Dalík, který tam docházel od listopadu 2017, byl v penzionu jediným zaměstnaným vězněm. "U odsouzeného bylo schváleno pracovní zařazení na pracoviště s volným pohybem mimo věznici u Ing. Vlasty Masri," sdělil <a href="https://zpravy.aktualne.cz/domaci/dalik-stravil-cast-trestu-ve-znojemskem-penzionu-hlidal-ho-j/r~5d7841380b7d11ea8776ac1f6b220ee8/">serveru</a> místopředseda Okresního soudu ve Znojmě Jaromír Kapinus.</p>
      <p>Dalík měl podle dohody v penzionu pracovat 40 hodin týdně a vykonávat pomocné údržbářské a úklidové práce. Směna mu začínala v 08:30 a odcházel v 17:00. "Objednatel odpovídá za to, že na pracovišti nebude ve vztahu k odsouzeným mařen účel výkonu trestu odnětí svobody. Zejména jim nebudou umožněny návštěvy příbuzných a dalších nepovolených osob, přebírání nebo předávání listovních a balíkových zásilek, telefonování apod." uvádí se podle Aktuálně.cz ve smlouvě.</p>
      <p>Okolnostmi Dalíkova pracovního zařazení se zabývala GIBS, která prověřuje možné trestné činy policistů, celníků či příslušníků vězeňské služby. "V loňském roce jsme jeden takový podnět prošetřili. Byl ukončen se závěrem, že jsme nezjistili žádné spáchání trestného činu ze strany vězeňské služby. Momentálně se však zabýváme obdobným podnětem, ke kterému ale nyní nebudeme poskytovat žádné informace," řekla České televizi mluvčí inspekce Ivana Nguyenová.</p>
      <p>Žádné porušení předpisů zatím nezjistili ani státní zástupci, kteří Dalíkovo zaměstnání během trestu stále vyšetřují. "Rovněž nebylo zjištěno, že vlastní průběh a okolnosti zaměstnání odsouzeného by bylo jakkoliv ovlivněno osobami jak zevnitř vězeňské služby, tak případně z jiných vnějších vlivů mimo vězeňskou službu," řekl <a href="https://www.irozhlas.cz/zpravy-domov/marek-dalik-pandur-znojmo-veznice-penzion_1911211158_pj">Českému rozhlasu</a> - Radiožurnálu mluvčí Krajského státního zastupitelství v Brně Hynek Olma.</p>
      <p>Ministryně spravedlnosti Marie Benešová (za ANO) ve vyjádření na <a href="https://twitter.com/SpravedlnostCZ/status/1197517315010695169">twitteru</a> sdělila, že za plnění výkonu trestu odpovídá vězeňská služba. Ministerstvo podle ní ale využije všech svých kontrolních pravomocí a informace, které se o Dalíkovi objevily v médiích, prověří.</p>
      <p>S variantou, že dohled nad trestancem převezme fyzická osoba, s níž má věznice smlouvu, zákon počítá. "Na pracovišti je odsouzený popřípadě kontrolován i zaměstnancem cizího subjektu, který ho zaměstnává," řekla serveru mluvčí Vězeňské služby Petra Kučerová. Do penzionu, jenž je od věznice asi deset minut chůze, Dalíka nemusela vozit ani eskorta.</p>
    </article>
  </body>
</html>