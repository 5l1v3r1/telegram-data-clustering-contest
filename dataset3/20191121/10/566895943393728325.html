<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2579713/na-ternopilsini-kopac-moze-zagrimiti-za-grati-na-pat-rokiv"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-21T10:02:00+00:00"/>
    <meta property="og:title" content="На Тернопільщині &quot;копач&quot; може «загриміти» за ґрати на п’ять років"/>
    <meta property="og:description" content="Чоловік видобував тверду осадову гірську породу — пісковик"/>
  </head>
  <body>
    <article>
      <h1>На Тернопільщині "копач" може «загриміти» за ґрати на п’ять років</h1>
      <address><time datetime="2019-11-21T10:02:00+00:00">21 Nov 2019, 10:02</time> by <a rel="author">Антоніна Албул</a></address>
      <p>
        <i>На Тернопільщині чоловік постане перед судом за те, що в кар’єрі здійснював незаконний видобуток корисних копалин. За це він може «загриміти» за ґрати на строк до п’яти років.</i>
      </p>
      <p>Звісно, це при найгіршому розвитку подій. Жителю Теребовлянського району інкримінують ч.2 ст. 240 КК України, санкція якої передбачає обмеження волі на строк від двох до п'яти років або позбавленням волі на той самий строк, з конфіскацією незаконно добутого і знарядь видобування.</p>
      <p>— Досудовим розслідуванням встановлено, що в порушення вимог Кодексу України про надра, Земельного кодексу України, Закону України «Про ліцензування певних видів господарської діяльності», не маючи спеціального дозволу на проведення робіт з видобутку корисних копалин загальнодержавного значення, у  вересні 2019 року житель одного із сіл Теребовлянського району з використанням господарських інструментів видобував тверду осадову гірську породу — пісковик із місцевого кар’єру, — інформують у прес-службі обласної прокуратури.</p>
      <p>Стосовно нього Теребовлянською місцевою прокуратурою Тернопільської області скеровано до  суду обвинувальний акт. Відтак, тепер порушнику доведеться відповідати за скоєне перед законом.</p>
    </article>
  </body>
</html>