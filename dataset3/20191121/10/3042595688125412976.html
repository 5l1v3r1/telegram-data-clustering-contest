<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/iversens-forvandling---sjansespill/71734544"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T10:42:55+00:00"/>
    <meta property="og:title" content="Iversens forvandling: - Sjansespill"/>
    <meta property="og:description" content="En ny, seigere, mer utholdende og kanskje mindre eksplosiv utgave av Emil Iversen går for å vinne verdenscupen sammenlagt denne vinteren. Selv kaller han endringene for gambling."/>
  </head>
  <body>
    <article>
      <h1>Iversens forvandling: - Sjansespill</h1>
      <h2>En ny, seigere, mer utholdende og kanskje mindre eksplosiv utgave av Emil Iversen går for å vinne verdenscupen sammenlagt denne vinteren. Selv kaller han endringene for gambling.</h2>
      <address><time datetime="2019-11-21T10:42:55+00:00">21 Nov 2019, 10:42</time> by <a rel="author">Øyvind Godø</a></address>
      <p>HOLMENKOLLEN (Dagbladet): Forrige sesong var Emil Iversen verdens beste langrennsløper før jul.</p>
      <p>
        <b>I en periode Johannes Høsflot Klæbo møtte uvanlig motgang, herjet Iversen og gikk inn i Tour de Ski med gul trøye og vant den siste etappen han gikk i touren før han brøt.</b>
      </p>
      <p>Avgjørelsen ble tatt for å unngå å fyre av for mye av kruttet inn mot VM i Seefeld, Der uteble de individuelle medaljene, men to VM-gull - på lagsprinten og stafetten - gjorde at Iversens VM ble en suksess.</p>
      <p>Det skjedde til tross for varmen som ga løse og ugunstige fordel for Iversen, som passet ham heller dårlig. Det samme var tilfellet for eksempelvis Astrid Uhrenholdt Jacobsen.</p>
      <h3>Endringer</h3>
      <figure>
        <img src="https://dbstatic.no/71835794.jpg?imageId=71835794&amp;width=1024&amp;height=615"/>
        <figcaption><b>TENKER STORT:</b> Emil Iversens mål er å kjempe om den gule trøya denne sesongen. Her fra 2018. Foto: Bjørn Langsem / Dagbladet Vis mer</figcaption>
      </figure>
      <p>Før denne sesongen har Iversen gjort endringer i treningsplanen. Mer volum og mindre sprinttrening er den enkle forklaringen på justeringene som gjør Meråker-gutten til en seigere og kanskje mindre eksplosiv langrennsløper enn det han tidligere har vært kjent for.</p>
      <p><b>-</b> <b>Jeg har blitt seigere, så får vi håpe at det ikke går utover hurtighete<b>n</b></b><b>.</b><b> Jeg har trent litt mer og hardere. Jeg håper at jeg er litt sterkere og har litt bedre kapasitet før. Jeg har lagt på en del ekstra treningstimer her og der. Jeg har også hatt litt færre avbrekk. Jeg begynner å bli en voksen skiløper, tar bedre vare på kroppen, spiser godt og har mer kontinuitet i det, forteller Emil Iversen til Dagbladet.</b></p>
      <p>- Så handler det om å prestere når det gjelder og ikke være en onsdagsløper og prestere når det gjelder.</p>
      <p>Mange langrennsløpere har opplevd en brutal overgang ved det første møtet med allroundlandslaget, hvor Martin Johnsrud Sundby har satt standarden i en årrekke på et lag preget av råsterke og seige kapasitetsløpere.</p>
      <h3>- Mye bedre trent</h3>
      <p>Hardkjøret har blant annet tatt <a href="https://www.dagbladet.no/sport/krogh-tok-alvorsprat-med-klaebo/71733377">knekken på Finn Hågen Krogh</a> to ganger, men Emil Iversen har taklet overgangen og henger stadig bedre og bedre mer på øktene hvor han tidligere slet.</p>
      <p>
        <b>- Det første året på dette laget var jeg ikke i nærheten av å se dem på en del økter. Nå er jeg med og drar like mye som de andre. Det viser at treningen fungerer. Jeg er mye bedre trent og kan bidra mer sportslig på laget. Nå er jeg veldig godt trent, er en fullverdig god landslagsløper og bidrar på øktene, forteller Iversen.</b>
      </p>
      <p>- Jeg merker at det er mer behagelig å være på samling. Jeg har ikke dratt noe mindre enn de andre på intervaller.</p>
      <h3>- Seigere og bedre utholdenhet</h3>
      <p>28-åringen fra Meråker har tidligere - sammen med Petter Northug - spøket om at deres ekstra kilo har gitt dem en fordel i utforkjøringer. I likhet med Northug er Iversen en sterk og eksplosiv langrennsløper som er råsterk i lett terreng.</p>
      <p>
        <i>- Har du nå blitt både lettere og seigere enn tidligere sesonger?</i>
      </p>
      <p>
        <b>- Jeg har i hvert fall blitt seigere og fått en bedre utholdenhet. Jeg har samtidig tatt vare på spisskompetansen min i spurter og håper at jeg fortsatt kan beherske sprint, forteller Iversen.</b>
      </p>
      <p>Samtidig påpeker han:</p>
      <p>
        <b>- Det har blitt veldig lite sprinttrening. Det er et sjansespill. Jeg prøver å trene litt hurtighetstrening, men må håpe at jeg klarer å ta meg videre fra prologene med litt rutine. I mann mot mann-dueller trives jeg godt og får ut det beste, normalt sett. Jeg får håpe at økt seighet ikke påvirker hurtigheten min negativt, sier Iversen og kommer med en erkjennelse:</b>
      </p>
      <p>- Jeg burde nok ha trent mer sprinttrening, men jeg er relativt fornøyd med sprinttreningen, selv om jeg optimalt sett burde ha trent noen flere sprintøkter.</p>
      <h3>Kroghs varsko</h3>
      <p>Finn Hågen Krogh mener at Iversen gambler med sprintformen etter endringene i treningsplanen.</p>
      <p>
        <b>- Emil har trent bra i veldig mange år. Det merkes. Da blir han strammere og seigere. Men Emil kunne nok ha lagt inn litt mer hurtighet, spør du meg, forteller Krogh til Dagbladet.</b>
      </p>
      <p>- Emil har nok aller mest lyst til å vinne distanseløp nå. Skal han gjøre det samme i sprintrenn, må han nok prioritere det enda mer. Samtidig er det utfordring ved å være på allroundslaget og ville hevde seg i sprint samtidig. Til og med Johannes, som har så ekstreme fartsressurser, må trene sprinttrening for å opprettholde hurtigheten.</p>
      <p>Iversen har de siste sesongene vist et enestående toppnivå. Forrige sesong var han også mer stabil. Frem til han brøt Tour de Ski, var 28-åringen en sterk kandidat til å vinne verdenscupen sammenlagt.</p>
      <h3>Vil ta Klæbos trone</h3>
      <p>I år er målet å vinne den gule trøya og frata Johannes Høsflot Klæbo tittelen som verdens beste langrennsløper.</p>
      <p>
        <b>- Jeg må prøve å sikte mot å være verdens beste. Det var ikke blaff i fjor. Om jeg holder meg frisk og har gode skiforhold, kan jeg være i nærheten å gi de kamp om den gule trøya, forteller Iversen til Dagbladet.</b>
      </p>
      <p>- Jeg går for gul trøye. Det er planen. Jeg skal kjempe for den så lenge det er teoretisk mulig. Jeg har hatt et overtak på Johannes i distanserenn, men det blir vanskelig når han vinner så mange sprintrenn. Jeg må være nærmere han der.</p>
      <p>
        <i>- Hvordan er det å ha Klæbo som nykommer inne på allroundlandslaget?</i>
      </p>
      <p>- Det gjør at jeg ikke vinner noen hurtighetsdrag på allroundslaget lenger. Før vant jeg alt. Det er bare jeg som tør å spurte mot ham. Det blir mange tapte dueller.</p>
      <h3>Overgår Tour de Ski</h3>
      <p>For Meråker-gutten er Ski Tour på hjemmebane i blant annet Meråker og Trondheim enda gjevere enn Tour de Ski denne vinteren.</p>
      <p>
        <b>- Touren på hjemmebane er soleklart gjevest for meg. Jeg kan potensielt vinne i hjembygda mi og nabobygda. Det kan ikke bli noe bedre enn det. Jeg vet ikke om det trumfer et VM-gull, men det er ikke langt unna, mener Iversen.</b>
      </p>
      <p>I denne touren vil utøverne være pålagt å reise med VY-tog og -buss mellom de forskjellige arrangørstedene av hensyn til klimaet og miljøet. Om en utøver ikke tar toget, får vedkommende heller ikke starte neste renn.</p>
      <p>- Jeg synes det er trivelig å ta tog, så lenge det ikke blir forsinket og det blir buss for tog, sier Iversen.</p>
      <p>
        <i>- Det kan vel fort skje?</i>
      </p>
      <p>- Ja, det er en veldig stor sjanse for det. Da blir det fort taxi for buss for tog. Men hvis togene går som de skal, blir det en tour med veldig liten reisebelastning. Det blir veldig bra.</p>
    </article>
  </body>
</html>