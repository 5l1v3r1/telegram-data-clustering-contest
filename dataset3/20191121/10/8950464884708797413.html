<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/pozastavena-animacia-hibernacia-studia-usa/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-21T10:20:09+00:00"/>
    <meta property="og:title" content="Namiesto krvi soľný roztok. Doktori uviedli do hibernácie prvých ľudí"/>
    <meta property="og:description" content="Doktori z americkej univerzity majú na konte dôležitý míľnik. Ako prví na svete uviedli jedného z nás do stavu, ktorému odborníci hovoria hibernácia."/>
  </head>
  <body>
    <article>
      <h1>Namiesto krvi soľný roztok. Doktori uviedli do hibernácie prvých ľudí</h1>
      <h2>Vážne zranení môžu získať druhú šancu.</h2>
      <address><time datetime="2019-11-21T10:20:09+00:00">21 Nov 2019, 10:20</time> by <a rel="author" href="https://www.techbyte.sk/author/matus/" target="_blank">Matúš Moravčík</a></address>
      <p>
        <b>Doktori z americkej univerzity majú na konte dôležitý míľnik. Ako prví na svete <a href="https://www.newscientist.com/article/2224004-exclusive-humans-placed-in-suspended-animation-for-the-first-time/">uviedli</a> jedného z nás do stavu, ktorému odborníci hovoria <a href="https://sk.wikipedia.org/wiki/Umel%C3%A1_hibern%C3%A1cia"><i>umelá</i> <i>hibernácia</i></a>. Takzvaná pozastavená animácia môže vraj zachrániť nejeden život. Na výsledky štúdie si ale musíme ešte chvíľu počkať.</b>
      </p>
      <p>Ako <a href="https://www.newscientist.com/article/2224004-exclusive-humans-placed-in-suspended-animation-for-the-first-time/">informuje</a> vedecký web <i>New Scientist</i> vo svojom exkluzívnom článku, odborníci chcú týmto spôsobom <b>získavať drahocenný čas</b>, bez ktorého by za bežných okolností pravdepodobne prišli o pacienta. Skvelým príkladom je <b>postrelený</b> alebo<b> bodnutý človek</b>, ktorý stratil veľa krvi. Procedúru zatiaľ umožnia podstúpiť iba tomu, kto nemá takmer žiadnu inú možnosť.</p>
      <h3>Technika EPR</h3>
      <p>Pozastavenie animácie, čiže životných funkcií, spôsobí ochladenie ľudského tela na<b> 10 až 15 stupňov Celzia</b>. Nehodia ho však do chladničky, ani nič podobné. Jeho krv iba jednoducho dočasne <b>nahradia</b> veľmi chladným soľným roztokom a následne ho odpoja od chladiaceho systému, aby mohli začať s chirurgickým zákrokom. Na to majú zhruba <b>dve hodiny</b>.</p>
      <figure>
        <iframe data-src="https://twitter.com/newscientist/status/1197067682631372800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Táto technika nesie názov e<i>mergency preservation and resuscitation</i>, alebo iba jednoducho <b><i>EPR</i></b>. Doktorom sa vďaka nej podarilo utíšiť metabolizmus vrátanej mozgovej aktivity, zastaviť srdce a zároveň i uchovať tkanivo. Dobrovoľníkov tak uviedli do stavu, kedy v podstate <b>dočasne prestali žiť</b>.</p>
      <h3>Ešte si počkáme</h3>
      <p>Zatiaľ ide len o vedeckú štúdiu, ktorej sa zúčastní obmedzený počet vážne zranených. Americká <i>FDA</i> dala miestnej <i>University of Maryland</i> špeciálne povolenie, aby nazbierali dáta a vyhodnotili, či si technika ERP nakoniec predsa len zaslúži zelenú. Výsledky sa síce dozvieme až koncom roka <b>2020</b>, no už v týchto dňoch vieme, že má od dokonalosti ešte celkom ďaleko.</p>
      <related>
        <a href="https://www.techbyte.sk/2018/05/elektronicka-cigareta-florida-vybuch-smrt-explozia/"/>
      </related>
      <p>Ako <a href="https://www.extremetech.com/extreme/302374-doctors-are-testing-human-suspended-animation-for-the-first-time">píše</a> web <i>ExtremeTech</i>, počas opätovného okysličovania buniek môže nastať takzvané <a href="https://en.m.wikipedia.org/wiki/Reperfusion_injury"><i>reperfúzne poškodenie</i></a>, a to neveští nič dobré. V budúcnosti by nám však s týmto problémom mohli pomôcť<b> špeciálne lieky</b> so schopnosťou zmierniť alebo úplne eliminovať potenciálne zdravotné následky.</p>
    </article>
  </body>
</html>