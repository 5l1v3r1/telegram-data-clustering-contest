<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742884"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T10:45:00+00:00"/>
    <meta property="og:title" content="30,000คนร่วมวิ่งผ่าเมือง คาดเงินสะพัดเหยียบพันล้าน"/>
    <meta property="og:description" content="กระทรวงการท่องเที่ยวและกีฬา จับมือ 'ททท.-กกท.-สาธารณสุข-กรุงเทพมหานคร-ไทยแลนด์ไตรลีก' จัด 'วิ่งผ่าเมือง ครั้งที่ 3' รายการ 'อะเมซิ่งไทยแลนด์ มาราธอน แบงค็อก 2020 พรีเซนเต็ด บาย โตโยต้า' คาดมีนักวิ่งร่วม 30,000 คน สร้างรายสะพัดกว่า 900 ล้านบาท"/>
  </head>
  <body>
    <article>
      <h1>30,000คนร่วมวิ่งผ่าเมือง คาดเงินสะพัดเหยียบพันล้าน</h1>
      <address>
        <time datetime="2019-11-21T10:45:00+00:00">21 Nov 2019, 10:45</time>
      </address>
      <p>
        <b>กระทรวงการท่องเที่ยวและกีฬา จับมือ "ททท.-กกท.-สาธารณสุข-กรุงเทพมหานคร-ไทยแลนด์ไตรลีก" จัด "วิ่งผ่าเมือง ครั้งที่ 3" รายการ "อะเมซิ่งไทยแลนด์ มาราธอน แบงค็อก 2020 พรีเซนเต็ด บาย โตโยต้า" คาดมีนักวิ่งร่วม 30,000 คน สร้างรายสะพัดกว่า 900 ล้านบาท</b>
      </p>
      <p>นายพิพัฒน์ รัชกิจประการ รมว.การท่องเที่ยวและกีฬา เป็นประธานแถลงข่าวการจัดการแข่งขันวิ่งมาราธอนส่งเสริมการท่องเที่ยวระดับโลกรายการ "อะเมซิ่ง ไทยแลนด์ มาราธอน แบงค็อก 2020 พรีเซนเต็ด บาย โตโยต้า" ที่โรงภาพยนต์เอสพลานาด ซีนีเพล็กซ์ ถนนรัชดาภิเษก เมื่อวันที่ 21 พ.ย.ที่ผ่านมา<br/><br/>นายพิพัฒน์ ในฐานะรองประธานที่ปรึกษาคณะกรรมการอำนวยการจัดการแข่งขันฯ กล่าวว่า กระทรวงมีนโยบายชัดเจนที่จะส่งเสริมการท่องเที่ยวเชิงกีฬา (Sports Tourism) โดยเฉพาะอย่างยิ่งกีฬาที่มีโอกาสดึงดูดนักท่องเที่ยวทั้งชาวไทยและชาวต่างชาติมาร่วมเป็นจำนวนมากอย่างวิ่งมาราธอน, วิ่งเทรล หรือไตรกีฬา ให้เป็นหนึ่งในผลิตภัณฑ์หลักในระยะยาว ตนคาดหวังว่าการแข่งขันรายการนี้ จะต้องจัดอย่างต่อเนื่องเป็นประจำทุกปี รวมทั้งจะทำให้รายการนี้ติดอันดับ 1 ใน 10 ของมาราธอน ที่คนทั่วโลกอยากเดินทางมาร่วมแข่งขันมากที่สุด ทั้งนี้ ยังได้สั่งการให้ ททท.นำรายการนี้เสนอต่อคณะรัฐมนตรี เพื่อจัดเป็นซีรีส์มาราธอนของประเทศต่อเนื่องตลอดทั้งปี 2563 โดยขั้นต้นเลือก 5 จังหวัดนำร่อง ได้แก่ กรุงเทพมหานคร (อะเมซิ่งไทยแลนด์มาราธอน), จังหวัดบุรีรัมย์, จังหวัดชลบุรี, จังหวัดภูเก็ต และจังหวัดราชบุรี ตั้งเป้ามีผู้ร่วมแข่งขันทั้งชาวไทยและชาวต่างชาติเกิน 100,000 คน เป็นคนต่างชาติ มากกว่า 15,000 คน</p>
      <figure>
        <img src="https://www.dailynews.co.th/admin/upload/20191121/news_vCjUhKlZXO175818_533.jpg?v=20191121199?v=1777"/>
      </figure>
      <p>"การแข่งขันที่จัดขึ้นเป็นปีที่ 3 มั่นใจว่ามันจะต้องดีกว่า 2 ครั้งแรกอย่างแน่นอน และก็หวังว่าปีนี้จะไม่เจอกับปัญหาฝุ่นควัน PM 2.5 เหมือนเมื่อปีที่ผ่านมา อย่างไรก็ตามปีนี้มีการเตรียมการอย่างดี ทำงานร่วมกับกระทรวงสาธารณสุข, สำนักงานตำรวจแห่งชาติ และสภากรุงเทพฯ เพื่อป้องกันปัญหาที่จะเกิดขึ้น" รมต.ท่องเที่ยวและกีฬา กล่าว<br/><br/>ขณะที่ นายยุทธศักดิ์ สุภสร ผู้ว่าการการท่องเที่ยวแห่งประเทศไทย (ททท.) ในฐานะประธานอำนวยการคณะกรรมการจัดการแข่งขัน กล่าวว่า รายการนี้จะจัดขึ้นในวันอาทิตย์ที่ 2 ก.พ.2563 เป้าหมายหลักของการแข่งขันเพื่อต้องการยกระดับให้ไทยเป็นจุดหมายปลายทางด้านการท่องเที่ยวและการกีฬา หรือ SPORT TOURISM DESTINATION อย่างยั่งยืน คาดว่าจะมีผู้เข้าร่วมแข่งขันประมาณ 30,000 คน เป็นชาวต่างชาติไม่น้อยกว่า 5,000 คน ก่อให้เกิดรายได้ทั้งทางตรงและทางอ้อมในระบบเศรษฐกิจของประเทศไม่น้อยกว่า 900 ล้านบาท นอกจากนี้ยังตั้งเป้าไว้ว่า ภายใน 3 ปี "อะเมซิ่ง ไทยแลนด์ มาราธอน" จะเป็นหนึ่งในรายการที่นักท่องเที่ยวชาวต่างชาตินิยมมาร่วมมากที่สุดในทวีปเอเชีย</p>
      <figure>
        <img src="https://www.dailynews.co.th/admin/upload/20191121/news_NUfBpDTNfE175818_533.jpg?v=20191121199?v=9925"/>
      </figure>
      <p>"ททท. ได้จัดทำแผนการจัดการแข่งขันอะเมซิ่งไทยแลนด์มาราธอนซีรีส์ จำนวน 5 รายการ เสนอเข้าครม.เศรษฐกิจและได้รับความเห็นชอบในขั้นต้นเป็นที่เรียบร้อยแล้ว ขณะนี้กำลังอยู่ในระหว่างการเร่งทำเอกสารเพื่อนำเสนอต่อคณะรัฐมนตรีเพื่อให้อนุมัติในโครงการดังกล่าว" ผู้ว่าฯ ททท. กล่าว<br/><br/>ผู้ว่าการการท่องเที่ยวฯ กล่าวเสริมว่า เรื่องของการป้องกันฝุ่นควัน PM2.5 นั้น ได้เตรียมทั้งก่อนแข่ง ระหว่างแข่ง และหลังการแข่งขัน ไม่ว่าจะงดการก่อสร้างทั้งหมดในช่วงแข่งขัน หรือติดป้ายบอกปริมาณฝุ่นควันตลอดเส้นทางให้นักกีฬา และเพิ่มจุดดื่มน้ำ เพิ่มออกซิเจนให้กับนักกีฬาให้มากขึ้น รวมถึงทีมแพทย์ที่จะคอยดูแลตลอดเส้นทาง</p>
      <figure>
        <img src="https://www.dailynews.co.th/admin/upload/20191121/news_GjTaPfqGbP175819_533.jpg?v=20191121199?v=6014"/>
      </figure>
      <p>สำหรับการแข่งขัน "อะเมซิ่ง ไทยแลนด์ มาราธอน แบงค็อก 2020" แบ่งการแข่งขันออกเป็น 4 ประเภท ประกอบด้วย มาราธอน 42.195 กม. จำนวน 6,000 คน, ฮาล์ฟมาราธอน ระยะ 21.1 กม. จำนวน 9,000 คน, มินิมาราธอน ระยะ 10 กม. จำนวน 12,000 คน และเดินการกุศล 3.5 กม. จำนวน 3,000 คน<br/><br/>ประเภทมาราธอน เริ่มจากสนามราชมังคลากีฬาสถาน ออกประตู 4 ผ่านซอยรามคำแหง 24, ถนนถาวรถวัช 1 (ซอยรามคำแหง 24 แยก 2) ถนนพระรามเก้า (ใช้สะพานต่างระดับ) ถนนดินแดง (ใช้สะพานต่างระดับ/อุโมงค์ลอดใต้สะพาน) ถนนราชวิถี (ใช้สะพานต่างระดับ) ข้ามทางรถไฟ ถนนราชวิถี (พระตำหนักจิตรลดารโหฐาน) ถนนพระรามที่ 5 (สุดถนนวกกลับ) ถนนราชวิถี (พระตำหนักจิตรลดารโหฐาน) ถนนสวรรคโลก ถนนศรีอยุธยา (ฝั่งพระตำหนักจิตรลดาฯ) ถนนราชดำเนินนอก เลี้ยวขวาแยกจปร. ถนนวิสุทธิกษัตริย์ สะพานพระรามแปด ถนนคู่ขนานบรมราชชนนี (ขาเข้าเมือง) กลับตัวบนถนนบรมราชชนนี ช่วงก่อนถึงจุดตัดพุทธมณฑลสาย 4 ถนนคู่ขนานบรมราชนนี (ขาออกเมือง) สะพานพระรามแปด ลงสะพานเลี้ยวขวา มาที่ถนนราชดำเนินนอก ผ่านสะพานผ่านฟ้าฯ เลี้ยวขวาเข้าเส้นชัยหน้าถนนพระสุเมรุ</p>
      <figure>
        <img src="https://www.dailynews.co.th/admin/upload/20191121/news_XDJyDhgGgo175819_533.jpg?v=20191121199?v=7012"/>
      </figure>
      <p>ส่วนจุดปล่อยตัวของ ฮาล์ฟมาราธอน อยู่ที่สนามราชมังคลากีฬาสถาน หัวหมาก เข้าเส้นชัยที่ถนนพระยาสุเมรุ (สะพานผ่านฟ้าฯ), มินิมาราธอน ปล่อยตัวที่ถนนราชดำเนินกลาง (หน้าโลหะสถาน) เข้าเส้นชัยที่ ถนนราชดำเนินกลาง (อนุสาวรีย์ประชาธิปไตย) และเดินการกุศล ปล่อยตัวที่ถนนราชดำเนินกลาง (หน้าโลหะสถาน) เข้าเส้นชัยที่ถนนราชดำเนินนอก (หน้า สน.นางเลิ้ง)</p>
      <figure>
        <img src="https://www.dailynews.co.th/admin/upload/20191121/news_ykmeiHwUUs175820_533.jpg?v=20191121199?v=4994"/>
      </figure>
    </article>
  </body>
</html>