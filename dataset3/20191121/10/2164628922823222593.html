<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42932_Na-Rivnenshchini-12-shkolyariv-otrulisya-tsukerkami-"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-21T10:48:00+00:00"/>
    <meta property="og:title" content="На Рівненщині 12 школярів отруїлися цукерками"/>
    <meta property="og:description" content="Вчора, 20 листопада, на лікарняне ліжко із гострим отруєнням потрапили 12 учнів Здовбицької загальноосвітньої школи. Повідомлення про гос"/>
  </head>
  <body>
    <article>
      <h1>На Рівненщині 12 школярів отруїлися цукерками</h1>
      <address>
        <time datetime="2019-11-21T10:48:00+00:00">21 Nov 2019, 10:48</time>
      </address>
      <p>
        <b>Вчора, 20 листопада, на лікарняне ліжко із гострим отруєнням потрапили 12 учнів Здовбицької загальноосвітньої школи. Повідомлення про госпіталізованих дітей до поліції надійшло від медиків близько 15:30.</b>
      </p>
      <p>Як з’ясували поліцейські Здолбунівського відділення, п’ятикласників того дня пригостила цукерками однокласниця з нагоди дня народження, після чого дітям стало зле. Школярів доставили до районної лікарні із гострим отруєнням продуктами харчування у стані середньої тяжкості. Після надання допомоги їхньому життю нічого не загрожує. Наразі вони ще перебувають у медзакладі.</p>
      <p>Слідчі за фактом порушення санітарних правил і норм щодо запобігання інфекційним захворюванням та масовим отруєнням у поліції розпочали досудове розслідування за частиною 1 статті 325 Кримінального кодексу України. У рамках кримінального провадження поліцейські встановлюють усі обставини події та осіб, причетних до вчиненого злочину. Попередньо відомо, що цукерки купувалися на одному із ринків Рівного.</p>
      <p>Про це повідомляє відділ комунікації поліції Рівненської області</p>
      <p> </p>
    </article>
  </body>
</html>