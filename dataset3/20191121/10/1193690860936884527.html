<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/my-narodzheni-shchob-buty-vilnymy-poroshenko-pryvitav-ukraintsiv-z-dnem-hidnosti-ta-svobody-video-203193.html"/>
    <meta property="og:site_name" content="5 канал"/>
    <meta property="article:published_time" content="2019-11-21T10:51:00+00:00"/>
    <meta property="og:title" content="&quot;Ми народжені, щоб бути вільними&quot;: Порошенко привітав українців з Днем Гідності та Свободи – відео"/>
    <meta property="og:description" content="Українці довели, що вміють захищатися, наголосив Порошенко"/>
  </head>
  <body>
    <article>
      <h1>"Ми народжені, щоб бути вільними": Порошенко привітав українців з Днем Гідності та Свободи – відео</h1>
      <address>
        <time datetime="2019-11-21T10:51:00+00:00">21 Nov 2019, 10:51</time>
      </address>
      <p>П'ятий президент України Петро Порошенко привітав українців із Днем Гідності та Свободи. Відео оприлюднив на своїй сторінці у <a href="https://www.facebook.com/petroporoshenko/videos/803502496736437/">Facebook</a>.</p>
      <p>"Свобода – це можливість жити у власній незалежній державі. Гідність – це сильна українська армія, якою ми пишаємося і яка вже шостий рік поспіль захищає право українців бути вільними. Свобода – це демократія, право вільного вибору. Гідність – це право на власну думку, яке ніхто не може обмежити кримінальною відповідальністю за поширення недостовірної інформації", – сказав Порошенко.</p>
      <p>Він продовжив: "Свобода – це можливість вільно подорожувати Європою й усім світом. Гідність – це перспектива стати повноправним членом Європейського Союзу та НАТО. Свобода і гідність – це радість говорити рідною мовою, ходити до своєї церкви і знати свою історію. А ще – це поважати права інших".</p>
      <p>"Ми довели, що вміємо захищатися. Хто б не зазіхав на наші вольності іззовні чи зсередини. Ми народжені, щоб бути вільними. Вітаю вас з Днем Гідності і Свободи, дорогі українці. Слава Україні!" – наголосив Порошенко.</p>
      <figure>
        <iframe src="https://www.youtube.com/embed/YUkhSup9VOA" width="745" height="451" data-service="Youtube" scrolling="no"/>
      </figure>
      <p>Як повідомляв 5.UA, українці сьогодні <a href="https://www.5.ua/suspilstvo/ukraina-vidznachaie-den-hidnosti-ta-svobody-203187.html">відзначають День Гідності та Свободи</a>. </p>
    </article>
  </body>
</html>