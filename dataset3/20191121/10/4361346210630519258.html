<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/lakast-kapott-az-utcara-kerult-eb-gyoztes/187033"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-21T10:30:00+00:00"/>
    <meta property="og:title" content="Lakást kapott az utcára került Eb-győztes"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Lakást kapott az utcára került Eb-győztes</mark>
      </h1>
      <address><time datetime="2019-11-21T10:30:00+00:00">21 Nov 2019, 10:30</time> by <a rel="author">Szabó Sándor</a></address>
      <p>
        <b>Úgy tűnik, végre rendeződik az 1982-ben Európa-bajnokságot nyert birkózó, Bíró László lakásügye. </b>
        <b>Úgy tűnik, végre rendeződik az 1982-ben Európa-bajnokságot nyert birkózó, Bíró László lakásügye.</b>
      </p>
      <p>Miként azt a Bors megírta, az 1982-es kontinensbajnokságon győztes 59 éves Bíró László lehetetlen állapotok között élt. „Lakásában” – ez alatt egy 22 négyzetméteres egérlyukat kell érteni... – sem illemhely, sem folyóvíz nem volt, a tisztálkodási lehetőségét egy lavór jelentette. Cikkünk nyomán Szőnyi János, az FTC birkózójának egykori trénere, szövetségi kapitánya, illetve Kuller József, a Magyar Birkózó Szövetség elnökségi, egyben intézőbizottságának tagja lépésre szánta el magát. Több százezer forint értékű bejárati ajtó és ablak megvásárlásával siettek Bíró segítségére. A vizet is megpróbálták bevezettetni az utcáról, hogy egy kulturált fürdőszobát alakítsanak ki neki.</p>
      <p>Csakhogy a telket harmadrészben birtokló férfi leállíttatta a munkálatokat.</p>
      <figure>
        <img src="http://media.borsonline.hu/cikk/20/192640/big-lead/650x360/2029839_biro-laszlo-01-bs.jpg"/>
        <figcaption>Hiába csináltattak új ajtót és ablakot, a tulaj kitette Bírót © Bánkúti Sándor</figcaption>
      </figure>
      <p>– Innentől vált tarthatatlanná minden – mondja lapunknak Kuller József. – A helyzet elmérgesedését előztem meg azzal, hogy Lacit és élettársát elköltöztettem. Szolgálati lakást biztosítottam nekik, ráadásul az Eb-aranyérmes a jövőben az általam vezetett cégcsoportban kap bejelentett munkát. Akár biztonsági őrként, akár más feladatkörben.</p>
      <p>A nagylelkű segítséget adó Kullertől megkérdeztük, hogy ez mind rendjén van és szép, na de kérdés, mi lesz a sorsa az átépítésre fordított százezreknek?</p>
      <p>– Mivel Bíró elköltözött, arról a pénzről lemondhatunk. Viszont egy Európa-bajnok tisztességes szolgálati lakást kapott, amire bőven rászolgált, hiszen 25 világversenyen képviselte a magyar színeket – hangzott Kuller válasza.</p>
    </article>
  </body>
</html>