<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/653967/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T10:54:00+00:00"/>
    <meta property="og:title" content="КМДА не видавала дозвіл на будівництво ТРЦ &quot;Петрівка&quot;"/>
    <meta property="og:description" content="У Київській міській державній адміністрації не видавали дозвіл на будівництво ТРЦ “Петрівка”. "/>
  </head>
  <body>
    <article>
      <h1>КМДА не видавала дозвіл на будівництво ТРЦ "Петрівка"</h1>
      <address>
        <time datetime="2019-11-21T10:54:00+00:00">21 Nov 2019, 10:54</time>
      </address>
      <p>У Київській міській державній адміністрації не видавали дозвіл на будівництво ТРЦ "Петрівка". </p>
      <p>Про це <a href="https://kyivcity.gov.ua/news/u_kmda_ne_vidavali_dozvil_na_budivnitstvo_trts_petrivka__mikola_povoroznik/?fbclid=IwAR0JKxUMdsnnNGEArSfs85VL5pe3u_G5PCLz5H4tTH99lISGZhPwEU4tnhg">повідомив </a>перший заступник голови КМДА Микола Поворозник.</p>
      <p>За його словами, замовнику ТОВ "Б.В." надані містобудівні умови та обмеження (МУО) для проєктування об’єкта будівництва на вул. Вербовій, 21, 23 в Оболонському районі від 03.10.2019 № 1248 для будівництва торговельно-громадського центру "Петрівка".</p>
      <p>"Поясню: містобудівні умови і обмеження – це виключно вихідні дані для проєктування, які не є дозволом на будівництво. Документом визначено граничну висоту проектування 25 метрів. Остаточна ж висота буде визначена проектною документацією з урахуванням рішень детального плану територій (ДПТ). </p>
      <p>Проєктними ж пропозиціями відповідного ДТП в межах вул. Вербова, Куренівська, Богатирська, Московський просп. Набережно-Рибальська, залізнична колія (затвердженого 14.07.2016 №727/727) техніко-економічні показники ТЦ "Петрівка" на вул. Вербовій, 21, 23 визначають поверховість у 2, 3, 5 поверхів", – зазначив Поворозник.</p>
      <p>Він підтвердив, що ця ділянка у 2004 році рішенням Київради передана в оренду ТОВ "Солідарність". У березні ж 2010 року Київрада змінила в договорі оренди ТОВ "Солідарність" на ТОВ "Б.В.". Строк оренди земельної ділянки – 25 років, тобто до 2035 року.</p>
      <p>"Проектування ТРЦ планується на земельній ділянці площею 0,9899 га, проте проектна документація до Департаменту містобудування та архітектури не надавалась", – підкреслив Поворозник.</p>
      <p><b>Нагадуємо</b>, раніше повідомлялось, що на місці книжкового і речового ринків Петрівка незабаром<a href="https://www.epravda.com.ua/news/2019/11/19/653882/"> може з’явиться однойменний ТРЦ,</a> будівництво якого одобрила КМДА.</p>
      <p>Економічна правда</p>
    </article>
  </body>
</html>