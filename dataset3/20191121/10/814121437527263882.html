<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10271870/czarzasty-polska-nie-ucieknie-od-dyskusji-o-malzenstwach-homoseksualnych-beda-w-projekcie-ustawy-lewicy.html"/>
    <meta property="og:site_name" content="Wprost"/>
    <meta property="article:published_time" content="2019-11-21T10:38:00+00:00"/>
    <meta property="og:title" content="Czarzasty: Polska nie ucieknie od dyskusji o małżeństwach homoseksualnych. Będą w projekcie ustawy Lewicy"/>
    <meta property="og:description" content="Wicemarszałek Sejmu z SLD na antenie RMF FM opowiadał o projekcie ustawy Lewicy dotyczącym maksymalnej emerytury i innych planach jego ugrupowania na najbliższą kadencję. Włodzimierz Czarzasty mówił m.in. o małżeństwach homoseksualnych i aborcji na żądanie."/>
  </head>
  <body>
    <article>
      <h1>Czarzasty: Polska nie ucieknie od dyskusji o małżeństwach homoseksualnych. Będą w projekcie ustawy Lewicy</h1>
      <address>
        <time datetime="2019-11-21T10:38:00+00:00">21 Nov 2019, 10:38</time>
      </address>
      <p>
        <b>Wicemarszałek Sejmu z SLD na antenie RMF FM opowiadał o projekcie ustawy Lewicy dotyczącym maksymalnej emerytury i innych planach jego ugrupowania na najbliższą kadencję. Włodzimierz Czarzasty mówił m.in. o małżeństwach homoseksualnych i aborcji na żądanie.</b>
      </p>
      <p>Rozmowa Roberta Mazurka z <a href="https://www.wprost.pl/tematy/10247711/wlodzimierz-czarzasty.html">Włodzimierzem Czarzastym</a> rozpoczęła się od pytań na temat zmian w systemie emerytalnym i projektu <a href="https://www.wprost.pl/tematy/10128319/sojusz-lewicy-demokratycznej.html">Lewicy</a>, który zakłada <a href="https://biznes.wprost.pl/gospodarka/10271314/lewica-zlozyla-wlasny-projekt-dotyczacy-30-krotnosci-skladek-zus.html">likwidację tzw. 30-krotności ZUS</a>, przy jednoczesnym podniesieniu emerytury minimalnej i wprowadzeniu emerytury maksymalnej.</p>
      <p>– Chcielibyśmy systemu, który daje najniższą emeryturę 1600 zł wszystkim, a najwyższą, żeby była 6-krotność najniższej pensji, to znaczy w przyszłym roku 15 600 zł – stwierdził przewodniczący SLD. – To by była maksymalna emerytura i to prawda, że około 150 tys. osób w związku z tym, by było – w ich rozumieniu – stratnymi. My uważamy, że jest to solidarność społeczna, tak uważamy, taki mamy program i tych ludzi, którzy uważają podobnie, prosimy o głosy – dodał.</p>
      <p>Czarzasty podkreślił też, że jego ugrupowanie nie zamierza wprowadzać maksymalnej pensji. – Natomiast bardzo poważnie rozpatrujemy to, co było za rządów Sojuszu Lewicy Demokratycznej i zostało skasowane za rządów PiS-u, tzn. trzeci próg podatkowy. Dlatego, że uważamy i tu powtórzę tezę z początku programu, że ludzie, którzy więcej zarabiają powinni płacić wyższe podatki – podkreślił.</p>
      <p>Dyskusja zeszła również na temat spraw światopoglądowych. – Uważam, że kobiety powinny mieć prawo do aborcji do 12 tygodnia. Prawo do aborcji do 12 tygodnia to nie jest obowiązek aborcji – stwierdził Czarzasty.</p>
      <p>Przewodniczący SLD wypowiedział się też na temat legalizacji marihuany. – Jestem przekonywany przez moich młodszych kolegów, żeby zapytać, czy nie należy wprowadzić zgodnie z prawem konopi i nałożyć na nie wysoką akcyzę – powiedział wicemarszałek Sejmu.</p>
      <p>Robert Mazurek zapytał też o projekt dotyczący nie tylko związków partnerskich, ale małżeństw homoseksualnych, który na jednym z pierwszych posiedzeń Sejmu ma być zgłoszony przez Lewicę. – Uważamy, że od tej dyskusji Polska nie ucieknie – stwierdził lider SLD pytany o tę sprawę. – W projekcie ustawy Lewicy będą małżeństwa homoseksualne –dodał. Dopytany o prawo do adopcji dzieci powiedział, że to też będzie dyskutowane.</p>
      <related>
        <h4>Czytaj także:</h4>
        <a href="https://www.wprost.pl/tylko-u-nas/10271693/poslanki-lewicy-spotkaly-sie-z-marszalek-witek-wylozylysmy-nasze-racje-i-czekamy-teraz-na-odpowiedz.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
      <footer>Źródło: <a href="http://www.rmf24.pl/">RMF FM</a></footer>
    </article>
  </body>
</html>