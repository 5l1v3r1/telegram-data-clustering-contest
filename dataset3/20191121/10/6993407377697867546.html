<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-parubiy-sud-nad-berkutivciamy/30284350.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T10:37:10+00:00"/>
    <meta property="og:title" content="Парубій збирається 21 листопада свідчити у справі колишніх «беркутівців»"/>
    <meta property="og:description" content="Народний депутат від «Європейської солідарності» Андрій Парубій збирається 21 листопада свідчити у Святошинському районному суді Києва в так званій «справі беркутівців». Про це Парубій заявив у комент"/>
  </head>
  <body>
    <article>
      <h1>Парубій збирається 21 листопада свідчити у справі колишніх «беркутівців»</h1>
      <address>
        <time datetime="2019-11-21T10:37:10+00:00">21 Nov 2019, 10:37</time>
      </address>
      <p>Народний депутат від «Європейської солідарності» Андрій Парубій збирається 21 листопада свідчити у Святошинському районному суді Києва в так званій «справі беркутівців». Про це Парубій заявив у коментарі Радіо Свобода.</p>
      <p>«Мій адвокат дуже чітко заявив суду, що я буду давати свідчення сьогодні, 21 листопада, о 14:00. Я прибуду, звичайно, до суду і буду давати ці свідчення. На будь-якому етапі я ніколи не уникав викликів чи прокуратури, чи в суд», – сказав Парубій.</p>
      <p>На його думку, 20 лютого 2014 року «розпочалася справжня україно-російська війна, коли нас почали розстрілювати на Майдані, коли мирний протест почали розстрілювати зі снайперських ґвинтівок і з автоматів».</p>
      <p>«Я переконаний, що люди, які це чинили, люди, які давали злочинні накази, повинні нести відповідальність перед законом і перед українською державою», – наголосив Парубій.</p>
      <p>19 листопада у Святошинському райсуді Києва <a href="https://www.radiosvoboda.org/a/news-maydan-berkutivtsi-dopyt-parubiy/30280926.html">планувалися допити</a> міського голови Києва Володимира Кличка і депутатів Андрія Парубія та Валентина Наливайченка, але ті не з’явилися на судове засідання.</p>
      <p>Таким чином, суд вирішив перенести допит на інше засідання, а натомість продовжити дослідження записів із трансляцій українських та іноземних медіа, а також відео, зняте активістами під час подій 20 лютого на Майдані.</p>
      <p>Загалом, за даними Моніторингової місії ООН, під час усіх <a href="https://www.radiosvoboda.org/a/maidan-20-ljutogo-5-rokiv-potomu/29779320.html">подій Майдану</a> загинули 98 людей: серед них 84 – учасники протестів, 13 – правоохоронців та одна людина, яка не брала ні в чому участі і опинилася там випадково. Найбільша кількість жертв зафіксована 20 лютого 2014 року.</p>
      <p>За даними Генпрокуратури, під час Революції гідності 2013-2014 років постраждали 2,5 тисячі людей, 104 були убиті. Загиблих учасників акцій протесту проти режиму Віктора Януковича, який відмовився підписувати Угоду про асоціацію із Євросоюзом, почали називати Небесною сотнею.</p>
      <p>Як повідомили Радіо Свобода у ГПУ, до кінця 2017 року слідство встановило причетність до розстрілів 20 лютого 34 осіб: п’ятеро з них постали перед Святошинським судом – це «ексберкутівці» Павло Аброськін, Сергій Зінченко, Олександр Маринченко, Сергій Тамтура та Олег Янішевський, решту оголосили в розшук.</p>
      <p>Розгляд «справи беркутівців» по суті розглядається Святошинським районним судом Києва із 2016 року.</p>
    </article>
  </body>
</html>