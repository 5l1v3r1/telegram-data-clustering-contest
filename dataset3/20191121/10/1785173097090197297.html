<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/timisoara-locatarii-unui-bloc-s-au-folosit-substante-toxice-au-lasati-intre-imobil-cateva-ore-apoi-evacuati-cei-comitetul-judetean-situatii-urgenta-s-au-razgandit-1922400921002019111019176343"/>
    <meta property="og:site_name" content="News.ro"/>
    <meta property="article:published_time" content="2019-11-21T10:09:00+00:00"/>
    <meta property="og:title" content="Timişoara: Locatarii unui bloc în care s-au folosit substanţe toxice au fost lăsaţi să intre în imobil câteva ore, apoi evacuaţi din nou, pentru că cei din Comitetul Judeţean pentru Situaţii de Urgenţă s-au răzgândit"/>
    <meta property="og:description" content="Comitetul pentru Situaţii de Urgenţă din Timiş a decis, marţi seara, să lase locatarii să intre în blocul de pe strada Vaida Voievod, unde într-o garsonieră s-a făcut deratizare şi dezinsecţie cu aceeaşi substanţă toxică, Delicia Gastoxin, care a ucis trei oameni într-un alt bloc din Timişoara. După numai câteva ore, oamenii au fost din nou evacuaţi, iar joi se va face o acţiune de neutralizare, decontaminare şi neutralizare a apartamentelor."/>
  </head>
  <body>
    <article>
      <h1>Timişoara: Locatarii unui bloc în care s-au folosit substanţe toxice au fost lăsaţi să intre în imobil câteva ore, apoi evacuaţi din nou, pentru că cei din Comitetul Judeţean pentru Situaţii de Urgenţă s-au răzgândit</h1>
      <address><time datetime="2019-11-21T10:09:00+00:00">21 Nov 2019, 10:09</time> by <a rel="author">Liliana Iedu</a></address>
      <p>
        <b>Comitetul pentru Situaţii de Urgenţă din Timiş a decis, marţi seara, să lase locatarii să intre în blocul de pe strada Vaida Voievod, unde într-o garsonieră s-a făcut deratizare şi dezinsecţie cu aceeaşi substanţă toxică, Delicia Gastoxin, care a ucis trei oameni într-un alt bloc din Timişoara. După numai câteva ore, oamenii au fost din nou evacuaţi, iar joi se va face o acţiune de neutralizare, decontaminare şi neutralizare a apartamentelor.</b>
      </p>
      <p>Comitetul Judeţean pentru Situaţii de Urgenţă a permis, marţi seara, accesul locatarilor din blocul de pe strada Vaida Voievod în imobil, însă doar temporar, fără însă să anunţe că acest lucru este temporar şi fără să fie făcută o decontaminare a acestuia. Abia joi se va face această acţiune.</p>
      <p>Marţi seara, Inspectoratul pentru Situaţii de Urgenţă (ISU) Timiş anunţa că în urma măsurătorilor făcute la imobilul de pe strada Vaida Voievod de echipele CBRN se va permite accesul oamenilor în locuinţe, deoarece nu au mai fost identificate substanţe toxice. Locatarii au început imediat să se întoarcă în apartamente.</p>
      <p>După numai câteva ore, locatarii au fost din nou evacuaţi, după ce cei din Comitetul Judeţean pentru Situaţii de Urgenţă s-au răzgândit.</p>
      <p>"Întrucât măsurătorile din aer nu indicau valori depăşite de substanţe toxice, s-a permis accesul temporar în incinta imobilului. În şedinţa Comitetului Judeţean pentru Situaţii de Urgenţă, specialiştii şi reprezentanţii din cadrul comitetului au hotărât ca totuşi, preventiv, locatarii să nu se mute definitiv, ci să rămână în afara imobilului şi să fie cazaţi la unităţile identificate de autorităţile locale. Aceasta măsură a fost luată până organele abilitate, în speţă DSP, îşi vor da avizul pentru accesul definitiv în locuinţe. Măsura a fost luată de CJSU pentru a preîntâmpina apariţia unor alte situaţii de urgenţă, siguranţa localurilor fiind prioritară”, a transmis ISU Timiş presei, abia miercuri seara.</p>
      <p>Joi ar urma să înceapă o acţiune de neutralizare, decontaminare şi igienizare a apartamentelor în care oamenii au stat deja mai multe ore, după ce reveniseră în urma evacuării.</p>
      <p>Intervenţia va fi făcută de o echipă a Ministerului Apărării Naţionale care a ajuns, joi dimineaţă, la Timişoara. Abia după finalizarea acestei acţiuni se va permite accesul total în blocul evacuat de două ori în mai puţin de 24 de ore.</p>
      <p>În ceea ce priveşte blocul de pe strada Mioriţei, nr. 8, acolo unde trei oameni au murit, după ce a fost folosită o substanţă toxică pentru dezinsecţie şi deratizare, membrii Comitetului Judeţean pentru Situaţii de Urgenţă i-au cerut proprietarului imobilului să contracteze o firmă specializată pentru efectuarea decontaminării şi igienizării.</p>
      <p>În prezent mai sunt internate 40 de persoane, dintre care 29 copii la Spitalul de Copii ”Louis Ţurcanu”, 8 adulţi la Spitalul Judeţean şi 3 adulţi la Spitalul Municipal din Timişoara. Starea persoanelor internate este general bună, momentan pacienţii aflându-se sub supravegherea medicilor.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>