<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742875"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T10:15:00+00:00"/>
    <meta property="og:title" content="ออกหมายจับ&quot;นายกอบต.&quot;หื่น เช่าห้อง-ลวงเด็ก14ขยี้กาม!"/>
    <meta property="og:description" content="'พ่อกับปู่' ทุกข์ใจลูกสาวม.1 หายออกจากบ้าน ร้อง 'ปวีณา' ช่วยเหลือ ตำรวจสืบจนพบเด็กก่อนออกหมายจับ 'นายกอบต.' ข่มขืนเด็ก 14 ปี แฉเช่าห้องขยี้กามให้เงินครั้งละพัน"/>
  </head>
  <body>
    <article>
      <h1>ออกหมายจับ"นายกอบต."หื่น เช่าห้อง-ลวงเด็ก14ขยี้กาม!</h1>
      <address>
        <time datetime="2019-11-21T10:15:00+00:00">21 Nov 2019, 10:15</time>
      </address>
      <figure>
        <img src="https://www.dailynews.co.th/admin/upload/20191121/news_rfixpXffpG173043_533.jpg?v=20191122081"/>
      </figure>
      <p>
        <b>"พ่อกับปู่" ทุกข์ใจลูกสาวม.1 หายออกจากบ้าน ร้อง "ปวีณา" ช่วยเหลือ ตำรวจสืบจนพบเด็กก่อนออกหมายจับ "นายกอบต." ข่มขืนเด็ก 14 ปี แฉเช่าห้องขยี้กามให้เงินครั้งละพัน</b>
      </p>
      <p>กรณีผู้เป็นพ่อและปู่ของด.ญ.หนึ่ง (นามสมมุติ) อายุ 14 ปี ชั้นม.1 จ.นครสวรรค์ ร้องทุกข์ต่อนางปวีณา หงสกุล ประธานมูลนิธิปวีณาหงสกุลเพื่อเด็กและสตรี แจ้งว่าด.ญ.หนึ่ง มีพฤติกรรมติดเพื่อนไม่ค่อยกลับบ้าน ไม่เรียนหนังสือ และภายหลังหายตัวไปร่วม 1 เดือนแล้ว อีกทั้งยังติดต่อไม่ได้และเกรงว่าจะถูกเพื่อนชักชวนไปเสพยาเสพติดมั่วสุมจนเสียคน ที่ผ่านมาพ่อกับแม่แยกทางกันจึงไม่ค่อยมีเวลาดูแลลูก ทำให้ต้องเดินทางมาที่มูลนิธิปวีณาฯ เพื่อร้องขอช่วยเหลือ <br/> <br/>ทั้งนี้หลังรับเรื่อง นางปวีณา ประสานไปยัง พ.ต.อ.ชัยเสถียร มณีจักร ผกก.สภ.บรรพตพิสัย จ.นครสวรรค์ ช่วยสืบหาตัวเด็ก ก่อนให้เจ้าหน้าที่มูลนิธิปวีณาฯ พาพ่อกับปู่เข้าแจ้งความ ต่อมาเจ้าหน้าที่ตำรวจติดตามพบด.ญ.หนึ่ง อาศัยรวมอยู่กับกลุ่มเพื่อนวัยรุ่นหลายคนในห้องเช่าแห่งหนึ่งในพื้นที่ ขณะเดียวกันนางปวีณาได้ประสานพัฒนาสังคมและความมั่นคงของมนุษย์จังหวัดนครสวรรค์ และบ้านพักเด็กและครอบครัวจังหวัดนครสวรรค์ เข้าช่วยเหลือรับเด็กหญิงเข้าอยู่ในความคุ้มครอง</p>
      <figure>
        <img src="https://www.dailynews.co.th/admin/upload/20191121/news_UIGkrzdNsv173044_533.jpg?v=20191122081?v=9682"/>
      </figure>
      <p>จากการที่นักสังคมสงเคราะห์สอบถาม ด.ญ.หนึ่ง เล่าว่า ก่อนหน้านี้ตนไปเที่ยวบ้านเพื่อนและได้รู้จักกับนายก อบต.คนหนึ่ง ที่มานั่งดื่มเหล้ากับพ่อแม่เพื่อน หลายวันต่อมาตนกับเพื่อนก็ไปเดินห้างสรรพสินค้าเห็นชุดชั้นในผู้หญิงสวย ๆ เกิดความอยากได้ แต่ไม่มีเงินซื้อ ตนกับเพื่อนจึงแอบขโมยจนถูกพนักงานห้างฯ จับได้ และถูกดำเนินคดีส่งตัวเข้าสถานพินิจ ต่อมานายก อบต. ได้มาเยี่ยมตนและยื่นข้อเสนอจะช่วยประกันตัวออกมา แต่ต้องยอมหลับนอนด้วย ตนจึงจำใจต้องยอมตกลงเพื่อให้ได้พ้นจากสถานพินิจ หลังออกมาแล้วนายก อบต. ก็ล่อลวงตนไปกระทำชำเราจากนั้นก็ปลอบใจและให้เงินตนใช้ครั้งละประมาณ 1,000-1,500 บาท เป็นค่าตอบแทน ทั้งที่ตนเองก็อยากเรียนหนังสือ แต่ไม่รู้จะทำอย่างไร ขณะเดียวกันนายก อบต. ก็ได้เช่าห้องให้ตนอยู่อาศัยกับเพื่อน ๆ เวลารวมตัวกับเพื่อนบางครั้งก็ชวนกันเสพยาเสพติดหลายชนิด<br/> <br/>พนักงานสอบสวน สภ.บรรพตพิสัย ได้ส่งตัวเด็กไปตรวจร่างกายพบร่องรอยถูกล่วงละเมิดทางเพศ และมีสารเสพติด (ไอซ์) อยู่ในร่างกาย จึงได้รวบรวมพยานหลักฐานก่อนขออนุมัติศาลจังหวัดนครสวรรค์ออกหมายจับ เลขที่ จ.320/62 ลงวันที่ 20 พ.ย.62 ให้จับกุม นายวิรัช ไกรรักษ์ อายุ 56 ปี ในข้อหาพรากเด็กอายุไม่เกิน 15 ปี, พาเด็กอายุต่ำกว่า 15 ปี ไปเพื่อการอนาจาร, ข่มขืนกระทำชำเราเด็กอายุต่ำกว่า 15 ปี ทั้งนี้ผู้ต้องหาเป็นนายกอบต.ตาสัง อ.บรรพตพิสัย จ.นครสวรรค์ เข้ามอบตัวที่สภ.บรรพตพิสัย เมื่อช่วงเช้าที่ผ่านมา ด้านพนักงานสอบสวนคุมตัวส่งฝากจังศาลจังหวัดนครสวรรค์ และได้รับการประกันตัวในชั้นศาล.</p>
      <figure>
        <img src="https://www.dailynews.co.th/admin/upload/20191121/news_RPqrEbeMev173044_533.jpg?v=20191122081?v=5788"/>
      </figure>
    </article>
  </body>
</html>