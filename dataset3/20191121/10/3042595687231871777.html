<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/krf-topp-homoterapi-forbud-truer-trosfriheten/71845112"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T10:09:35+00:00"/>
    <meta property="og:title" content="KrF-topp: Homoterapi-forbud truer trosfriheten"/>
    <meta property="og:description" content="KrFs parlamentariske leder Hans Fredrik Grøvan advarer mot å begå overgrep mot konservative gruppers trosfrihet i spørsmålet om såkalt «homoterapi»."/>
  </head>
  <body>
    <article>
      <h1>KrF-topp: Homoterapi-forbud truer trosfriheten</h1>
      <h2>KrFs parlamentariske leder Hans Fredrik Grøvan advarer mot å begå overgrep mot konservative gruppers trosfrihet i spørsmålet om såkalt «homoterapi».</h2>
      <address><time datetime="2019-11-21T10:09:35+00:00">21 Nov 2019, 10:09</time> by <a rel="author">NTB I</a></address>
      <p>- Dersom man skal ha statlig godkjenning for hvilke tema man kan snakke om og be for, vil det være et kraftig inngrep i trossamfunnenes rom. Det opplever jeg som et kraftig overtramp, sier Hans Fredrik Grøvan til <a href="https://www.dagen.no/Nyheter/politikk/2019-11-19/KrF-topp-Homoterapi-forbud-truer-trosfriheten-821728.html">Dagen</a>.</p>
      <p>Grøvan tilhører flertallet i KrFs stortingsgruppe som har satt foten ned for å utrede et forbud mot den omstridte terapien.</p>
      <p>- Et forbud mot konverteringsterapi vil føre til svært krevende avgrensninger, og vil kunne true selve trosfriheten i landet vårt, sier han.</p>
      <p>Tirsdag sendte kultur- og likestillingsminister Trine Skei Grande (V) et brev til Stortinget om at de ønsker å utrede et forbud på vegne av de tre andre regjeringspartiene. I utredningen skal man også se nærmere på trosfrihet og diskrimineringsvern.</p>
    </article>
  </body>
</html>