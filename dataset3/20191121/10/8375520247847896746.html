<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/genprokuratura-pidtverdila-pyat-kriminalnih-provadzhen-proti-kerivnikiv-ffu-na-choli-z-pavelkom-641431.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T10:23:03+00:00"/>
    <meta property="og:title" content="Генпрокуратура підтвердила п'ять кримінальних проваджень проти керівників ФФУ на чолі з Павелком"/>
    <meta property="og:description" content="Касько відповів на депутатський запит щодо фактів корупційної діяльності Павелка"/>
  </head>
  <body>
    <article>
      <h1>Генпрокуратура підтвердила п'ять кримінальних проваджень проти керівників ФФУ на чолі з Павелком</h1>
      <address>
        <time datetime="2019-11-21T10:23:03+00:00">21 Nov 2019, 10:23</time>
      </address>
      <h4>Касько відповів на депутатський запит щодо фактів корупційної діяльності Павелка</h4>
      <p>Народний депутат від фракції «Слуга народу» Анатолій Костюх, очолює нещодавно створену Тимчасову слідчу комісію Верховної Ради з розслідування можливих порушень законодавства та зловживання службовим становищем главою ФФУ/УАФ Андрієм Павелком в рамках реалізації бюджетної програми з будівництва футбольних полів зі штучним покриттям, звернувся з відповідним депутатським запитом до Генеральної прокуратури України.</p>
      <p>Як повідомляє <a href="http://komsport.rada.gov.ua/">сайт Комітету Ради з питань молоді та спорту</a>, перший заступник генерального прокурора України Віталій Касько офіційно повідомив голову ТСК, що в даний момент правоохоронними органами ведеться п'ять кримінальних судочинств по відношенню до Андрія Павелка та іншим посадовим особам ФФУ/УАФ.</p>
      <p>Зокрема, головним слідчим управлінням національної поліції розслідують можливе розкрадання бюджетних коштів на суму 270 млн грн. В ході розслідування прокурор також виявив факти можливої розтрати цільових коштів, отриманих ФФУ/УАФ від УЄФА в рамках програми Хет-трик, а також маркетингових та спонсорських виплат. Процесуальне керівництво здійснюється групою прокурорів Генпрокуратури України.</p>
      <p>Також поліція веде розслідування щодо можливого незаконного заволодіння бюджетними коштами з боку ФФУ/УАФ і «ФФУ Продакшн» шляхом завищення цін на товари. Ще дві справи ведуть детективи НАБУ щодо особисто Андрія Павелка: про можливе зловживання службовим становищем, яке призвело до закупівлі полів за завищеними цінами за рахунок державного і місцевого бюджетів, а також про подачу можливо недостовірної інформації при декларуванні.</p>
      <p>Нагадаємо, що 15 листопада 260 голосами народних депутатів було прийнято постанову №2423 «Про розслідування можливих фактів порушення законодавства України та зловживання службовим становищем президентом Української асоціації футболу, головою бюджетного комітету Верховної Ради 8-го скликання Павелко при вирішенні питання фінансування та реалізації програми будівництва футбольних полів зі штучним покриттям в регіонах України в 2017-2018 роках».</p>
      <p>У постанові уточнюється, що передували його прийняттю звернення до парламенту громадських організацій «Ініціативи майбутнього», «Стоп корупції», «Народ проти корупції» та «Стоп Мангул» про можливі факти корупції керівництва УАФ.</p>
      <related>
        <a href="https://glavcom.ua/sport/news/verhovna-rada-rozsliduvatime-mozhlivi-porushennya-zokonu-ochilnikom-uaf-pavelkom-640216.html"/>
        <a href="https://glavcom.ua/sport/news/pavelko-rozvazhajetsya-na-matchi-ukrajina-estoniya-na-centralniy-tribuni-zyavivsya-baner-surkis-hlo-640020.html"/>
        <a href="https://glavcom.ua/sport/news/surkis-i-pavelko-pobilisya-pid-chas-matchu-ukrajina-portugaliya-za-misce-u-vip-lozhi-633330.html"/>
      </related>
    </article>
  </body>
</html>