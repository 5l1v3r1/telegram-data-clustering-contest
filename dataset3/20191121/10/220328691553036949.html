<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/mneniya-analizi/dokoga-shche-letim-na-krilete-na-populizma-407235.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T10:05:13+00:00"/>
    <meta property="og:title" content="Докога ще летим на крилете на популизма?"/>
    <meta property="og:description" content="У нас да си богат е опасно, да си беден е унизително, средна класа не съществува, има излишък само на омраза"/>
  </head>
  <body>
    <article>
      <h1>Докога ще летим на крилете на популизма?</h1>
      <address><time datetime="2019-11-21T10:05:13+00:00">21 Nov 2019, 10:05</time> by <a rel="author">Ина Кънчева</a></address>
      <p>Матеуш Моравецки спечели втори мандат като премиер на Полша с обещанията, че ще има повече намеса на държавата в икономиката, ръстът ще е с 3 пункта над този в еврозоната, а всеки поляк до 26-годишна възраст ще е освободен от данък върху доходите. Държавата, която увеличи двойно заплатите и пенсиите в столицата, а със 120% - в провинцията след влизането си в ЕС и докара рекорден икономически растеж в цяла Европа през последните години, днес е решила да вдигне още повече оборотите на социалната си политика и  да върне ударно младите си хора в родината.</p>
      <p>Докато Матеуш чакаше спокойно резултате от гласуването в Сейма, в който пълно мнозинство държи собствената му партия, обстановката в българския парламент се нажежи до последно. Причината бе <b>поредният съвет на Управляващата коалиция, в която ГЕРБ и Обединените патриоти решиха да зарадват пенсионерите с минимална пенсия от 250 лева, но да ощетят работещите с неплащането на първия ден от болничните.</b> Така и не стана ясно чие е спорното предложение, но резултатът беше очевиден за всички. Синдикатите настръхнаха срещу работодателите, опозицията скочи срещу властта, патриотите се изрепчиха на ГЕРБ. Очаквано, ден по-късно премиерът отново прибягна до задната скорост и темата отпадна от телевизионните емисии. Но не и в мислите нито на синдикатите, нито на финансовия министър. Първите обявиха, че подготовката за стачката продължава с пълна сила, защото стандартът на пенсионерите е обиден. Вторият се замисли как ще върже  бюджета с новото обещание, дори за минимално вдигане на пенсиите. </p>
      <p><b>Голямата беля с болничните показа за породен път порочния кръг в държавата</b>, в частност, в икономиката. Бюджетът залага сравнително висок ръст и рекордно ниска безработица, но покачването на доходите зависи от бизнеса. Неговите искания пък винаги падат от силния глас на стачкуващите. А приходите му порастват видимо само ако зависят от обществените поръчки на държавата.</p>
      <p>Властта обещава в новия бюджет нови 500 милиона за здравеопазване, но <b>покъртителната случка с 3 годишното починало дете в София </b>доказва за кой ли път, че без реформа в болниците, това са пари на вятъра.</p>
      <p>10-процентното увеличение на калпак за всеки чиновник, без критерии за оценка, без барометър за чувствителност към корупция, среща вече не среща масови аплаузи. <b>Кошмарът в Перник извади въпроса </b>защо след като шефът на местното ВИК, кметът, областният управител и ред други държавни и общински чиновници са актуализирали заплатите си още от януари, в края на октомври допуснаха градът да се върне 24-години назад, във времето на водния режим.</p>
      <p>Да не коментираме новите минимални пенсии. Те дори не доближат прага на бедността. Както, за съжаление, и <b>двуцифреният ръст на доходите не ни приближава към европейските стандарти</b>. С този темп на ръста на икономиката ни трябват някакви си 125 години.</p>
      <p>Похвално е, че правим усилие да привлечем младите, които забегнаха в чужбина. Но <b>обещанието на държавата да поеме разноските за наем и държавната детегледачка,</b> няма особено да ги ентусиазират. Защото в Чехия детските градини отдавна са безплатни, в Унгария младите семейства получават по 20 000 евро, а в Полша – не плащат личния си данък. А тук децата умират дори заради безхаберие.</p>
      <p>За нова икономика, която води до друга политика говорим отдавна, но тъпчем все на място. Защото <b>в България управляват популисти, а не реформисти.</b> Да си богат е опасно. Да си беден е унизително. А средна класа няма. Има излишък само на омраза. Толкова голяма, че дори роди фразата: Със спестените пари от болничните, премиерът е решил да си купи нов Фалкон.</p>
      <p>Е, докато властта се носи по стъпките на тангото, държавата ще лети на крилете на популизма.        </p>
    </article>
  </body>
</html>