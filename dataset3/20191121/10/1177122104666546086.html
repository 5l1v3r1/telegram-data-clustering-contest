<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/igor-dodon-plahotniuc-se-poate-intoarce-in-tara-doar-in-catuse-148757.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T10:20:00+00:00"/>
    <meta property="og:title" content="Igor Dodon: „Plahotniuc se poate întoarce în ţară doar în cătuşe”"/>
    <meta property="og:description" content="Președintele Igor Dodon susține că își dorește ca fostul lider PD, Vladimir Plahotniuc, să se întoarcă în Republica Moldova cât mai curând, întrucât revenirea ar fi „în cătușe”."/>
  </head>
  <body>
    <article>
      <h1>Igor Dodon: „Plahotniuc se poate întoarce în ţară doar în cătuşe”</h1>
      <address>
        <time datetime="2019-11-21T10:20:00+00:00">21 Nov 2019, 10:20</time>
      </address>
      <p>
        <b>Președintele Igor Dodon susține că își dorește ca fostul lider PD, Vladimir Plahotniuc, să se întoarcă în Republica Moldova cât mai curând, întrucât revenirea ar fi „în cătușe”.</b>
      </p>
      <p>El a declarat miercuri, în cadrul unei emisiuni de la postul public de televiziune, că dosarele împotriva acestuia nu vor fi stopate.</p>
      <p>„Sunt dosare penale deschise, este poziţia CNA, este dat în căutare internaţională, deci, Plahotniuc se poate întoarce în ţară doar în cătuşe. Alte variante nu sunt pentru încălcările care au fost admise. Eu cred că lucrul acesta se va întâmpla mai devreme sau mai târziu. Eu aş dori mai devreme, în următoarele săptămâni sau luni, dar asta depinde de cooperarea cu partenerii străini, depinde de cum ne mişcăm cu procurorul general”, a spus preşedintele.</p>
      <p>Dodon s-a arătat sigur că Plahotniuc nu mai are influență în Partidul Democrat.</p>
      <p>„Nu cred că Plahotniuc este în România, eu cred că este în Statele Unite ale Americii. Probabil că a promis celor care încă îi asigură securitatea că va face tot posibilul ca Guvernul Sandu să se rămână, că nu va fi demis și că va exista în continuare o influență a celor din altă parte. Eu consider că aceasta este încă o confirmare că PD a ținut cont de interesele proprii, nu de ceea ce îi spune Plahotniuc”, a mai menționat Igor Dodon.</p>
      <p>
        <a href="https://cotidianul.md/2019/11/21/dodon-vrea-ca-plahotniuc-sa-revina-in-moldova-in-urmatoarele-saptamani/">https://cotidianul.md/</a>
      </p>
    </article>
  </body>
</html>