<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/dans-iska-zakrivane-na-sdruzhenie-spored-koeto-imalo-makedonsko-maltsinstvo.html"/>
    <meta property="og:site_name" content="News.bg"/>
    <meta property="article:published_time" content="2019-11-21T10:43:25+00:00"/>
    <meta property="og:title" content="ДАНС иска закриване на сдружение, според което имало македонско малцинство"/>
    <meta property="og:description" content="&quot;Гражданско сдружение за защита на основни индивидуални човешки права&quot;"/>
  </head>
  <body>
    <article>
      <h1>ДАНС иска закриване на сдружение, според което имало македонско малцинство</h1>
      <address>
        <time datetime="2019-11-21T10:43:25+00:00">21 Nov 2019, 10:43</time>
      </address>
      <p><b>Прокуратурата иска прекратяване на гражданско сдружение заради противоконституционна дейност</b>, съобщиха от Върховната касационна покуратура. От Сдружението твърдят, че в страната има македонско малцинство (каквото <b>не съществува, предвид решение № 1 от 29.02.2000 г. на КС на РБ по конст.д. № 3/1999 г.</b>).</p>
      <p>С политически цели от Сдружението искат да наложат защита на това несъществуващо етническо малцинство, показва проверката на прокуратурата.</p>
      <p>"Дейността на това сдружение е насочена срещу единството на нацията, поради което то съществува в нарушение на чл. 44 ал.2 от Конституцията на Р България", се казва в исковата молба.</p>
      <p>Според текста: "<b><i>Забраняват се организации, чиято дейност е насочена срещу суверенитета, териториалната цялост на страната и единството на нацията, към разпалване на расова, национална, етническа или религиозна вражда, към нарушаване на правата и свободите на гражданите, както и организации, които създават тайни или военизирани структури, или се стремят да постигнат целите си чрез насилие.</i></b>".</p>
      <p>Случаят започнал да се разплита след като главният прокурор <b>Сотир Цацаров е сезиран от Държавна агенция "Национална сигурност</b>" за регистрирано сдружение с нестопанска цел. Името на сдружението е "<b>Гражданско сдружение за защита на основни индивидуални човешки права</b>" със седалище град Благоевград.</p>
      <p>Това сдружение цели разрушаване на единството на нацията и представлява заплаха за националната сигурност, установяват правните органи.</p>
      <p>От името на главния прокурор справката от ДАНС е препратена на Окръжна прокуратура в град Благоевград.</p>
      <p>От Благоевградската прокуратура след проверка случая, сезираха днес - 21 ноември 2019 г., Окръжния съд в града с искане за прекратяване дейността на "Гражданско сдружение за защита на основни индивидуални човешки права".</p>
      <p>Основание за това е дейността на сдружението, която противоречи на Конституцията, на законите и на добрите нрави. </p>
      <p>Припомняме, вчера - 20 ноември, стана ясно, че вицепремиерът по сигурността Красимир Каракачанов сигнализира за опасна дейност от две НПО-та, регистрирани в Благоевград. В уставите им има цели и задачи, сходни със забранената у нас партия "ОМО - Илинден - ПИРИН", на която през 2009 г. съдът отказа регистрация на партия <a href="https://news.bg/crime/sgs-otkaza-registratsiya-na-omo-ilinden.html"><b>ОМО "Илинден</b></a>".</p>
      <p>Сред учредителите на едното сдружение фигурират и имена от ръководството на въпросната <a href="https://news.bg/archive/omo-quot-ilinden-quot-e-protivokonstitutsionna-partiya-reshi-konstitutsionniya-sad.html">противоконституционна организация</a>, уточнява в сигнала си вицепремиерът.</p>
      <p>В тази връзка Каракачанов е поискал от главния прокурор прекратяване регистрацията на двете сдружения - "Гражданско сдружение за защита на основни индивидуални човешки права" и "Антични македонци". </p>
    </article>
  </body>
</html>