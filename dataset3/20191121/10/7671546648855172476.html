<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914649"/>
    <meta property="og:site_name" content="Dnevnik"/>
    <meta property="article:published_time" content="2019-11-21T10:39:00+00:00"/>
    <meta property="og:title" content="Portland se je po hitrem postopku znebil Gasola"/>
    <meta property="og:description" content="Katalonski košarkarski zvezdnik Pau Gasol, dvakratni prvak lige NBA, uradno ni več del ekipe Portland Trail Blazers, ki se je odpovedala uslugam 39-letnega 2,13 metra visokega košarkarja, s katerim so pred začetkom sezone podpisali enoletno sodelovanje."/>
  </head>
  <body>
    <article>
      <h1>Portland se je po hitrem postopku znebil Gasola</h1>
      <address><time datetime="2019-11-21T10:39:00+00:00">21 Nov 2019, 10:39</time> by <a rel="author">STA</a></address>
      <p>
        <b>Katalonski košarkarski zvezdnik Pau Gasol, dvakratni prvak lige NBA, uradno ni več del ekipe Portland Trail Blazers, ki se je odpovedala uslugam 39-letnega 2,13 metra visokega košarkarja, s katerim so pred začetkom sezone podpisali enoletno sodelovanje.</b>
      </p>
      <p>Gasol še ni okreval po poškodbah, ki so ga pestile od lanske sezone. Maja je šel pod nož zaradi težav s frakturo v levem stopalu. Kot je svojim sledilcem sporočil prek twitterja, bo lahko zdaj, ko ga ni več na seznamu Portlanda, vso svojo energijo usmeril v rehabilitacijo.</p>
      <p>Gasol je leta 2009 in 2010 pomagal Los Angeles Lakers do šampionskih prstanov, v ligi NBA pa je že skoraj dve desetletji. Portland je bil njegov šesti klub onstran Atlantika, a bo svojo 19. sezono v ligi NBA preživel v telovadnici. Po poročanju ESPN so si v Portlandu, ki so s Kataloncem julija podpisali pogodbo vredno 2,6 milijona dolarjev, želeli, da bi Gasol ostal pri njih, a ne kot igralec, temveč da bi okrepil njihov strokovni štab.</p>
      <figure>
        <iframe src="https://www.youtube.com/embed/IUD5JjDQoZg" width="560" height="315" data-service="Youtube" scrolling="no"/>
      </figure>
      <p>A Španec o koncu kariere še ne razmišlja. Trenersko delo bi v tem trenutku videl kot korak nazaj v karieri. Še vedno želi namreč igrati, v Portlandu ali v katerem drugem klubu, ki bo prevzel pogodbo. Lansko sezono je Gasol zaradi številnih poškodb za San Antonio in Milwaukee odigral le 30 tekem. Njegovo povprečje kariere je 17 točk, 9,2 skoka, 3,2 podaje in 1,6 blokade na tekmo, skupno je doslej odigral 1226 tekem NBA.</p>
      <p>Gasol ima v vitrini s špansko reprezentanco tudi dve srebrni olimpijski medalji in en bron, ob tem pa tudi naslov svetovnega prvaka in tri naslove evropskega prvaka.</p>
      <p>»Še vedno imam enako željo in strast igrati košarko kot takrat, ko sem začel igrati. Pripravljen sem še naprej garati in vso svojo energijo posvetiti okrevanju z jasnim ciljem: »Biti znova zdrav, da bi lahko igral igro, ki jo imam tako rad,« je sporočil Gasol.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914637/sport/kosarka/video-doncic-postaja-gospod-trojni-dvojcek-dallas-odpihnil-golden-state"/>
        <a href="https://www.dnevnik.si/1042914506/sport/kosarka/olimpija-nadaljuje-zmagovit-serijo"/>
      </related>
    </article>
  </body>
</html>