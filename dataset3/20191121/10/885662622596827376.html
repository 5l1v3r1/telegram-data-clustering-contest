<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125721/prokalei-i-agkyra-kai-kanei-ypodeixeis-stin-ellada-gia-metanasteytiko"/>
    <meta property="og:site_name" content="Insider"/>
    <meta property="article:published_time" content="2019-11-21T10:00:00+00:00"/>
    <meta property="og:title" content="Yποδείξεις στην Ελλάδα κάνει η Άγκυρα για το μεταναστευτικό"/>
    <meta property="og:description" content="Ο εκπρόσωπος του τουρκικού υπουργείου Εξωτερικών, Χαμί Ακσόι, χαρακτηρίζει «αβάσιμες και ατυχείς» τις δηλώσεις Μητσοτάκη για το μεταναστευτικό. "/>
  </head>
  <body>
    <article>
      <h1>Yποδείξεις στην Ελλάδα κάνει η Άγκυρα για το μεταναστευτικό</h1>
      <h2>Ο εκπρόσωπος του τουρκικού υπουργείου Εξωτερικών, Χαμί Ακσόι, χαρακτηρίζει «αβάσιμες και ατυχείς» τις δηλώσεις Μητσοτάκη για το μεταναστευτικό. </h2>
      <address>
        <time datetime="2019-11-21T10:00:00+00:00">21 Nov 2019, 10:00</time>
      </address>
      <p>Υποδείξεις στην Ελλάδα για τη διαχείριση του <b>προσφυγικού </b>κάνει μέσω προκλητικής ανακοίνωσης το <b>τουρκικό υπουργείο Εξωτερικών</b>.</p>
      <p>Σχολιάζοντας το επιχειρησιακό σχέδιο δράσης για το μεταναστευτικό, που ανακοινώθηκε χθες από την κυβέρνηση, ο εκπρόσωπος του τουρκικού υπουργείου Εξωτερικών, Χαμί Ακσόι, χαρακτηρίζει «αβάσιμες και ατυχείς» τις δηλώσεις Μητσοτάκη για το μεταναστευτικό.</p>
      <p>Ακολουθεί μια σειρά από υποδείξεις της Άγκυρας προς την Ελλάδα να «σέβεται τα δικαιώματα των μεταναστών, τις πεποιθήσεις τους» ενώ υπενθυμίζεται επίσης ότι «η συνεργασία με την Τουρκία θα αποφέρει πιο σημαντικά αποτελέσματα από αυτά της προπαγάνδας κατά της Τουρκίας».</p>
      <figure>
        <iframe data-src="https://twitter.com/MFATurkey/status/1197411336248004608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Ολόκληρη η ανακοίνωση:</h3>
      <p>«Το πιο πρόσφατο παράδειγμα χειραγώγησης της κοινής γνώμης που επιχειρεί η Ελλάδα μέσω διαστρέβλωσης των γεγονότων, είναι οι αβάσιμες και ατυχείς δηλώσεις δηλώσεις του πρωθυπουργού Κυριάκου Μητσοτάκη.</p>
      <p>Συγκριτικά με την μεταναστευτική κρίση του 2015, όταν 850.000 παράτυποι μετανάστες έφτασαν στην Ευρώπη, το σημερινό ποσοστό διέλευσης έχει μειωθεί στο 94% χάρη στα μέτρα που έχουν ληφθεί από την Τουρκία.</p>
      <p>Δεν είναι ανθρώπινο για αυτές τις χώρες που βρίσκονται σε μεταναστευτικά περάσματα όπως η Ελλάδα, να εφαρμόζουν «μηδενική μεταναστευτική πολιτική» και να αγνοούν τα δικαιώματα αυτών των ανθρώπων. Η Ελλάδα και οι χώρες που πλήττονται από το προσφυγικό πρέπει να επικεντρωθούν κυρίως στην αντιμετώπιση των αιτιών που προκαλούν τη μετανάστευση στις χώρες προέλευσης.</p>
      <p>Η Τουρκία φιλοξενεί περισσότερους από 4 εκατομμύρια εκτοπισμένους. Οι Έλληνες εταίροι μας καθώς και η διεθνής κοινότητα πρέπει να καταλάβουν ότι δεν είναι δίκαιο να αναλάβει η Τουρκία το βάρος της μετανάστευσης, το οποίο αποτελεί παγκόσμιο πρόβλημα.</p>
      <p>Παρά το γεγονός ότι ο πρωθυπουργός της Ελλάδας αρνείται να δει και να αναγνωρίσει την κατάσταση, οι παράτυποι μετανάστες συνεχίζουν να επιστρέφουν στην Τουρκία από τις ελληνικές αρχές. Χωρίς κανέναν σεβασμό στις ευρωπαϊκές αξίες, αυτοί οι άνθρωποι υποβάλλονται σε απάνθρωπη μεταχείριση.</p>
      <p>Θεωρούμε σκόπιμο να υπενθυμίσουμε στην Ελλάδα ότι η συνεργασία με την Τουρκία θα αποφέρει πιο σημαντικά αποτελέσματα από αυτά της προπαγάνδας κατά της Τουρκίας.</p>
      <p>
        <b>Καλούμε την ελληνική κυβέρνηση να:</b>
      </p>
      <ul>
        <li>Βελτιώσει τις απάνθρωπες συνθήκες που βιώνουν οι μετανάστες και οι οποίες καταγράφονται από διεθνείς οργανισμούς</li>
        <li>Φροντίσει για την πρόληψη θανάτων των μεταναστών, των ανηλίκων καθώς και των μεταναστών που δεν μπορούν να λάβουν την απαιτούμενη βοήθεια</li>
        <li>Να μην ξεχνά ότι αυτοί οι άνθρωποι έχουν δικαιώματα και ελευθερίες που απορρέουν από το διεθνές δίκαιο</li>
        <li>Να βάλει τέλος στην πρακτική προώθησης των μεταναστών βάσει του Διεθνούς Δικαίου</li>
        <li>Να μην χρησιμοποιεί όπλα εναντίον μεταναστών και να μην τους αντιμετωπίζει απάνθρωπα</li>
        <li>Να δείξει σεβασμό στις πεποιθήσεις των μεταναστών.</li>
      </ul>
      <p>Πηγή: <a href="https://www.reader.gr/news/politiki/312294/prokalei-i-agkyra-koyna-dahtylo-stin-ellada-kai-kanei-ypodeixeis-gia">Reader.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/diethni/125599/sto-kokkino-oi-toyrkikes-trapezes"/>
        <a href="https://www.insider.gr/eidiseis/kosmos/125580/erntogan-i-agkyra-den-tha-egkataleipsei-toys-s-400"/>
        <a href="https://www.insider.gr/eidiseis/kosmos/125575/poios-einai-o-anonymos-eyergetis-poy-xehreonei-toys-ftohoys-stin"/>
      </related>
    </article>
  </body>
</html>