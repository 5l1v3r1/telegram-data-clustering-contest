<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zelenskiy_prokomentuvav_skandalni_vislovlyuvannya_kolomoyskogo_n1237148"/>
    <meta property="og:site_name" content="24 Канал"/>
    <meta property="article:published_time" content="2019-11-21T10:17:00+00:00"/>
    <meta property="og:title" content="Зеленський прокоментував скандальні висловлювання Коломойського"/>
    <meta property="og:description" content="Про міжнародні відносини і зовнішньополітичний курс України повинен думати президент за участі уряду і суспільства, а не окремі бізнесмени."/>
  </head>
  <body>
    <article>
      <h1>Зеленський прокоментував скандальні висловлювання Коломойського</h1>
      <address><time datetime="2019-11-21T10:17:00+00:00">21 Nov 2019, 10:17</time> by <a rel="author" href="https://24tv.ua/irina_yurkovska_tag6223/" target="_blank">Ірина Юрковська</a></address>
      <p>
        <b>Про міжнародні відносини і зовнішньополітичний курс України повинен думати президент за участі уряду і суспільства, а не окремі бізнесмени.</b>
      </p>
      <p>Держава і суспільство можуть говорити про це, так сказав президент Володимир Зеленський під час брифінгу в Очакові, пише "Інтерфакс-Україна".</p>
      <blockquote>Читайте також:<a href="https://24tv.ua/kolomoyskiy_ahmetov_i_reshta_oligarhiv_mozhut_buti_pokarani__ryaboshapka_n1235319"> Коломойський, Ахметов і решта олігархів можуть бути покарані, – Рябошапка</a></blockquote>
      <p>Так він відповів на запитання журналіста щодо висловлювань олігарха Ігоря Коломойського про "розворот у бік Росії". Водночас глава держави наголосив, що це "все-таки рішення державного рівня".</p>
      <aside>Я хотів би, щоб я як президент думав про міжнародні відносини і вектор України, а не який-небудь бізнесмен в Україні. Мені здається, що це правильно,<cite>– сказав він.</cite></aside>
      <p>Зеленський також відповів на питання про те, чи можливе відновлення співпраці з Росією в сфері ВПК (оборонно-промислового комплексу) після припинення війни на Донбасі, чи "чекати ще і повернення Криму".</p>
      <p>Відповідаючи, глава держави зазначив, що йому в цілому подобається такий настрій, коли люди думають про закінчення війни і "психологічно хочуть цього".</p>
      <p>"Я думаю, що правильна відповідь, в принципі, людська, що коли ми закінчимо війну, повернемо всі території, ми будемо робити з вами все, що вигідно для економіки України, для робочих місць, для того, щоб підіймати наші підприємства", – наголосив Зеленський. </p>
      <blockquote>Зазначимо, раніше президент не коментував заяв Коломойського, які викликали шквал критики в суспільстві. Однак його речниця Юлія Мендель заявила, що олігарх Ігор<a href="https://24tv.ua/kolomoyskiy_ne_maye_prava_govoriti_vid_imeni_ukrayini__rechnitsya_zelenskogo_n1234553"> Коломойський не представляє українську владу чи команду президента Володимира Зеленського</a>, тому не може робити заяви від імені держави.</blockquote>
      <h3>Які скандальні заяви зробив Коломойський?</h3>
      <p>Бінесмен Ігор Коломойський напередодні дав інтерв’ю New York Times. У розмові з американським виданням він відзначився такими скандальними заявами:</p>
      <ul>
        <li>Гроші допоможуть Україні та Росії вирішити проблеми і відновити стосунки. Тому, Київ нібито має відмовитися від співпраці з Міжнародним валютним фондом і <a href="https://24tv.ua/kolomoyskiy_zayaviv_shho_groshi_z_rosiyi_mozhut_zaminiti_krediti_mvf_n1233398">попросити 100 мільярдів доларів у росіян</a>.</li>
        <li>Підтримує припинення війни на Донбасі, але відносини між Україною та Росією можна відновити.</li>
        <li>США використовують Україну в своїх геополітичних цілях, підштовхують до війни і навіть дають на це гроші.</li>
        <li>НАТО боїться російської армії, а ще – ніколи не прийме до своїх лав Україну.</li>
        <li>Олігарх планує <a href="https://24tv.ua/kolomoyskiy_hotiv_bi_povernuti_smertnu_karu_dlya_poroshenka_cherez_spravu_privatbanku_n1233458">повернути собі право власності на "Приватбанк"</a> або отримати компенсацію за націоналізацію банку.</li>
        <li>П’ятий президент Петро Порошенко та інші відповідальні за націоналізацію "Приватбанку" мають бути покарані. Для них треба повернути смертну кару.</li>
      </ul>
    </article>
  </body>
</html>