<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/pakistan-bundled-out-for-240-runs-on-the-first-day-of-gaba-test-against-australia-143445"/>
    <meta property="og:site_name" content="Wah Cricket"/>
    <meta property="article:published_time" content="2019-11-21T10:49:33+00:00"/>
    <meta property="og:title" content="AUS Vs PAK: पहले दिन ही पाकिस्तान का खस्ता हाल, 240 पर ऑलआउट हुई टीम"/>
    <meta property="og:description" content="AUS Vs PAK: ऑस्ट्रेलिया दौरे पर पाकिस्तान की टीम ने बड़ा बदलाव करते हुए टीम की कमान सरफराज अहमद की बजाए अजहर अली को दी है."/>
  </head>
  <body>
    <article>
      <h1>AUS Vs PAK: पहले दिन ही पाकिस्तान का खस्ता हाल, 240 पर ऑलआउट हुई टीम</h1>
      <h2>AUS Vs PAK: ऑस्ट्रेलिया दौरे पर पाकिस्तान की टीम ने बड़ा बदलाव करते हुए टीम की कमान सरफराज अहमद की बजाए अजहर अली को दी है.</h2>
      <address>
        <time datetime="2019-11-21T10:49:33+00:00">21 Nov 2019, 10:49</time>
      </address>
      <p><b>AUS Vs PAK:</b> ऑस्ट्रेलिया के खिलाफ ब्रिस्बेन के गाबा मैदान पर पाकिस्तान ने पहले टेस्ट से चैंपियनशिप में अपने सफर का आगाज कर लिया है. नए कप्तान के साथ मैदान पर उतरी पाकिस्तानी टीम का पहले दिन हाल पुराना ही रहा. पहले दिन ऑस्ट्रेलिया ने पाकिस्तान को 240 रन पर ऑलआउट कर दिया है. ऑस्ट्रेलिया के लिए मिशेल स्टार्क ने चार विकेट लिए. ऑस्ट्रेलियाई टीम खेल के दूसरे दिन अपनी पारी शुरू करेगी.</p>
      <p>इससे पहले टॉस जीतकर पहले बल्लेबाजी करने उतरी पाकिस्तान को शान मसूद (27) और कप्तान अजहर अली (39) ने पहले विकेट के लिए 75 रनों की साझेदारी करके अच्छी शुरुआत दी. इसके बाद हालांकि टीम पूरी तरह से लड़खड़ा गई.</p>
      <p>
        <b>नहीं बदला पाकिस्तान का रवैया</b>
      </p>
      <p>मेहमान टीम ने अगले तीन रन के अंदर अपने तीन विकेट और गंवा दिए और उसका स्कोर चार विकेट पर 78 रन हो गया. 94 रन तक अपने पांच विकेट गंवाने के बाद पाकिस्तान को असद शफीक (76) और मोहम्मद रिजवान (37) ने छठे विकेट के लिए 49 रनों की साझेदारी करके थोड़ी मजबूती दी.</p>
      <p>रिजवान के आउट होने के बाद शफीक ने यासिर शाह (26) के साथ सातवें विकेट के लिए 84 रनों की साझेदारी करके पाकिस्तान के स्कोर को 200 के पार पहुंचाया. मेहमान टीम के लिए शफीक ने 134 गेंदों पर सात चौके लगाए. उनके अलावा अजहर ने 104 गेंदों पर पांच चौके, रिजवान ने 34 गेंदों पर सात चौके और मसूद ने 97 गेंदों पर तीन चौके लगाए.</p>
      <p>आस्ट्रेलिया की ओर से स्टार्क के चार विकेटों के अलावा पैट कमिंस ने तीन, जोश हेजलवुड ने दो और नाथन लियोन ने एक विकेट अपने नाम किया.</p>
      <p>
        <a href="https://www.wahcricket.com/news/new-zealand-vs-england-first-test-day-one-eng-score-241-first-day-on-the-lose-of-4-wickets-143443">
          <b>ENG Vs NZ: पहले दिन इंग्लैंड की सधी हुई बल्लेबाजी, 4 विकेट खोकर 241 रन बनाए</b>
        </a>
      </p>
    </article>
  </body>
</html>