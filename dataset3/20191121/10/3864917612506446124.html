<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822728-misia-oon-zaklikae-do-bezperervnogo-rozsliduvanna-sprav-majdanu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T10:44:00+00:00"/>
    <meta property="og:title" content="Місія ООН закликає до безперервного розслідування &quot;справ Майдану&quot;"/>
    <meta property="og:description" content="Моніторингова місія ООН з прав людини закликала Генеральну прокуратуру та Державне бюро розслідувань забезпечити безперервність розслідування &quot;справ Майдану&quot;."/>
  </head>
  <body>
    <article>
      <h1>Місія ООН закликає до безперервного розслідування "справ Майдану"</h1>
      <h2>Моніторингова місія ООН з прав людини закликала Генеральну прокуратуру та Державне бюро розслідувань забезпечити безперервність розслідування "справ Майдану".</h2>
      <address>
        <time datetime="2019-11-21T10:44:00+00:00">21 Nov 2019, 10:44</time>
      </address>
      <p>Про це йдеться у заяві організації на офіційній сторінці у <a href="https://www.facebook.com/UNHumanRightsUkraine/photos/a.594403654059015/1429339040565468/?type=3&amp;theater">Facebook</a>.</p>
      <p>"Шість років тому в цей день розпочалися протести на Майдані. 96 чоловіків та 2 жінки були вбиті або померли в результаті насильства між 21 січня та 20 лютого 2014 року. Донині розслідуванням не встановлені винні у вбивстві 17 протестувальників (серед них – одна жінка), а також 13 правоохоронців", - йдеться у заяві.</p>
      <p>В організації наголосили, що "вкрай важливо не допустити будь-якого переривання розслідування, яке вже позначено затримками".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822699-zelenskij-nam-potribni-realni-rezultati-rozsliduvanna-sprav-majdanu.html">Зеленський: Нам потрібні реальні результати розслідування справ Майдану</a>
      </blockquote>
      <p>"Ми закликаємо Генеральну прокуратуру та Державне бюро розслідувань забезпечити, щоб передача розслідувань справ Майдану не призвела до затримок", - зауважили в Моніторинговій місії ООН з прав людини.</p>
      <p>Раніше у <a href="https://www.ukrinform.ua/tag-gpu">Генпрокуратурі</a> для передачі "справ Майдану" до органів слідства, таких як ДБР, НАБУ, СБУ і Нацполіція, створили спеціальну інвентаризаційну комісію.</p>
      <p>Як повідомляв Укрінформ, прокуратура з 20 листопада втрачає функцію слідства. Водночас, прокуратура продовжить керувати розслідуваннями у провадженнях, які перейдуть до органів досудового розслідування.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2822108-gpu-stvorila-inventarizacijnu-komisiu-dla-peredaci-sprav-majdanu-organam-slidstva.html">ГПУ створила інвентаризаційну комісію для передачі "справ Майдану" органам слідства</a>
      </blockquote>
      <p>В Україні День Гідності і Свободи відзначається щороку 21 листопада згідно з указом Президента від 13 листопада 2014 року. Його встановлено на честь початку двох знаменних і доленосних подій у новітній українській історії: Помаранчевої революції 2004 року та <a href="https://www.ukrinform.ua/tag-revolucia-gidnosti">Революції Гідності </a>2013 року.</p>
    </article>
  </body>
</html>