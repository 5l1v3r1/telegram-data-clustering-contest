<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-antysemistski-pohliady/30284323.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T10:15:08+00:00"/>
    <meta property="og:title" content="Дослідження: кожен четвертий європеєць має антисемітські погляди"/>
    <meta property="og:description" content="Кожен четвертий європеєць має антисемітські погляди, йдеться в дослідженні базованої у Нью-Йорку Антидифамаційної ліги. В опитуванні взяли участь представники 14 європейських країн. Згідно з дослідж"/>
  </head>
  <body>
    <article>
      <h1>Дослідження: кожен четвертий європеєць має антисемітські погляди</h1>
      <address>
        <time datetime="2019-11-21T10:15:08+00:00">21 Nov 2019, 10:15</time>
      </address>
      <p>Кожен четвертий європеєць має антисемітські погляди, йдеться в дослідженні базованої у Нью-Йорку Антидифамаційної ліги. В опитуванні взяли участь представники 14 європейських країн.</p>
      <p>Згідно з дослідженням, серед цих держав найвищий рівень антисемітизму – у Польщі, де 48% населення має антисемітські погляди. У 2015 році цей показник був на рівні 37%. В Україні рівень антисемітизму зріс з 32% у 2016 році до 46% у 2019-му. Найменше антисемітизму зафіксували у Швеції (4%).</p>
      <p>Уявлення про вплив євреїв на бізнес-світ поширене у Східній Європі. Зокрема, 72% українців, 71% угорців, 56% поляків і 50% росіян вважають, що євреї мають занадто багато влади.</p>
      <p>У Західній Європі існує думка, що євреї більш лояльні до Ізраїлю, ніж до своєї країни. Кількість людей з такою точкою зору коливається від 32% респондентів у Франції до 62% в Іспанії.</p>
      <p>Близько половини німців та австрійців (42% і 44% відповідно) заявили, що іудеї говорять занадто багато про те, що сталося з ними під час <a href="https://www.radiosvoboda.org/a/29734008.html"><b>Голокосту</b></a>. У Швеції так вважають 15%, у Британії – 18%.</p>
      <p>У 2018 році американський науковий центр Pew Research <a href="https://www.radiosvoboda.org/a/29135859.html">дослідив</a> ставлення в різних країнах до низки національних меншин. В Україні не готові сприймати євреїв як співгромадян 5% респондентів. Це – найнижчий рівень в регіоні.</p>
      <figure>
        <iframe src="https://www.youtube.com/embed/jVnMu5dH2gI" width="640" height="360" data-service="Youtube" scrolling="no"/>
      </figure>
    </article>
  </body>
</html>