<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/skandali-v-partiji-sluga-narodu-yak-ce-vplivaye-na-reyting-komandi-zelenskogo-novini-ukrajini-50054826.html"/>
    <meta property="og:site_name" content="НВ"/>
    <meta property="article:published_time" content="2019-11-21T10:23:00+00:00"/>
    <meta property="og:title" content="Період напіврозпаду. Як скандали в Слузі народу б’ють по рейтингу команди Зеленського"/>
    <meta property="og:description" content="Зібрання випадкових людей — президентська фракція Слуги народу — розбивається на неформальні групи, все глибше занурюючись в інтриги і скандали, пише журнал НВ."/>
  </head>
  <body>
    <article>
      <h1>Період напіврозпаду. Як скандали в Слузі народу б’ють по рейтингу команди Зеленського</h1>
      <h2>Зібрання випадкових людей — президентська фракція Слуги народу — розбивається на неформальні групи, все глибше занурюючись в інтриги і скандали, пише журнал НВ.</h2>
      <address><time datetime="2019-11-21T10:23:00+00:00">21 Nov 2019, 10:23</time> by <a rel="author">Христина Бердинських, Дмитро Бобрицький</a></address>
      <p>У підсумку команда Зеленського ризикує втратити підтримку виборців і частину своїх членів, одночасно відправивши на дно рейтинг глави держави.</p>
      <p>***</p>
      <p>Влітку, на першому з'їзді кандидатів у депутати від партії Слуга народу (СН), президент Володимир Зеленський оптимістично заявив зі сцени: люди, які зібралися тут, його не підведуть.</p>
      <p>На парламентських виборах люди його не підвели: СН відсвяткувала переконливу перемогу, завівши в парламент 254 народних обранця. Це на 28 мандатів більше, аніж потрібно для прийняття у ВР рішень простою більшістю голосів.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/538/original/2ca1c9ad3fc8a60e2515459183c3a5d3.png?stamp=1&amp;q=85&amp;w=115"/>
      </figure>
      <p>Ваче Давтян<br/>Народу треба швидко. Куди поспішають депутати?</p>
      <p>Перші 2,5 місяці президентська фракція працювала в «турборежимі» — сформувала керівництво Ради і уряд, підтримала шість десятків законів, підготованих командою Зеленського, включно зі стрімко схваленим держбюджетом-2020.</p>
      <p>Але наприкінці листопада на форумі <i>Україна росте разом зі мною </i>президент зізнався його наймолодшій учасниці, що і «цих» депутатів «вже пора міняти».</p>
      <p>Що ж сталося за короткий проміжок часу з главою держави і його депутатами? «Президент вже не контролює повністю свою ж фракцію, але несе за неї політичну відповідальність», — каже Анатолій Октисюк, аналітик експертного центру Дім демократії.</p>
      <p>Турборежим законотворчості дав побічний ефект — СН увійшла в режим скандалів: її депутати все частіше «влипають» у різні історії, та ще й починають потроху саботувати важливі для президента рішення. Серед них все виразніше проступають суперечності. Справа дійшла до того, що <a href="https://nv.ua/ukr/ukraine/politics/sluga-narodu-viklyuchila-dvoh-nardepiv-novini-ukrajini-50053676.html">15 листопада із президентської фракції виключили відразу двох її членів — мажоритарників Анну Скороход та Антона Полякова</a>.</p>
      <p>А все тому, що під час формування депутатського корпусу ЗеКоманда допустила безліч помилок, впевнений політолог Володимир Фесенко. Ось і з’явилася фракція, яка швидко стала важко керованою, розбившись на численні групи впливу.</p>
      <p>Від руйнування всю цю майже карткову конструкцію утримує лише загальна лояльність депутатів-«слуганародівців» до президента, під іменем якого вони всі і потрапили до ВР.</p>
      <p>Але ситуація нестійка — інтриги можуть якщо не повністю поховати моноліт СН, то щонайменше різко вдарити по іміджу Зеленського.</p>
      <h3>Первинне подрібнення</h3>
      <p>У відборі «слуг народу» брали участь різні бенефіціари, пояснює Фесенко. Та й процес пошуку кандидатів був стихійним і хаотичним. У результаті під прапорами СН в Раду потрапило багато випадкових людей. Їхня ідеологічна строкатість вражає: від лібералів до консерваторів, від войовничих патріотів до людей з проросійськими поглядами. «Амплітуда найширша. Як, утім, і в електораті Зеленського», — уточнює Фесенко.</p>
      <p>Основна проблема СН полягає в мажоритарниках — саме в їх таборі зароджуються чи не всі скандали та проблеми. За словами депутатів президентської політсили, близьких до її керівництва, у Зеленського не очікували, що заведуть в Раду настільки численне представництво самовисуванців. Між ними і «списковиками» — депутатами з партійного виборчого списку — відразу ж виникли тертя.</p>
      <p>Щоб якось зблизити команду, депутатів СН не тільки звозили на тренінг до Трускавця, а ще й за жеребом розділили на 15 груп, поставивши на чолі кожної по одному з 15 заступників голови фракції.</p>
      <p>Але конструкція, як зізналися НВ відразу кілька депутатів СН на умовах анонімності, виявилася малоефективною.</p>
      <p>Однак групи, які з’явилися без відома керівництва, стали набирати силу.</p>
      <p>За словами ексдепутат Сергія Лещенка, який деякий час входив у команду Зеленського, щонайменше дві з них досить великі, щоб почати діяти самостійно.</p>
      <p>Перша орієнтується на мільярдера Ігоря Коломойського, друга — на маловідомого чернівецького бізнесмена Іллю Павлюка.</p>
      <p>Сам Павлюк у шостому скликанні ВР був помічником депутата-комуніста Ігоря Калетника. А на останніх президентських і парламентських виборах допомагав команді Зеленського, у тому числі і з підбором кандидатів у мажоритарних округах.</p>
      <p>Тепер, за словами джерел НВ у фракції СН, Павлюк має вплив приблизно на тридцятьох самовисуванців-«слуганародівців» від Чернівецької, Тернопільської, Житомирської, Кіровоградської, Миколаївської, Херсонської та Рівненської областей. Мандат СН має і його племінник Максим Павлюк, заступник голови парламентського правоохоронного комітету.</p>
      <p>До цієї групи джерела відносять також Олега Марусяка, главу підкомітету з питань організації та оподаткування ігрового бізнесу у фінансовому комітеті Ради. А також Дмитра Соломчука, одного із заступників голови фракції СН. Останній підтвердив НВ, що знайомий з Павлюком, але поверхово: бачив його кілька разів. А існування групи депутат заперечує. «Якщо у нас є своя група, то чому про неї мовчать лідери? Від них я не чув жодних претензій на свою адресу», — заявив він.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/777/big/6708f75eee59c8099238a6757314e3d9.png?stamp=20191121113844&amp;q=85&amp;output=jpg&amp;bg=white"/>
        <figcaption>Депутати від Слуги народу - зібрання дуже різних людей / Фото: Слуга народу via Facebook</figcaption>
      </figure>
      <p>За інформацією НВ, до останнього часу групу, існування якої заперечує Соломчук, об'єднував загальний чат під назвою <i>Побалакати</i>.</p>
      <p>У фракції СН кажуть, що «група Павлюка» проявила себе під час голосування за євроінтеграційний законопроект про захист прав на напівпровідникові вироби: чимало її представники утрималися від голосування, хоча сам закон зрештою було прийнято.</p>
      <p>За словами Лещенка, на якомусь етапі «павлюківці» почали дрейфувати в бік інтересів мільярдера Ріната Ахметова. Але потім нібито у них була жорстка розмова із Зеленським, після чого ці депутати припинили займатися самодіяльністю.</p>
      <p>Іспитом на лояльність рідної політсили стало нещодавнє голосування за законопроект про електроенергію, невигідний Ахметову: депутати з орбіти Павлюка його підтримали.</p>
      <h3>Суцільні плюси</h3>
      <p>Куди більш медійною виглядає ще одна неформальна команда всередині СН, не чужа для Коломойського. Найвідоміший її представник — Олександр Дубінський, колись ведучий програми <i>Гроші </i>на телеканалі 1+1, який належить мільярдерові-приватівцю. У Раді Дубінський став заступником голови комітету з питань фінансів, податкової та митної політики. На нього орієнтуються депутати-блогери Максим Бужанський, Олександр Куницький і екс-журналістка 1+1 Ольга Василевська-Смаглюк.</p>
      <p>Дубінський на питання про те, чи існує в СН «група Коломойського» і чи належить він до неї, порадив вивчити «склад групи Віктора Пінчука у фракції».</p>
      <p>За інформацією НВ, у фракції депутатів з орбіти Коломойського іноді називають «дубінятами». У тих, мовляв, навіть є власний сленг: антикорупціонерів — колишніх співробітників організацій ProZorro і BRDO (де раніше працював прем'єр Олексій Гончарук) — вони називають «соросятами», на прізвище американського фінансиста-філантропа Джорджа Сороса. І нерідко з ними конфліктують.</p>
      <p>В орбіту Коломойського також входить група Святослава Олійника, чинного глави Дніпропетровської облради. У ВР вона представлена мажоритарниками з Дніпра і області, зокрема, мова йде про Дмитра Чорного та Дениса Германа.</p>
      <p>У ВР пройшов і давній діловий партнер Коломойського Ігор Палиця. Він не входить у СН, але у фракції має двох соратників-мажоритарників — це В’ячеслав Рубльов та Ігор Фріс.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/011/220/original/07d096657687782bfd2ee66a4eb332af.png?stamp=1&amp;q=85&amp;w=115"/>
      </figure>
      <p>Сергій Фурса<br/>Справи банкірів і тінь Коломойського</p>
      <p>Свою особливу позицію «дубінята» поки проявляють під час обговорення деяких законів у парламентських комітетах. Утім, ці депутати не голосували за зняття недоторканності та арешт позафракційного Ярослава Дубневича, який входить разом з Палицею в депутатську групу <i>За майбутнє</i>. Це стало неприємним сюрпризом для керівництва фракції.</p>
      <h3>Малюки</h3>
      <p>У СН існує ще безліч нечисленних груп — по 3−4 людини. Наприклад, кілька депутатів від столичної області орієнтуються на Володимира Коваля, колишнього депутата Київоблради. Той у Раду не балотувався, але в парламент від СН пройшла його дочка Ольга.</p>
      <p>На 100% свої люди є і у Зеленського — це приблизно п’ять депутатів, пов’язаних з його Студією Квартал-95.</p>
      <p>За словами Лещенка, в СН також зібралася невелика група глави МВС Арсена Авакова.</p>
      <h3>Джокер і Темний лицар</h3>
      <p>Доки щонайменше 180−190 депутатів СН завжди готові голосувати за більшість рішень, які пропонує президент і його офіс, каже Фесенко. А тому фракція виглядає стійкою. Тим більше що різні групи впливу в СН часто переплітаються між собою.</p>
      <p>Депутат СН Олександр Ткаченко хоч і є колишнім топ-менеджером медіахолдингу Коломойського, за інформацією НВ, зараз збирає стратегічні сесії з різними колегами по фракції. Одне із завдань — розробка плану роботи ВР. «У нас йде внутрішньофракційна дискусія. Це не план ВР, це план послідовності реформ. Він про якість роботи ВР, ідеологію та цінності», — офіційно заявив з цього приводу Ткаченко.</p>
      <p>Особливість фракції СН у тому, що в ній і поряд з нею завжди присутня і неофіційна точка зору. Її публікують, як правило, анонімні Telegram-канали та не менш анонімні пранкери — люди, які ведуть переписку з президентськими депутатами на слизькі теми.</p>
      <p>Найвідоміший пранкер, який контактує зі «слугами народу», ховається під псевдонімом Джокер.</p>
      <p>Саме в листуванні з ним Микола Тищенко, один із заступників глави фракції СН, скаржився на зростання впливу Ткаченка. Депутат-ресторатор, думаючи, що переписується з генпрокурором Русланом Рябошапкою, розповів Джокеру про те, що у фракції «зрадник на зраднику», і навіть обговорив з пранкером депутатські зарплати в конвертах.</p>
      <p>НВ спробував взяти коментар у Тищенка з приводу цього листування. Але той проігнорував всі питання, лише посміхався і махав у камеру рукою.</p>
      <p>Справжнім бичем для СН став Telegram-канал <i>Темний лицар</i> — там регулярно з’являється внутрішня інформація про життя фракції. У СН підозрюють, що його веде один з депутатів парламентської команди Зеленського.</p>
      <p>У свою чергу нещодавно вигнаний із фракції СН депутат Поляков на своєму каналі опублікував запис розмови, під час якої колишній кварталівець Юрій Корявченков (Юзик) разом з іншими «слугами народу» обговорює з керівництвом поліції Кривого Рогу ситуацію в рідному для нього і президента місті. Соратник Зеленського при цьому підкреслює, що «у них за спиною — президент».</p>
      <p>Корявченков підтвердив НВ факт зустрічі, уточнивши: вона відбулася ще у вересні і депутати на ній просили у місцевої поліції всього лише розпочати боротьбу з наркоторгівлею.</p>
      <p>Поляков ще до свого вигнання злив у ЗМІ історію про те, що його викликали до голови ОП Андрія Богдана. І «вичитали» за те, що він голосує не так, як решта депутатів СН.</p>
      <p>Тепер же Поляков звинувачує першого заступника голови фракції СН Олександра Корнієнка в причетності до продажу округів у Чернігівській області в передвиборний період. Той звинувачення на свою адресу заперечує.</p>
      <p>Ще один відставник — мажоритарниця Скороход, яку у фракції звинуватили в спробі підкупу колег з розрахунку по $3 тис. на людину, — влила свою ложку дьогтю в бочку внутрішніх чвар у СН. Вона заявила, що деяким «слуганародівцям» регулярно платять по $5 тис. у конвертах. Щоправда, на уточнююче запитання НВ: «А чи є у неї докази існування подібної практики?» — Скороход не відповіла.</p>
      <h3>Рука не здригнеться</h3>
      <p>Президент Зеленський <a href="https://nv.ua/ukr/ukraine/politics/zelenskiy-pro-rozvedennya-viysk-normandskiy-format-i-posadki-interv-yu-v-tesla-novini-ukrajini-50052238.html">в своєму останньому інтерв'ю, записаному нещодавно за кермом електрокара Tesla</a>, розповів: у фракції СН діє принцип 70 на 30. Якщо 70% за законопроект, усі повинні його підтримати. Але це правило, мовляв, не завжди спрацьовує. Тому керівництво СН і парламентських комітетів, очолюваних «слуганародівцями», збирається на засідання малої фракції.</p>
      <p>Що це таке, НВ пояснила Євгенія Кравчук, заступник голови фракції СН. Мовляв, велика фракція — зібрання, на якому присутні всі, включаючи мажоритарників. На них автори законопроектів розповідають про свої ідеї депутатам і там же можуть провести «тестове» голосування.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/778/big/373f8428ff81667aabe7fb688f14cf0a.png?stamp=20191121114034&amp;q=85&amp;output=jpg&amp;bg=white"/>
        <figcaption>Фракція Слуги народу на засіданні ВР / Фото: Слуга народу via Facebook</figcaption>
      </figure>
      <p>А ось на малих фракціях, в обмеженому колі осіб, керівники СН намагаються розв’язати проблемні внутрішні питання.</p>
      <p>А їх вистачає. Депутати, наприклад, скаржаться на погану комунікацію з прем'єром Олексієм Гончаруком, який вважає, що «слуги народу» мають автоматично підтримувати всі ініціативи Кабміну. Частина народних обранців з президентської сили незадоволена головою ОП Богданом, який буває різким з депутатами. А ще декому не до вподоби лідер фракції Давид Арахамія — у даному випадку через його м’якість і нездатність без президента контролювати СН.</p>
      <p>«Я знаю, що деякі люди хочуть авторитарного управління, але воно не працює в даній конструкції, оскільки у тебе немає ніякої можливості покарати депутата», — парирує Арахамія. Мовляв, головний показник успішності його роботи — це кількість підтриманих СН законопроектів: навіть з усіма внутрішніми проблемами фракція в основному голосує за потрібні документи.</p>
      <aside>Уже зараз є структурна і психологічна криза всередині фракції</aside>
      <p>Проте політолог Октисюк впевнений: якщо в парламентській команді глави держави нічого не зміниться, депутати неминуче потягнуть рейтинг Зеленського донизу. А прийняття складних рішень, подібних до запуску ринку землі, стане неможливим без переговорів з усіма впливовими внутрішніми групами, які почнуть набивати собі ціну. «Зеленський взяв політичну відповідальність за все в країні. Грати в гру „погана Рада — хороший президент“ у нього довго не вийде», — вважає експерт.</p>
      <p>Уже зараз є структурна і психологічна криза всередині фракції, додає Фесенко. Але поки її рятує те, що в СН немає жодного депутата, який виступав би проти Зеленського.</p>
      <p>Що буде, якщо внутрішня криза в СН посилиться, а рівень підтримки глави держави помітно знизиться? «Я не хочу ламати цю партію. Вони знають моє ставлення: якщо вони почнуть їсти одне одного, я через рік їх розпущу», — заявив нещодавно президент.</p>
      <p>Фесенко впевнений, що свої загрози Зеленський реалізує: «Він хлопець рішучий, рука не здригнеться».</p>
      <p>
        <b>
          <i>Читайте цей матеріал у свіжому номері журналу НВ — № 43 від 21 листопада 2019 року</i>
        </b>
      </p>
    </article>
  </body>
</html>