<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sprava-investuje-40-milionu-do-kamer-na-30-prejezdech/1823587?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T10:58:00+00:00"/>
    <meta property="og:title" content="Správa investuje 40 milionů do kamer na 30 přejezdech"/>
    <meta property="og:description" content="Praha - Správa železniční dopravní cesty (SŽDC) investuje 40 milionů korun do vybavení 30 nebezpečných železničních přejezdů kamerami, které budou hlídat průjezd a rychlost vozidel. SŽDC to dnes uvedla na zasedání světového kongresu Mezinárodní železniční unie (UIC) v Praze věnovanému bezpečnosti."/>
  </head>
  <body>
    <article>
      <h1>Správa investuje 40 milionů do kamer na 30 přejezdech</h1>
      <address><time datetime="2019-11-21T10:58:00+00:00">21 Nov 2019, 10:58</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Správa železniční dopravní cesty (SŽDC) investuje 40 milionů korun do vybavení 30 nebezpečných železničních přejezdů kamerami, které budou hlídat průjezd a rychlost vozidel. SŽDC to dnes uvedla na zasedání světového kongresu Mezinárodní železniční unie (UIC) v Praze věnovanému bezpečnosti.</p>
      <p>Správa železnic nejprve vybaví kamerami 14 kritických přejezdů a v následující fázi dalších 16. Spolupracovat bude s místními samosprávami a policií. Konkrétní přejezdy, které budou kamerami vybaveny, SŽDC neuvedla.</p>
      <p>"Nejedná se o doplněk zabezpečení přejezdu, ale o preventivní nástroj, díky kterému budeme moci účinně bojovat s nebezpečnými řidiči. Ti, kteří dodržují pravidla, se postihu obávat nemusí. Na druhou stranu skuteční piráti silnic mohou v poměrně krátké době přijít o body, a ztratit tak řidičský průkaz," uvedl již dříve generální ředitel SŽDC Jiří Svoboda. Dalším benefitem by měla být zvýšená životnost technických částí přejezdů, které jsou často poškozovány rychlým průjezdem aut.</p>
      <p>Při nehodách na železničních přejezdech letos od ledna do konce září zemřelo 28 lidí, o pět více než před rokem. Nejtragičtější byl červenec s deseti mrtvými, což je současně nejvíce v jednom měsíci od roku 2008.</p>
      <p>Motoristům, kteří vjedou nedovoleně na přejezd, hrozí podle zákona pokuta až 5000 korun, zákaz řízení až na šest měsíců a sedm bodů v bodovém systému.</p>
      <p>Správa železnic rovněž oznámila, že investuje 300 milionů korun do kybernetické bezpečnosti. Některé její systémy spadají do kategorie kritické informační infrastruktury - tedy infrastruktury, jejíž narušení by mělo závažný dopad na chod státu.</p>
      <p>SŽDC spravuje celostátní i regionální tratě, jež vlastní stát. Od roku 2016 se stará také o nádraží, která koupila od Českých drah.</p>
    </article>
  </body>
</html>