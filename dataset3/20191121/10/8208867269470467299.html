<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/21/news/open_arms_salva_73_migranti_alcuni_hanno_ferite_da_arma_da_fuoco-241556473/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T10:35:00+00:00"/>
    <meta property="og:title" content="Migranti, l'allarme dell'Oim: partiti in 600 nelle ultime 48 ore, La metà ora sono su navi Ong che chiedono il porto all'Italia"/>
    <meta property="og:description" content="Ripresa delle partenze dalla Libia. I trafficanti mettono in mare almeno dieci gommoni, due barchini arrivano da soli a Lampedusa. Tre soccorsi della Ocean"/>
  </head>
  <body>
    <article>
      <h1>Migranti, l'allarme dell'Oim: partiti in 600 nelle ultime 48 ore, La metà ora sono su navi Ong che chiedono il porto all'Italia</h1>
      <h2>Ripresa delle partenze dalla Libia. I trafficanti mettono in mare almeno dieci gommoni, due barchini arrivano da soli a Lampedusa. Tre soccorsi della Ocean Viking con 215 persone a bordo, 93 salvati da Open Arms.</h2>
      <address><time datetime="2019-11-21T10:35:00+00:00">21 Nov 2019, 10:35</time> by <a rel="author">ALESSANDRA ZINITI</a></address>
      <p><b>ROMA.</b>  I trafficanti hanno fatto partire almeno dieci gommoni nelle ultime 48 ore, con più di 600 persone. La metà sono ora a bordo di navi Ong, gli altri sono stati intercettati e riportati indietro dalla guardia costiera libica, due imbarcazioni con un centinaio di persone sono invece arrivate autonomamente a Lampedusa.<br/><br/>A lanciare l'allarme sulla ripresa delle patenze è Federico Soda, capomissione dell'Oim in Libia. " Siamo profondamente preoccupati per la sicurezza dei migranti, che sono ogni volta i più vulnerabili a questi combattimenti, al traffico illegale di esseri umani a misura che la situazione della sicurezza si va deteriorando".<br/>L'incremento nelle partenze coincide con un inasprimento degli scontri nell'area di Tripoli, dove lo scenario di guerra si è spostato dal 4 aprile scorso con l'offensiva delle milizie del maresciallo Haftar e con gli intensi scontri sulla strada costiera tra la capitale e Misurata.<br/><br/>Oggi terzo soccorso per la nave Ocean Viking di Sos Mediterranée e Msf che ha preso a bordo altre 90 persone, tra cui tre bimbi piccoli. Erano a bordo di un gommone intercettato 82 miglia a nord di Misurata. Hanno detto di essere in mare da due giorni dopo essere partiti da Al Khoms. E ora a bordo della nave umanitaria ci sono ben 215 persone. Ieri la Ocean Viking aveva chiesto l'assegnazione di un porto sicuro, la Guardia costiera libica ha indicato Tripoli e, come sempre, il comandante ha rifiutato non ritenendolo porto sicuro. Adesso la nave resta in attesa della risposta delle sale operative di Roma e La Valletta a cui è stato chiesto anche di provvedere all'evacuazione medica d'urgenza di una donna incinta di due gemelli.<br/><br/>Altre 73 persone sono state salvate questa mattina a 50 miglia a nord di Zawiya dalla Open Arms, la nave della Ong spagnola che incrocia subito fuori della zona Sar libica. Sono 69 uomini, 4 donne con due bimbi di 3 e 4 anni e 24 minorenni. La barca stava imbarcando acqua quando è Intervenuta la nave umanitaria. I volontari della Ong spagnola hanno subito segnalato la presenza di persone che hanno ferite da arma da fuoco non curate e gravi shock traumatici. Anche la Open Arms ha rifiutato il porto di Tripoli e ha chiesto all'Italia di consentire lo sbarco dei migranti.<br/><br/><br/><br/>Cinque gommoni nelle ultime 48 ore sono stati intercettati dalla guardia costiera libica e uno da quella tunisina che hanno riportato indietro più di 200 persone mentre non si ha ancora conferma del naufragio segnalato ieri da un pescatore che ha chiamato il centralino di Alarm Phone parlando di 67 vittime e 30 superstiti.<br/> </p>
    </article>
  </body>
</html>