<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3383104/plastik-kirliligi-kuresel-kriz-haline-geldi"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T10:34:00+00:00"/>
    <meta property="og:title" content="Plastik kirliliği, küresel kriz haline geldi."/>
    <meta property="og:description" content="Plastiğin, çevreyi kirlettiği, canlıları öldürdüğü yetmiyor, çözünürken ortaya çıkardığı gazlar iklimleri değiştiriyor."/>
  </head>
  <body>
    <article>
      <h1>Plastik kirliliği, küresel kriz haline geldi.</h1>
      <h2>Plastiğin, çevreyi kirlettiği, canlıları öldürdüğü yetmiyor, çözünürken ortaya çıkardığı gazlar iklimleri değiştiriyor.</h2>
      <address>
        <time datetime="2019-11-21T10:34:00+00:00">21 Nov 2019, 10:34</time>
      </address>
      <p>
        <b>İş dünyası plastiğe karşı birleşti</b>
      </p>
      <p>Plastik kirliliği, küresel kriz haline geldi. Yılda ortalama 70.000 mikro plastik yiyen insanoğlunun sebep olduğu bu kirlilik, dünyanın en derin noktası olan Mariana Çukuru’ndan, dünyanın en yüksek zirvesi olan Everest Dağı’na bile ulaştı. Plastiğin, çevreyi kirlettiği, canlıları öldürdüğü yetmedi, çözünürken ortaya çıkardığı gazlar iklimleri değiştirdi. Dünya Sağlık Örgütü Türkiye Temsilcisi Dr. Pavel Ursu, iklim değişikliğinin neden olabileceği</p>
      <p>25 şirket daha "İş Dünyası Plastik Girişimi" başlatarak, plastik üretim ve tüketimini azaltmayı, plastik atıklarla döngüsel bir ekonomik üretim sistemi kurmayı hedefliyor.</p>
      <p>Global Compact Türkiye, İş Dünyası ve Sürdürülebilir Kalkınma Derneği ve Türk Sanayici ve İş İnsanları Derneği (TÜSİAD) "İş Dünyası Plastik Girişimi” çatısı altında birleşti.</p>
      <p>"İş Dünyası Plastik Girişimi" kapsamında ortak projede yer alan şirketler ilk olarak 2021 yılına kadar plastik üretimi ve tüketimi konusunda taahhütlerini yerine getirmeye çalışacaklar. Projeye imza atan şirketlerin taahhütlerinin gereklerini yerine getirip getirmediği de denetlenip açıklanacak.</p>
      <p>İş Dünyası Plastik Girişimi, İstanbul Dolapdere’de bulunan Arter Sanat Merkezi’nde yapılan panelle tanıtıldı. Panele Koç Holding CEO’su Levent Çakıroğlu, TÜSİAD Yönetim Kurulu Başkanı Simone Kaslowski, İKSV Genel Müdürü Görgün Taner, Global Compact Türkiye Yönetim Kurulu Başkanı Ahmet Dördüncü, İş Dünyası ve Sürdürülebilir Kalkınma Derneği Yönetim Kurulu Başkanı Ebru Dildar Edin katıldı.</p>
      <p>'Hep birlikte harekete geçmek önem taşıyor'</p>
      <p>Panelde konuşan Koç Holding CEO’su Levent Çakıroğlu, özel sektörün küresel sorunların çözümündeki rolüne değinerek, "Türkiye’de ve dünyada plastik kirliliğine yönelik geliştirilecek çözümlerin aciliyeti göz önünde bulundurulduğunda, bu karmaşık ve büyük sorun için hep birlikte harekete geçmek çok büyük önem taşıyor. Küresel ölçekte özel sektör tarafından geliştirilen iş birliklerinin sayısı ve kapsamı hızla artıyor” dedi.</p>
      <p>
        <b>'Sorunu sahiplenmek ve çözüm için adım atmak çok önemli'</b>
      </p>
      <p>TÜSİAD Yönetim Kurulu Başkanı Simone Kaslowski ise dünyada kullanılan plastik miktarına ve denizdeki plastik kirliğine dikkat çekti ve plastik kullanımının iklim değişikliği ile birlikte gezegen için en üst sıralarda yer alan riskler arasında bulunduğunu söyledi.</p>
      <p>Kaslowski, “Araştırmalar yılda yaklaşık 8 milyon ton ağırlığında plastiğin denizlere ve okyanuslara karıştığını, toplam 5 trilyondan fazla plastik parçasının gezegenimizde yüzdüğünü söylüyor. Gelinen bu nokta bize üretim ve tüketim kalıplarımızda önemli dönüşümlere gitmemiz gerektiğini gösteriyor. Tüm paydaşların aktif katılımla sorunu sahiplenmesi ve çözüme yönelik adımlar atması çok önemli. Bu anlayışla, 'İş Dünyası Plastik Girişimi’ni oluşturmayı ve plastik meselesinde önemli bir dönüştürücü güç olan iş dünyasını bir araya getirmeyi amaçladık” dedi.</p>
      <p>Plastik girişimi ile birlikte ham madde tasarrufu ve kaynak verimliliğinin de arttırılabileceğini söyleyen Kaslowski, “TÜSİAD olarak en önemli rolümüzü girişimin sağladığı bilgi ve tecrübenin plastik konusunda politika oluşturma ve savunuculuk çalışmalarına entegre etme olarak görüyorum” diye konuştu.</p>
      <p>
        <b>'Geniş katılım önemli'</b>
      </p>
      <p>Projenin paydaşlarından İş Dünyası ve Sürdürülebilir Kalkınma Derneği’nin Yönetim Kurulu Başkanı Ebru Dildar Edin de dünyada artık atıkların yeniden değerlendirilip kullanıldığı ‘döngüsel ekonomi’ modeline geçişlerin yaşandığını söyledi. Edin, dünyadaki döngüsel ekonomi girişimleri ile birlikte hareket ettiklerini ve Türkiye’de iş dünyasına bu açıdan destek olmaya devam edeceklerini ifade etti. Hedeflerinin önümüzdeki 1 yılda girişime imza atan şirket sayısını 100’e çıkarmak olduğunu söyleyen Edin, “Bu konuda şirketlere kapasite gelişimi, iyi uygulama geliştirme ve yaratıcı çözümler sunma konusunda geniş destek vereceğiz. Plastik kirliliği konusuyla ilgili çözüm için geniş katılımı da önemsiyoruz. Çözümün ancak özel sektör, kamu, sivil toplum ve akademi iş birliği ile geliştirilebileceğine inanıyoruz" diye konuştu.</p>
      <p>Panelde konuşan Global Compact Türkiye Yönetim Kurulu Başkanı Ahmet Dördüncü de "Bugün burada 26 şirketin 2021 yılına kadar plastiğe ilişkin taahhüt vereceklerini bildirmeleri çok kıymetli. Biz de Global Compact Türkiye olarak şirketlerimize küresel deneyimi ve bilgi birikimimizi aktaracağız ve uluslararası ağlardan uzman desteği sağlayacağız. Ayrıca Türkiye’de ortaya çıkan başarılı örnekleri bölgesel ve küresel ağlarda paylaşarak ilerlemenin yayılmasına katkı vereceğiz" dedi.</p>
      <p>İKSV Genel Müdürü Görgün Taner de küresel çevre kirliliğine dikkati çeken 'Yedinci Kıta' temalı İstanbul Bienali'ni hatırlatarak "İş Dünyası Plastik Girişimini” desteklediklerini ve insanlara plastik kullanımında duyarlılık kazandırmak için sanatsal faaliyetlerle desteklerini sürdüreceklerini söyledi.</p>
    </article>
  </body>
</html>