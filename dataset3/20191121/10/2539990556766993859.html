<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2407452,E-Euro-2020-Polska-Slowenia-Krajobraz-w-kadrze-jak-po-bitwie-Zlamany-nos-operacja-kontuzja"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T10:21:00+00:00"/>
    <meta property="og:title" content="E. Euro 2020: Polska - Słowenia. Krajobraz w kadrze jak po bitwie. Złamany nos, operacja, kontuzja..."/>
    <meta property="og:description" content="Ostatnie zgrupowanie reprezentacji Polski, podczas którego biało-czerwoni zmierzyli się z Izraelem i Słowenią, odnosząc dwa zwycięstwa, nie było szczęśliwe dla kilku zawodników. Piłkarze Jerzego Brzęczka borykają się z urazami."/>
  </head>
  <body>
    <article>
      <h1>E. Euro 2020: Polska - Słowenia. Krajobraz w kadrze jak po bitwie. Złamany nos, operacja, kontuzja...</h1>
      <address>
        <time datetime="2019-11-21T10:21:00+00:00">21 Nov 2019, 10:21</time>
      </address>
      <p>
        <b>Ostatnie zgrupowanie reprezentacji Polski, podczas którego biało-czerwoni zmierzyli się z Izraelem i Słowenią, odnosząc dwa zwycięstwa, nie było szczęśliwe dla kilku zawodników. Piłkarze Jerzego Brzęczka borykają się z urazami.</b>
      </p>
      <ul>
        <li>
          <b>Biało-czerwoni zakończyli eliminacje do mistrzostw Europy 2020</b>
        </li>
        <li>
          <b>Kontuzja Kamila Glika na samym początku meczu pokrzyżowała plany trenera Jerzego Brzęczka </b>
        </li>
        <li>
          <b>W sumie ze zgrupowania z kontuzjami wraca do klubów trzech piłkarzy</b>
        </li>
      </ul>
      <related>
        <a href="https://polskieradio24.pl/43/7669"/>
      </related>
      <p>
        <b>&gt;&gt;&gt; <a href="https://polskieradio24.pl/5/4147/Artykul/2281057,El-Euro-2020-kiedy-nastepny-mecz-Polakow-TERMINARZ-i-TABELA">POLACY WYGRALI GRUPĘ G ELIMINACJI EURO 2020 - ZOBACZ TABELĘ</a></b>
      </p>
      <p>
        <b>Pech Milika</b>
      </p>
      <p>Problemy zdrowotne reprezentantów Polski zaczęły się już wcześniej. Jeszcze przed meczem z Izraelem zapadła decyzja, że zgrupowanie opuści Arkadiusz Milik. W ostatnim czasie napastnik wydawał się wracać do optymalnej formy. Gol z Romą był piątym w tym sezonie gol napastnika, a wszystkie skompletował w... czterech ostatnich meczach w Serie A. 19 października strzelił dwa gole w meczu z Veroną (2:0), w następnej kolejce pokonał bramkarza SPAL Ferrara (1:1), wpisał się też na listę strzelców przeciwko Atalancie.</p>
      <p>Napastnik zdobył też pierwszego w tym roku gola w kadrze - trafił na 2:0 w starciu z Macedonią Północną, które przypieczętowało awans biało-czerwonych na Euro 2020. Po raz kolejny zdrowie nie pozwoliło piłkarzowi Napoli pokazać się kibicom.</p>
      <p>Wątpliwości co do pełni dyspozycji dotyczyły także Macieja Rybusa i Grzegorza Krychowiak. Pierwszy doznał urazu mięśnia przed meczem klubowym, drugi zaś wrócił po tym, jak w lidze nabawił się wstrząśnienia mózgu.</p>
      <figure>
        <iframe data-src="https://twitter.com/swiat_futbolu/status/1196569493046267905?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ostatecznie Rybusa nie zobaczyliśmy w żadnym meczu - rzecznik Jakub Kwiatkowski donosił, że terapia wdrożona podczas zgrupowania przyniosła szybkie efekty, ale do bezpiecznego występu zawodnika zabrakło kilku dni. Krychowiak zaś nalegał na występy i dopiął swego. </p>
      <p>
        <b>Operacja Bereszyńskiego</b>
      </p>
      <p>Ze zgrupowania musiał wyjechać także Bartosz Bereszyński, który doznał urazu kolana podczas treningu przedmeczowego w Izraelu. Niestety, Polak jest zmuszony poczekać na powrót - badania 27-latka wykazały konieczność operacji. Przeszedł ją z powodzeniem, ale na boisku pojawi się za ponad miesiąc. </p>
      <figure>
        <iframe data-src="https://twitter.com/LaczyNasPilka/status/1197234115130646531?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pech prześladował biało-czerwonych także w meczu ze Słowenią. Kamil Glik już w siódmej minucie musiał zejść z boiska po starciu z Janem Oblakiem. Golkiper rywali złamał mu nos, doszło też do przemieszczenia - stoper będzie gotowy do gry na dniach, jednak czekają go występy w specjalnej masce.</p>
      <p>
        <b>Kontuzja bohatera</b>
      </p>
      <p>Urazu stawu skokowego nabawił się Jacek Góralski, zdobywca zwycięskiej bramki. Znany z twardego charakteru pomocnik pozostał na placu do ostatniego gwizdka sędziego. W jego przypadku pauza potrwa minimum dwa tygodnie. </p>
      <figure>
        <iframe data-src="https://twitter.com/LaczyNasPilka/status/1197409308616474624?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kluby biało-czerwonych kadrowiczów z pewnością nie będą zadowolone z takiego obrotu wydarzeń. Polacy zakończyli zmagania w eliminacjach Euro 2020 na pierwszym miejscu w grupie G. Teraz zadaniem Jerzego Brzęczka będzie przygotowanie kadry do przyszłorocznego turnieju. Oby kontuzje omijały biało-czerwonych przed tą prestiżową imprezą.</p>
      <p>
        <i>ps</i>
      </p>
      <related>
        <a href="https://www.polskieradio.pl/5/4147/Artykul/2407420,Boniek-zabral-glos-w-sprawie-murawy-na-Stadionie-Narodowym-Jestesmy-wsciekli-ale-bezradni"/>
      </related>
    </article>
  </body>
</html>