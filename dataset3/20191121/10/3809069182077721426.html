<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/nba/article/1416999/karmelo-pes-aleyri-o-giannis-se-xanagyreyei"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T10:48:00+00:00"/>
    <meta property="og:title" content="Καρμέλο πες αλεύρι, ο Γιάννης σε (ξανα)γυρεύει!"/>
    <meta property="og:description" content="Ο Γιώργος Κούβαρης γράφει για την επιστροφή του Καρμέλο Άντονι στο ΝΒΑ ύστερα από έναν χρόνο, ενώ στέκεται στο παιχνίδι μεταξύ Μπακς-Μπλέιζερς και θυμάται την... κόντρα του «Μέλο» με τον Αντετοκούνμπο και το trash talking από την πρώτη χρονιά του Γιάννη στο πρωτάθλημα."/>
  </head>
  <body>
    <article>
      <h1>Καρμέλο πες αλεύρι, ο Γιάννης σε (ξανα)γυρεύει!</h1>
      <h2>Ο Γιώργος Κούβαρης γράφει για την επιστροφή του Καρμέλο Άντονι στο ΝΒΑ ύστερα από έναν χρόνο, ενώ στέκεται στο παιχνίδι μεταξύ Μπακς-Μπλέιζερς και θυμάται την... κόντρα του «Μέλο» με τον Αντετοκούνμπο και το trash talking από την πρώτη χρονιά του Γιάννη στο πρωτάθλημα.</h2>
      <address><time datetime="2019-11-21T10:48:00+00:00">21 Nov 2019, 10:48</time> by <a rel="author" href="http://www.gazzetta.gr/bloggers/giorgos-koyvaris" target="_blank">Γιώργος Κούβαρης</a></address>
      <p>
        <a href="https://partners.novibet.com/redirect.aspx?pid=4959&amp;bid=2570">Άλμπα - Ολυμπιακός με Live Streaming* &amp; προσφορά* (21+) | *Ισχύουν όροι &amp; προϋποθέσεις</a>
      </p>
      <p>Καρμέλο δεν θέλατε; Ε, Καρμέλο θα έχετε λοιπόν.</p>
      <p>Κανείς δεν αμφισβητεί το ταλέντο του και το πόσο πολύ μπάσκετ έχει μέσα του. Ακόμη και τώρα που βρίσκεται στην δύση της καριέρας του. Βέβαια για να ακριβολογούμε, αν δεν έκαναν την εμφάνισή τους οι Πόρτλαντ Μπλέιζερς, ο Άντονι ίσως και να σκεφτόταν έντονα το ενδεχόμενο να αποσυρθεί από την ενεργό δράση. Τουλάχιστον από το ΝΒΑ. Ευρώπη και Κίνα θα έκανε πλάκα, αλλά αυτό είναι μια άλλη ιστορία. Το Πόρτλαντ του έδωσε την ευκαιρία. Καλώς, κακώς θα φανεί στην πορεία. Προσωπικά δεν πιστεύω ότι μπορεί να κάνει τη διαφορά σε μια ομάδα που έχει μάθει να παίζει όλα αυτά τα χρόνια με τον Λίλαρντ και τον ΜακΚόλουμ.</p>
      <p>Από εκεί και πέρα είναι στο χέρι του να αποδεχθεί τον ρόλο του στο Πόρτλαντ, τις (λιγότερες από αυτές που έχει συνηθίσει) προσπάθειες που θα παίρνει και κατά πόσο θα είναι ουσιαστικός και κομβικός στους Μπλέιζερς. Γι' αυτό και η ομάδα του Όρεγκον δεν του έχει δώσει ακόμα εγγυημένο συμβόλαιο. Μπορεί να το κάνει. Μπορεί και όχι. Από τον ίδιο τον «Μέλο» θα εξαρτηθεί. Ουσιαστικά θα περάσει από... εξετάσεις, στην τελευταία -ίσως- ευκαιρία του για να επιστρέψει και να παραμείνει στο ΝΒΑ για όσο μπορεί και τον κρατούν τα πόδια του.</p>
      <p>Προσωπικά ουδέποτε με τρέλανε ως παίκτης. Φυσικά και συγκαταλέγεται στην πρώτη ταχύτητα του καλύτερου πρωταθλήματος στον πλανήτη (σ.σ. άλλωστε δεν είναι τυχαίο ότι έχει πάρει μέρος σε 10 All Star Games, ενώ μια φορά -το 2013- έχει αναδειχθεί και πρώτος σκόρερ του ΝΒΑ), αλλά δεν είναι ο παίκτης που θα «γούσταρα» να καθίσω στο σαλόνι του σπιτιού μου και να στηθώ στην τηλεόραση για να τον παρακολουθήσω. Παρόλα αυτά, respect. Δεν το συζητώ καν...</p>
      <p>Και περνάω στο δια ταύτα. Σε λίγες ώρες ο «Μέλο» θα αντιμετωπίσει έναν παίκτη τον οποίο είχε λοιδορήσει πριν από έξι χρόνια. Έναν παίκτη που προσπάθησε να του «χαλάσει» το μυαλό με το συνεχόμενο trash talking. Τότε που ο Γιάννης Αντετοκούνμπο ήταν ακόμα rookie, αρκετά «ψαρωμένος» στο ΝΒΑ και μόνο θαυμασμό του προκαλούσαν τέτοιοι παίκτες. Ο «Μέλο» δεν καταλάβαινε τίποτα τότε. Βρισκόταν στο peak της καριέρας του, διένυε μερικές από τις καλύτερες μέρες της καριέρας του και κανείς δεν μπορούσε να του πει τίποτα απολύτως.</p>
      <p>Όμως, όλα στη ζωή είναι δανεικά... Θα ερχόταν και το πλήρωμα του χρόνου που ο 19χρονος -τότε- Γιάννης θα μπορούσε να πάρει τη μεγάλη ρεβάνς. Στη rookie σεζόν του Αντετοκούνμπο στο ΝΒΑ, ο Καρμέλο Άντονι έκανε ένα μεγάλο λάθος. Τα... έβαλε μαζί του. Προκάλεσε. Ανοίχτηκε. Που να φανταζόταν ο έρμος τα όσα θα επακολουθούσαν και που θα έφτανε ο Γιάννης. Θυμάστε τι είχε πει σε ένα από τα πρώτα ματς (μπορεί και το πρώτο) που βρέθηκαν αντιμέτωποι; «Μικρέ, δεν μπορείς να παίξεις στο ΝΒΑ. Να επιστρέψεις στην Ευρώπη». Μεγάλο λάθος. Δεν ήξερες, δεν ρώτας και εσύ ρε Μέλο; Μάλιστα την ώρα που καθόταν στον πάγκο είχε γυρίσει και είχε πει στον τότε προπονητή των Μπακς, Λάρι Ντρου: «Βάλε τον μικρό να παίξει». Συνέχιζε. Δεν σταματούσε το trash talking. Και αυτά είναι πράγματα που έχει αποκαλύψει ο ίδιος ο Γιάννης σε παλιότερη συνέντευξή που είχε δώσει στο ESPN.</p>
      <p>O Γιάννης όχι μόνο κατάφερε να μείνει και να παίξει στο ΝΒΑ, αλλά πήρε και το μεγάλο κίνητρο που -ενδεχομένως και να- έψαχνε τότε. Και η πλάκα ποια είναι; Ότι σε κάθε ματς που έπαιζαν αντίπαλοι, ο Καρμέλο πάντα είχε κάτι να πει στον Γιάννη. Και όλο και περισσότερο τον... τσίτωνε. Και όλο και του έδινε μεγαλύτερο κίνητρο. Και όλο και τον πείσμωνε ώστε να φανεί ακόμα καλύτερος στο επόμενο και στο μεθεπόμενο ματς των δυο τους.</p>
      <p>Θα ήταν υπερβολή αν έλεγε κάποιος ότι έβαλε και ο «Μέλο» το... χεράκι του για την εξέλιξη του Αντετοκούνμπο; Εντάξει, παρατραβηγμένο. Όμως ο Γιάννης «ζει και αναπνέει» για τις στιγμές που κάποιος θα τολμήσει να τον αμφισβητήσει. Θα θέλει ακόμη περισσότερο να αποδείξει το πόσο μεγάλο λάθος έκανε! Το κερασάκι στην τούρτα ήταν η αναμέτρηση στο «Madison Square Garden» τον Ιανουάριο του 2017. Τότε που ο Έλληνας σούπερ σταρ είχε χαρίσει τη νίκη στους Μπακς επί των Νικς με... buzzer beater.</p>
      <p>«Look who's laughing now» θα μπορούσε να του έλεγε τότε. Και αν μη τι άλλο ο Γιάννης ήταν πιστός στην παροιμία «γελάει καλύτερα, όποιος γελάει τελευταίος». Αυτή τη στιγμή ο Αντετοκούνμπο... δεν βλέπει καν τον Καρμέλο. Και αναλογικά αν το πάμε με το «peak» του Άντονι, βρίσκεται πολλά επίπεδα πιο πάνω. Καταρχάς κάνει χίλιες δουλειές μέσα στο γήπεδο. Σκορ, ριμπάουντ, ασίστ, τάπες, άμυνα, τα πάντα. Ο «Μέλο» ουσιαστικά τι έκανε; Μόνο στο σκοράρισμα ήταν συνεπής. Τα υπόλοιπα τα έκανε όποτε ήθελε και όταν ήθελε...</p>
      <p>Και ο Γιάννης (του) έδωσε την καλύτερη απάντηση στο «δεν μπορείς να παίξεις στο ΝΒΑ» με την ανάδειξή του σε MVP τη σεζόν που ολοκληρώθηκε. Και όχι τίποτε άλλο, αλλά συνεχίζει να κάνει εμφανίσεις MVP! Ο Καρμέλο ούτε που είχε μπει ποτέ στην κουβέντα για πολυτιμότερο παίκτη σε regular season. Δυο φορές με το «ζόρι» είχε βγει στην δεύτερη καλύτερη πεντάδα του πρωταθλήματος. Μέχρι εκεί...</p>
      <p>Οπότε φίλτατε «Μέλο», καλύτερα να μασάς, παρά να μιλάς. Ειδικά στον Γιάννη...</p>
      <p>Φωτογραφίες: Getty Images / Ideal Image.</p>
    </article>
  </body>
</html>