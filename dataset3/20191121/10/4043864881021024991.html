<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232631/"/>
    <meta property="og:site_name" content="Українська правда"/>
    <meta property="article:published_time" content="2019-11-21T10:48:10+00:00"/>
    <meta property="og:title" content="КС визнав неконституційним законопроєкт Зеленського про уповноважених"/>
    <meta property="og:description" content="Конституційний суд України визнав не відповідним до Конституції внесений президентом Володимиром Зеленським законопроєкт №1016 щодо уповноважених Верховної Ради."/>
  </head>
  <body>
    <article>
      <h1>КС визнав неконституційним законопроєкт Зеленського про уповноважених</h1>
      <address>
        <time datetime="2019-11-21T10:48:10+00:00">21 Nov 2019, 10:48</time>
      </address>
      <p>Конституційний суд України визнав не відповідним до Конституції внесений президентом Володимиром Зеленським законопроєкт №1016 щодо уповноважених Верховної Ради.</p>
      <p>Про це у четвер <a href="http://www.ccu.gov.ua/novyna/ksu-vyznav-takym-shcho-ne-vidpovidaye-vymogam-chastyny-pershoyi-statti-157-konstytuciyi">повідомляє</a> прес-служба суду.</p>
      <p>"У Висновку Суду вказується, що запропоновані Законопроєктом зміни до статей 85 та 101 Конституції України передбачають запровадження нового виду парламентського контролю,<b> який може вийти за межі контролю за додержанням конституційних прав і свобод людини і громадянина та потенційно може становити ризик надмірного втручання парламенту через уповноважених за додержанням Конституції України і законів</b> у різні сфери суспільних відносин без дотримання балансу приватних і публічних інтересів, зокрема у підприємницьку діяльність, у діяльність інститутів громадянського суспільства, органів державної влади та органів місцевого самоврядування, а отже, <b>може призвести до порушення та обмеження прав і свобод людини і громадянина</b>".</p>
      <p>Суд вважає, що законопроєкт не відповідає вимогам частини першої <b>статті 157</b> Конституції.</p>
      <p>У цій статті закріплено, що<b> </b>Конституція України не може бути змінена, якщо зміни передбачають скасування чи обмеження прав і свобод людини і громадянина або якщо вони спрямовані на ліквідацію незалежності чи на порушення територіальної цілісності України.</p>
      <p>
        <i>
          <b>Читайте більше: <a href="https://www.pravda.com.ua/articles/2019/09/4/7225247/">Зелена книга. Що хоче змінити Зеленський в Конституції</a></b>
        </i>
      </p>
      <p>
        <b>Нагадаємо:</b>
      </p>
      <ul>
        <li>Президент Зеленський вніс до Верховної Ради законопроєкт <a href="https://w1.c1.rada.gov.ua/pls/zweb2/webproc4_1?pf3511=66256">1016</a>, який 3 вересня нардепи направили до Конституційного суду.</li>
        <li>Він мотивував введення інституту уповноважених тим, що наразі є одна посадова особа – Уповноважений Верховної Ради України з прав людини, на яку на сьогодні покладена ця функція. На думку президента, одна особа не може ефективно виконувати належні їй повноваження у всіх сферах.</li>
        <li>Зеленський пропонував створити нові посади уповноважених Верховної Ради. </li>
        <li>Зокрема у проєкті закону пропонується ввести посади парламентських уповноважених за додержанням Конституції України і законів в окремих сферах, а також уповноважених Верховної Ради з прав людини.</li>
      </ul>
      <footer>Українська правда</footer>
      <related>
        <a href="https://www.pravda.com.ua/columns/2019/11/21/7232626/"/>
        <a href="https://www.pravda.com.ua/news/2019/11/21/7232611/"/>
        <a href="https://www.pravda.com.ua/news/2019/11/21/7232606/"/>
      </related>
    </article>
  </body>
</html>