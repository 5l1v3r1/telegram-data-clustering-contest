<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/21/w-po-juz-sie-zra-ostry-komentarz-borysa-budki-po-zgloszeniu-kandydatury-jaskowiaka/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-21T10:47:11+00:00"/>
    <meta property="og:title" content="W PO już się żrą! Ostry komentarz Borysa Budki po zgłoszeniu kandydatury Jaśkowiaka"/>
    <meta property="og:description" content="Nie podoba mi się formuła tajemniczości przy zgłaszaniu kandydatury Jacka Jaśkowiaka w prawyborach prezydenckich w PO, uważam, że można to było zrobić inaczej – powiedział w czwartek szef klubu KO Borys Budka."/>
  </head>
  <body>
    <article>
      <h1>W PO już się żrą! Ostry komentarz Borysa Budki po zgłoszeniu kandydatury Jaśkowiaka</h1>
      <address><time datetime="2019-11-21T10:47:11+00:00">21 Nov 2019, 10:47</time> by <a rel="author" href="https://nczas.com/author/pr/" target="_blank">PR</a></address>
      <p>
        <b>Nie podoba mi się formuła tajemniczości przy zgłaszaniu kandydatury Jacka Jaśkowiaka w prawyborach prezydenckich w PO, uważam, że można to było zrobić inaczej – powiedział w czwartek szef klubu KO Borys Budka.</b>
      </p>
      <p>W środę wolę startu w prawyborach prezydenckich w Koalicji Obywatelskiej zadeklarował prezydent Poznania Jacek Jaśkowiak, który swoje zgłoszenie przysłał we wtorek wieczorem pocztą i przez to został przez niektórych polityków PO nazwany „kandydatem z koperty”. Początkowo nie było wiadomo, czyje zgłoszenie jest w tej kopercie i dopiero wieczorem Jaśkowiak oświadczył, że postanowił przystąpić do prawyborów.</p>
      <p>Kandydatów do prawyborów ma w piątek zatwierdzić zarząd PO, ale wiele wskazuje na to, że to właśnie między Jaśkowiakiem a Małgorzatą Kidawą-Błońską dojdzie do przedwyborczej rywalizacji.</p>
      <p>Budka zapytany w czwartek przez dziennikarzy o kandydaturę Jaśkowiaka powiedział, że jest on bardzo dobrym prezydentem Poznania. „Znam go, szanuję, uważam, że robi dużo dobrych rzeczy, nie podoba mi się tylko ta formuła takiej tajemniczości, bo można to było zrobić inaczej” – powiedział dodał szef klubu KO.</p>
      <p>„Uważam, że to poważny polityk i 14 grudnia będziemy oceniać na konwencji Platformy Obywatelskiej, która z tych dwóch kandydatur jest lepsza” – dodał.</p>
      <p>Zaznaczył, że jego nikt o podpisy pod kandydaturą Jaśkowiaka nie prosił, może wiedząc, że podpisał się pod kandydaturą Kidawy-Błońskiej.</p>
      <p>„Każdy ma prawo się zgłosić, jesteśmy demokratycznym ugrupowaniem, najbardziej demokratycznym jeśli chodzi o sposób wyłaniania nie tylko przewodniczącego, ale również kandydata na prezydenta” – przekonywał.</p>
      <p>Budka został też zapytany, kto jego zdaniem z dwojga kandydatów ma większe szanse.</p>
      <p>„Na tę chwilę uważam, że Małgorzata Kidawa-Błońska ma większe szanse, większą rozpoznawalność, zrobiła już dużą pracę, natomiast nie przekreślam żadnej kandydatury. Do 14 grudnia mamy czas, by merytorycznie ocenić te dwie osoby” – powiedział.</p>
      <p>Zapowiedział, że w piątek zarząd PO będzie „sporządzać listę kandydatów do procesu nominacyjnego”, a konwencja krajowa PO 14 grudnia będzie dokonywać ostatecznego wyboru. (PAP)</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/21/makabryczne-odkrycie-w-warszawie-brutalne-morderstwo-zwloki-zwisaly-z-maszyny-na-silowni-plenerowej/"/>
        <a href="https://nczas.com/2019/11/21/fotel-prezydencki-pozbawilby-donalda-tuska-fortuny-jako-szef-epl-bedzie-zarabial-znacznie-wiecej-niz-andrzej-duda/"/>
        <a href="https://nczas.com/2019/11/21/co-on-robil-w-sejmie-kurski-odpowiada-kocham-tvp/"/>
        <a href="https://nczas.com/2019/11/21/chca-zlikwidowac-pgz-w-jej-miejsce-powstanie-nowa-panstwowa-agencja-powodem-przepychanki-wewnatrz-partii/"/>
        <a href="https://nczas.com/2019/11/21/autor-slepnac-od-swiatel-ostro-atakuje-stanislaw-michalkiewicz-przenikliwie-odpowiada/"/>
        <a href="https://nczas.com/2019/11/21/skandal-smieszne-wysokosci-kaucji-za-bosow-mafii-slowik-wyjdzie-za-400-tys-zl/"/>
        <a href="https://nczas.com/2019/11/21/tylko-u-nas-nowy-rzecznik-partii-korwin-kto-zastapil-grabarczyka/"/>
        <a href="https://nczas.com/2019/11/21/hakerzy-czyszcza-konta-polakow-policja-ostrzega-przed-oszustwami-na-1-euro/"/>
        <a href="https://nczas.com/2019/11/21/ks-gniadek-svd-ostrzega-przed-planami-ministra-finansow-kosciol-powinien-byc-przeciwko/"/>
      </related>
    </article>
  </body>
</html>