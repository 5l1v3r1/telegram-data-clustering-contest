<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/novyna/polityka/ryaboshapka-povernuv-nabu-spravu-eksholovy-poltavskoyi-oda"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T10:19:56+00:00"/>
    <meta property="og:title" content="Рябошапка повернув до НАБУ справу ексголови Полтавської ОДА"/>
    <meta property="og:description" content="Керівник Генпрокуратури вирішив повернути детективам справу щодо колишнього очільника Полтавської області."/>
  </head>
  <body>
    <article>
      <h1>Рябошапка повернув до НАБУ справу ексголови Полтавської ОДА</h1>
      <address>
        <time datetime="2019-11-21T10:19:56+00:00">21 Nov 2019, 10:19</time>
      </address>
      <p>
        <b>Генеральний прокурор Руслан Рябошапка повернув до Національного антикорупційного бюро кримінальне провадження за фактом можливого одержання неправомірної вигоди колишнім головою Полтавської обласної державної адміністрації Валерієм Головком, а також іншими посадовцями.</b>
      </p>
      <p>Таку постанову він виніс ще 7 жовтня, повідомили «Слово і Діло» джерела в правоохоронних органах.</p>
      <p>У межах цієї справи Вищий антикорупційний суд зняв арешт з нежитлового приміщення колишнього заступника Головка Валерія Пісоцького. Водночас заарештованими залишилися дві квартири площами 80,9 і 260,6 кв. м, житловий будинок і автомобіль Lexus RX 350 2012 року випуску.</p>
      <p>Як відомо, звільнений заступник керівника Спеціалізованої антикорупційної прокуратури <a href="https://www.slovoidilo.ua/2019/07/10/novyna/polityka/sap-peredala-spravu-eks-holovy-poltavskoyi-oda-policziyi">Володимир Кривенко забрав цю справу у НАБУ</a> і направив до поліції.</p>
      <p>Раніше <a href="https://www.slovoidilo.ua/2019/02/22/novyna/suspilstvo/nabu-provodyt-obshuky-poltavskij-obladministracziyi-zmi">НАБУ і САП проводили обшуки в Полтавській облдержадміністрації</a>. Як з'ясували ЗМІ, за даними слідства, <a href="https://www.slovoidilo.ua/2019/02/26/novyna/polityka/nabu-oprylyudnylo-detali-korupczijnoyi-sxemy-poltavskij-oda">Головко, його перший заступник Андрій Пісоцький, радник губернатора Литвинов О. М. та директор департаменту будівництва і ЖКГ Полтавської ОДА Голбан Т. Т. створили злочинну схему</a> з вимагання хабарів від підприємців за забезпечення їхньої перемоги в державних закупівлях, які проводить облдержадміністрація.</p>
      <p>За даними слідства, у серпні 2017 року представник консорціумів «АЛВІ РОД» та «Укрбуддор» на бізнес-форумі в Полтаві познайомився з Головком і Песоцьким, після чого керівники ОДА взяли в підприємця 200 тисяч доларів хабара за неперешкоджання веденню бізнесу на Полтавщині.</p>
      <p>Окрім того, голова ОДА отримав у представника хабар у вигляді оплати відпочинку чиновників ОДА в Іспанії. У жовтні сам Головко, його заступник Пісоцький, радник Литвинов і директор департаменту ОДА Іщенко здійснили цю подорож. Її вартість склала 70 тисяч євро.</p>
      <p>Як з'ясували детективи, також на вимогу Головка були придбані 12 мобільних телефонів iPhone 10 та комп'ютер MacBook Pro. 6 телефонів забрав голова ОДА, 6 телефонів і ноутбук – Пісоцький. За даними НАБУ, наприкінці 2017 року Головко отримав від представника компаній на день народження ще один хабар: автомобіль Mercedes G 63 AMG 2017 року випуску. Автівка з тюнінгом коштувала підприємцям 320 тисяч євро.</p>
      <p>Пізніше голова ОДА повідомив представнику, що з 1 січня 2018 року компанії можуть приступати до ремонтних робіт, прибирання снігу, тощо в Полтавській області, та пообіцяв допомогти виграти тендер на вказані роботи. Згідно з даними слідства, 17 січня 2018 року Головко взяв у представника компаній в борг 100 тисяч доларів, але повернув лише частину цих коштів.</p>
      <p>Як повідомили в НАБУ, в середині квітня 2018-го голова ОДА відмовився просто заплатити фірмі «Укрбуддор» за виконані роботи, натомість запропонував представнику компаній наступну схему з відкатом: консорциум «АЛВІ РОД» виставляє області рахунок на 80 мільйонів гривень, але отримує лише половину, решта йде в кишені Головку і його заступнику Пісоцькому. Реальна вартість робіт, зазначають у бюро, склала 38 мільйонів гривень. За даними слідства, представник будівельників спочатку відмовився, оскільки вважав схему злочинною, але йому дали зрозуміти, що іншого варіанту отримати гроші немає.</p>
      <p>Нагадаємо, <a href="https://www.slovoidilo.ua/2019/03/12/novyna/polityka/nabu-znajshlo-radnyka-holovy-poltavskoyi-oda-majzhe-180-tysyach-yevro">НАБУ знайшло у екс-радника Головка майже 180 тисяч євро</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
    </article>
  </body>
</html>