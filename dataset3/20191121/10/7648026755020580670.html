<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a1%d7%a4%d7%95%d7%a8%d7%98/%d7%a0%d7%90-%d7%9c%d7%94%d7%aa%d7%a0%d7%94%d7%92-%d7%91%d7%94%d7%aa%d7%90%d7%9d-%d7%94%d7%a4%d7%95%d7%a2%d7%9c-%d7%a4-%d7%aa-%d7%9e%d7%a9%d7%99%d7%a7%d7%94-%d7%aa%d7%9b%d7%a0%d7%99%d7%aa-%d7%9c%d7%9e%d7%a0%d7%99%d7%a2%d7%aa-%d7%90%d7%9c%d7%99%d7%9e%d7%95%d7%aa-419193/3"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-21T10:39:00+00:00"/>
    <meta property="og:title" content="נא להתנהג בהתאם: הפועל פ&quot;ת משיקה תכנית למניעת אלימות"/>
    <meta property="og:description" content="יממה אחרי שהקבוצה נקנסה ב-10000 שקלים בעוון קריאות גזעניות כנגד מוחמד סרסור ממכבי פ&quot;ת, מפרסמת היום עמותת הכחולה תכנית למניעת אלימות בקרב אוהדיה. העמותה קוראת לאוהדי הקבוצה להעיר הערותיהם ביחס לתכנית"/>
  </head>
  <body>
    <article>
      <h1>נא להתנהג בהתאם: הפועל פ"ת משיקה תכנית למניעת אלימות</h1>
      <h2>יממה אחרי שהקבוצה נקנסה ב-10000 שקלים בעוון קריאות גזעניות כנגד מוחמד סרסור ממכבי פ"ת, מפרסמת היום עמותת הכחולה תכנית למניעת אלימות בקרב אוהדיה. העמותה קוראת לאוהדי הקבוצה להעיר הערותיהם ביחס לתכנית</h2>
      <address><time datetime="2019-11-21T10:39:00+00:00">21 Nov 2019, 10:39</time> by <a rel="author">אורי קידר</a></address>
      <figure>
        <img src="https://cdn.isnet.co.il/dyncontent/2019/1/25/eba8b9e7-56fc-451b-b190-17159a5a4c49.jpg"/>
        <figcaption>אוהדי הפועל פ"ת. צילום: אורן אהרוני</figcaption>
      </figure>
      <p>הפועל פ"ת נקנסה אתמול (רביעי) בסכום של עשרת אלפים שקלים ונענשה במשחק רדיוס על תנאי וזאת בשל הקריאות הגזעניות שהפנו חלק מאוהדיה כלפי שחקן מכבי פ"ת, מוחמד סרסור, בדרבי שנערך בסוף חודש ספטמבר.</p>
      <p>עם או בלי קשר לכך, פרסמו הבוקר הקבוצה ועמותת "הכחולה", שמחזיקה בבעלות על המועדון, הודעה שכללה תכנית פעולה למיגור האלימות בסביבת המועדון. התכנית גובשה בשבועיים האחרונים, עוד קודם להיוודע דבר העונש הכבד.</p>
      <p>יצויין כי מאז הוקמה העמותה, בין הערכים שחרטה על דגלה היו מניעת אלימות, הרחקת הגזענות מיציעי הקבוצה והפיכת היציע למקום נעים, שבו גם ילדים ומשפחות יוכלו להרגיש בנוח. עד היום, כך נראה, העמותה והקבוצה לא ממש צלחו בכך, כשבשנה האחרונה מצאה עצמה הקבוצה פעם אחרי פעם בבית הדין של ההתאחדות בשל אירועים אלימים שיצאו מיציע האוהדים ושילמה קנסות רבים, המוערכים בעשרות אלפי שקלים ואף יותר בשל כך. הקנס שספגה אמש, היה הגבוה ביותר והביאה, כך נראה, לרצון אמיתי לפעילות נמרצת בנושא.</p>
      <p>"עמותת הכחולה, כבעלים של מועדון הפועל פתח-תקוה, רואה בצורה חמורה כל גילוי אלימות או גזענות מצד קהל האוהדים של הקבוצה, של אנשי המועדון או של הקבוצה היריבה. אנו, האוהדים, בתפקידנו כבעלי המועדון, מחויבים לשמור את סביבת המועדון נקיה מאלימות", נכתב בהודעת הקבוצה, "זו לא דרכו של המועדון שלנו, ואירועים שכאלה נוגדנים את ערכיו. בנוסף הן פוגעות בנו פגיעה משולשת - הן בקנסות אותם סופג המועדון, אך בעיקר בתדמיתו ובכוחו למשוך ספונסרים וכן חברי עמותה ומנויים נוספים".</p>
      <p>עיקרי התכנית: "המדד העיקרי להצלחת התכנית הוא הקטנת מספר אירועי האלימות ביציעי הפועל פתח תקוה ב-20% בכל עונה עד שכמות אירועי האלימות תהיה אפס".</p>
      <p>בין הדרכים המוצעות להצלחת התכנית: חינוך - מועדון הכדורגל הפועל פתח תקוה ועמותת האוהדים 'האחווה הכחולה' יקיימו פעילויות בקהילה ובמחלקת הנוער שמטרתן חינוך לסובלנות.</p>
      <p>הסברה - מועדון הכדורגל הפועל פתח תקוה ישתמש בערוצי התקשורת העומדים לרשותו לרבות האצטדיון ביום משחק על מנת להסביר לאוהדים על השלכות אירועי אלימות, על סובלנות ועל הצורך שלנו כמועדון אוהדים להוות דוגמא ומופת בכדורגל ובספורט בכלל.</p>
      <p>ובעיקר - ענישה: עמותת הכחולה תקים ועדת אתיקה שתוכל להרחיק מהעמותה אוהדים מתפרעים, כמו גם ממשחקי הבית של הקבוצה ואף לתבוע תביעת נזיקין בבית דין אזרחי. הוועדה תוכל גם להגיש תלונות כנגד אוהדי קבוצות יריבות ולהתלונן גם במשטרת ישראל.</p>
      <p>אותו הדין נכון גם לגבי שחקנים - שחקני הקבוצה שיתנהגו בצורה בלתי הולמת יעמדו לדין פנימי ושחקנים יריבים יתמודדו עם פנייה לבית הדין של ההתאחדות.</p>
      <p>העמותה העלתה הבוקר את התכנית לאתר האינטרט הרשמי שלה ואוהדי הקבוצה יוכלו להעיר ולהאיר, כמו גם להציע רעיונות נוספים עד סוף החודש.</p>
      <p>לתכנית המלאה לחצו <a href="http://theblue.org.il/images/uploads/%D7%AA%D7%9B%D7%A0%D7%99%D7%AA%20%D7%9C%D7%9E%D7%A0%D7%99%D7%A2%D7%AA%20%D7%90%D7%9C%D7%99%D7%9E%D7%95%D7%AA.pdf">כאן.</a></p>
      <p>לאחר מועד זה תגובש ותוצג התוכנית הסופית והעדכנית וכן יגובש הרכב הועדה למניעת אלימות (anti violence committee).</p>
    </article>
  </body>
</html>