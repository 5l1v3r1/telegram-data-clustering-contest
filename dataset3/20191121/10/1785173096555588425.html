<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/echipa-ferrari-investigata-de-fia-dupa-ce-a-fost-aczuata-ca-triseaza-1922403221252019111019176350"/>
    <meta property="og:site_name" content="News.ro"/>
    <meta property="article:published_time" content="2019-11-21T10:32:25+00:00"/>
    <meta property="og:title" content="Echipa Ferrari, investigată de FIA după ce a fost aczuată că trişează"/>
    <meta property="og:description" content="Comisari ai Federaţiei Internaţionale de Automobilism (FIA) au confiscat o parte din sistemul de alimentare al unui monopost Ferrari, după Marele Premiu de Formula 1 al Braziliei, care a avut loc, duminică, informează lequipe.fr."/>
  </head>
  <body>
    <article>
      <h1>Echipa Ferrari, investigată de FIA după ce a fost aczuată că trişează</h1>
      <address><time datetime="2019-11-21T10:32:25+00:00">21 Nov 2019, 10:32</time> by <a rel="author">Adrian Petculescu</a></address>
      <p>
        <b>Comisari ai Federaţiei Internaţionale de Automobilism (FIA) au confiscat o parte din sistemul de alimentare al unui monopost Ferrari, după Marele Premiu de Formula 1 al Braziliei, care a avut loc, duminică, informează lequipe.fr.</b>
      </p>
      <p>Această investigaţie a fost iniţiată după ce Red Bull a acuzat scuderia că trişează, "păcălind" senzorii care stabilesc debitul de combustibil montaţi pe sistemul de alimentare al motorului.</p>
      <p>Pe lângă componentele Ferrrai, comisarii FIA au confiscat şi elemente asemănătoare de pe un monopost Hass, echipă client a echipei italiene.</p>
      <p>La Sao Paulo, piloţii Ferrari, germanul Sebastian Vettel şi Charles Leclerc din Monaco, au abandonat, după ce s-au ciocnit unul cu altul, în turul 65/71, într-un moment în care ocupau locurile 4, respectiv 5. Cursa a fost câptigată de olandezul Max Verstappen de la Red Bull.</p>
      <p>La 3 noiembrie, Verstappen a fost întrebat la un post TV olandez cum explică lipsa de performanţă a monoposturilor Ferrari la MP al SUA, iar sportivul a răspuns că acest lucru s-a întâmplat pentru că responsabilii echipei italiene nu au mai putut să trişeze.</p>
      <p>După o primă parte a anului dezastruoasă, Ferrari a avut un mic reviriment în partea a doua sezonului, când Charles Leclerc a câştigat două grand prix-uri, iar Sebastian Vettel, unul, cei doi înregistrând şi alte clasări pe podium.</p>
      <p>Scuderia părea ca are cel mai puternic motor de pe grilă, ceea ce i-a făcut pe rivali să se intereseze de unde au apărut subit aceste performanţe.</p>
      <p>Bănuiala Red Bull a fost că italienii folosescă o lacună din regulamentul tehnic şi supraalimentează motoarele. Potrivit motorsport.com, Ferrari ar fi găsit o soluţie să păcălească senzorii de debit instalaţi pe conductele de combustibil. Pe scurt, debitul de combustibil este măsurat din loc în loc, iar Ferrari a găsit modalitatea ca în zonele controlate să respecte parametrii regulamentari şi să mărească debitul în rest.</p>
      <p>Red Bull a făcut o sesizare la FIA, în care a cerut forului mondial să lămurească situaţia şi să precizeze dacă soluţia italienilor este legală sau nu. Iar răspunsul FIA, venit înainte de MP al SUA, a fost că nu este regulamentară.</p>
      <p>Astfel, la Austin, monoposturile Ferrari au fost destul de departe de podium, iar Verstappen crede că acest lucru s-a întâmplat după lămuririle aduse de FIA, scuderia intrând în legalitate pentru a nu fi sancţionată.</p>
      <p>"Aşa se întâmplă când nu mai poţi să trişezi", a spus olandezul, la Ziggo Sport.</p>
      <p>Verstappen a abordat subiectul şi la conferinţa de presă de la Austin: "Nu sunt deloc surpins. După ce a ieşit, asta explică totul. De ce credeţi că Ferrari nu s-a putut bate cu noi la start. Vă puteţi imagina singuri..."</p>
      <p>Leclerc i-a răspuns adversarului său, declarând că afirmaţiile acestuia sunt o glumă şi că Ferrari nu a schimbat nimic la sistemul de operare a motorului.</p>
      <p>"Cred că e o glumă, ca să fiu foarte sincer. Nu are niciun indiciu, nu e în echipă. Ştim exact ceea ce facem. Nu ştiu de ce vorbeşte, nu ştie nimic despre noi", a spus pilotul din Monaco.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>