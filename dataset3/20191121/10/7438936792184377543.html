<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Ministr-Petricek-Od-roku-2014-jsme-zvysili-vydaje-na-obranu-o-60-procent-604153"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T10:45:00+00:00"/>
    <meta property="og:title" content="Ministr Petříček: Od roku 2014 jsme zvýšili výdaje na obranu o 60 procent"/>
    <meta property="og:description" content="Ministr zahraničních věcí ČR Tomáš Petříček jednal ve středu 20. listopadu 2019 v Bruselu s dalšími ministry členských států NATO. Hlavním tématem zasedání byla příprava setkání nejvyšších představitelů států NATO, které se uskuteční ve dnech 3. – 4. prosince v Londýně. Dalšími projednávanými tématy bylo společné financování NATO, boj proti terorismu a strategická diskuze k Číně a Rusku."/>
  </head>
  <body>
    <article>
      <h1>Ministr Petříček: Od roku 2014 jsme zvýšili výdaje na obranu o 60 procent</h1>
      <address>
        <time datetime="2019-11-21T10:45:00+00:00">21 Nov 2019, 10:45</time>
      </address>
      <p>
        <b>Ministr zahraničních věcí ČR Tomáš Petříček jednal ve středu 20. listopadu 2019 v Bruselu s dalšími ministry členských států NATO. Hlavním tématem zasedání byla příprava setkání nejvyšších představitelů států NATO, které se uskuteční ve dnech 3. – 4. prosince v Londýně. Dalšími projednávanými tématy bylo společné financování NATO, boj proti terorismu a strategická diskuze k Číně a Rusku.</b>
      </p>
      <p>Spojenecká diskuze k financování NATO a sdílení nákladů na obranu zhodnotila, jak členské státy naplňují závazek ze summitu ve Walesu v roce 2014. „Spravedlivější sdílení břemene je nejenom klíčem k posílení obranných schopností NATO, ale také transatlantické jednoty. Od roku 2014 jsme zvýšili výdaje na obranu o 60 % a plně stojíme za naším závazkem dosáhnout mety výdajů 2 % HDP na obranu do roku 2024,“ sdělil při jednání ministr Petříček.</p>
      <p>Novinky v otázce posílení role NATO v boji proti terorismu, analýzu současných rizik a hrozeb a také posilování aliančních schopností probrali mimo jiné ministři v další části jednání. „Armáda České republiky je přítomna v Mali jako součást výcvikové mise EU, jejíž velení převezme ve druhé polovině roku 2020,“ uvedl jako konkrétní přínos Česka v zajišťování bezpečnosti v jižním sousedství Evropy ministr Petříček. „Vzhledem k tomu, že je Mali středobodem evropských aktivit v této oblasti, nedávno jsme znovuotevřeli naše velvyslanectví v Bamaku,“ dodal šéf české diplomacie.</p>
      <p>Jednání se rovněž věnovalo významnému tématu vesmírné politiky NATO. Přítomní ministři odsouhlasili, že vesmírný prostor je další doménou působení Aliance a jako takový je klíčový pro její obranu. Toto rozhodnutí přispěje k posílení sil NATO v kontextu měnícího se bezpečnostního prostředí.</p>
      <p>Tématem následné pracovní večeře byla strategická diskuze k Číně, Rusku a kontrole zbraní. Ministři při ní mimo jiné diskutovali dopady čínských akvizic strategické infrastruktury v zemích Aliance, ruské aktivity na Ukrajině, v Gruzii a Moldavsku nebo roli NATO v celosvětové kontrole zbrojení a zajišťování nešíření zbraní. Ministr Petříček při této příležitosti připomněl roli Česka, které v současnosti předsedá Fóru pro bezpečnostní spolupráci OBSE a také letošní ročník konference „Czernin Security Forum,“ která se konkrétně tématu kontroly zbrojení budě věnovat.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Petricek-Lidska-prava-byla-a-budou-soucasti-ceske-diplomacie-603530"/>
        <a href="https://www.parlamentnilisty.cz/politika/politici-volicum/Ministr-Petricek-Pomahame-s-pristupem-k-pitne-vode-i-se-vzdelavanim-603301"/>
        <a href="https://www.parlamentnilisty.cz/politika/politici-volicum/Ministr-Petricek-CSSD-je-proti-rozsireni-tezby-hnedeho-uhli-v-Polsku-603112"/>
        <a href="https://www.parlamentnilisty.cz/arena/monitor/Petricek-Pad-berlinske-zdi-je-meznikem-na-ceste-k-nasi-svobode-602807"/>
      </related>
    </article>
  </body>
</html>