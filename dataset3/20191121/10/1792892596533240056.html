<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/workplace/49238/g-suite-krijgt-nieuwe-ai-functies-om-werknemers-productiever-te-maken/"/>
    <meta property="og:site_name" content="Techzine"/>
    <meta property="article:published_time" content="2019-11-21T10:09:41+00:00"/>
    <meta property="og:title" content="G Suite krijgt nieuwe AI-functies om werknemers productiever te maken"/>
    <meta property="og:description" content="Google pompt nieuwe AI-functionaliteit in G Suite met de ambitie om werknemers te helpen bij diverse taken. Zo kunnen ze zich focussen op belangrijker werk, en sneller kwaliteit afleveren. Google breidt de functies van G Suite uit met nieuwe AI-mogelijkheden. Vooral Microsoft Word-concurrent Docs krijgt een heleboel nieuwe mogelijkheden mee. Dat vertelt Google op het […]"/>
  </head>
  <body>
    <article>
      <h1>G Suite krijgt nieuwe AI-functies om werknemers productiever te maken</h1>
      <address><time datetime="2019-11-21T10:09:41+00:00">21 Nov 2019, 10:09</time> by <a rel="author">Michaël Aussems</a></address>
      <p>
        <b>Google pompt nieuwe AI-functionaliteit in G Suite met de ambitie om werknemers te helpen bij diverse taken. Zo kunnen ze zich focussen op belangrijker werk, en sneller kwaliteit afleveren.</b>
      </p>
      <p>Google breidt de functies van G Suite uit met nieuwe AI-mogelijkheden. Vooral Microsoft Word-concurrent Docs krijgt een heleboel nieuwe mogelijkheden mee. Dat vertelt Google op het podium van de Google Next-conferentie in Londen.</p>
      <h3>AI in Docs</h3>
      <p>Eerst en vooral wordt de capaciteit van de spelcheck omhoog gekrikt. Docs zal spelling en grammatica nakijken met de hulp van wat Google ‘neurale netwerk-technologie’ noemt. In essentie wil Google zijn AI je teksten laten nalezen, aangezien de kunstmatige intelligentie vandaag meer dan goed genoeg is om het gros van je eventuele fouten te ontdekken. De spellcheck krijgt zo de capaciteit om op permanente basis bij te leren zodat nieuwe woorden en uitdrukkingen meteen herkend worden.</p>
      <p>Die capaciteit tot aanpassing werkt ook op bedrijfsniveau. Google geeft het voorbeeld van projectnamen. Die zijn niet noodzakelijk standaardtaal, en worden dus aanvankelijk als mogelijk foutief aangeduid. Docs zal echter leren dat bepaalde termen wel kloppen in een zakelijke context. Niet alleen stopt het onderlijnen dan, de spellcheck zal foutief gespelde projectnamen zelfs automatisch gaan aanpassen.</p>
      <p>Naar Google-gewoonte is deze functie niet meteen interessant voor G Suite-gebruikers bij ons. Nederlands en al zeker de Vlaamse variant staan onderaan het prioriteitenlijstje van Google. Wie niet in het Engels werkt, moet nog niet meteen uitkijken naar deze nieuwe functie.</p>
      <h3>De Assistent in G Suite</h3>
      <p>De Google Assistent krijgt verder een zakelijk kantje voor gebruikers die met hun G Suite-account zijn ingelogd. Om te beginnen zal de assistent je helpen om je agenda op orde te brengen. Vraag bijvoorbeeld om je programma voor de dag voor te lezen, schuif met events, of plan nieuwe vergaderingen in.</p>
      <p>Voor wie onderweg is, kan Google je voortaan helpen om handsfree in te bellen op digitale vergaderingen. Indien nodig kan je ook een snel bericht sturen naar de deelnemers aan de vergadering, wat handig is wanneer je bijvoorbeeld even langer dan verwacht moet genieten van het Belgische verkeer.</p>
      <p>De assistent krijgt een zitje aan de vergadertafel via de Asus Hangouts Meet Hardware: een kit om een vergaderzaal om te bouwen tot een slim exemplaar. Dat betekent concreet dat je de vergadering kan bedienen met je stem om zo bijvoorbeeld mensen toe te voegen of te telefoneren. Verder integreert Google enkele functies zoals gesproken feedback in het kader van toegankelijkheid.</p>
      <p>De nieuwe capaciteiten van de assistent zijn beschikbaar als bèta. Wie het Nederlands verkiest, ziet de aankondiging best als een blik op de (verre) toekomst, afhankelijk van wanneer Google de functionaliteit naar ons taalgebied wil uitrollen.</p>
    </article>
  </body>
</html>