<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35271-tiriant-nusikalstamu-budu-igyto-turto-legalizavima-kaune-rasta-daugiau-kaip-milijonas-euru"/>
    <meta property="og:site_name" content="budas.lt"/>
    <meta property="article:published_time" content="2019-11-21T10:05:00+00:00"/>
    <meta property="og:title" content="Tiriant nusikalstamu būdu įgyto turto legalizavimą Kaune rasta daugiau kaip milijonas eurų"/>
    <meta property="og:description" content="Tiriant nusikalstamu būdu įgyto turto legalizavimą Kaune trečiadienį rasta daugiau kaip 1 mln. eurų grynųjų, pranešė prokuratūra."/>
  </head>
  <body>
    <article>
      <h1>Tiriant nusikalstamu būdu įgyto turto legalizavimą Kaune rasta daugiau kaip milijonas eurų</h1>
      <address><time datetime="2019-11-21T10:05:00+00:00">21 Nov 2019, 10:05</time> by <a rel="author">Austėja Masiokaitė-Liubinienė</a></address>
      <figure>
        <img src="http://budas.lt/images/lapkritis/igyto.jpg"/>
      </figure>
      <p>Tiriant nusikalstamu būdu įgyto turto legalizavimą Kaune trečiadienį rasta daugiau kaip 1 mln. eurų grynųjų, pranešė prokuratūra.</p>
      <p>„Buvo bendrai atliktos priemonės tiek Vokietijoje, tiek Lietuvoje ir galiu pasakyti, kad ta informacija pilnai pasitvirtino ir pareigūnai surado 1 mln. 30 tūkst. eurų grynais“, – spaudos konferencijoje Kaune ketvirtadienį sakė Kauno apygardos prokuratūros vyriausiasis prokuroras Darius Valkavičius.</p>
      <p>Atliekant šį tyrimą trečiadienį mieste atlikta 21 krata. Jų metu ir rasti grynieji pinigai, tyrimas vykdomas bendradarbiaujant su Vokietijos teisėsauga.</p>
      <p>Šie pinigai rasti pas vieną iš trijų įtariamųjų namuose. Kiti du įtariamieji, įtariama, dirbo kurjeriais ir dideles pinigų sumas gabeno į Lietuvą.</p>
      <p>Įtariama, kad pinigai gauti nuslėpus dalį iš verslo gautų pajamų.</p>
      <p>„Pirminiai duomenys leidžia teigti, kad būtent šios didelės pinigų sumos yra gaunamos prisidengiant tauriųjų metalų prekyba, kurios tiekimas pagal pirminius duomenis vyksta iš Turkijos gabenant per Lietuvą ir kitas ES šalis“, – sakė prokuratūros organizuotų nusikaltimų ir korupcijos tyrimo skyriaus prokuroras Marius Venskūnas.</p>
      <p>Vienas iš įtariamųjų suimtas mėnesiui. Kiti du įtariamieji suimami nebus.</p>
      <footer>Kaunas, lapkričio 21 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>