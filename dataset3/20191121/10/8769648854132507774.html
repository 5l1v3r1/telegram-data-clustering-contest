<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/arranca-la-xarxa-publica-de-serveis-linguistics-valencians-amb-mes-de-50-ajuntaments-i-institucions"/>
    <meta property="og:site_name" content="Diari La Veu"/>
    <meta property="article:published_time" content="2019-11-21T10:08:00+00:00"/>
    <meta property="og:title" content="Arranca la Xarxa Pública de Serveis Lingüístics Valencians amb més de 50 ajuntaments i institucions"/>
    <meta property="og:description" content="L'objectiu de la plataforma és &quot;reforçar la comunicació i reunir els serveis lingüístics de les universitats públiques i les entitats locals en una estructura pròpia de la Generalitat&quot;"/>
  </head>
  <body>
    <article>
      <h1>Arranca la Xarxa Pública de Serveis Lingüístics Valencians amb més de 50 ajuntaments i institucions</h1>
      <h2>L'objectiu de la plataforma és "reforçar la comunicació i reunir els serveis lingüístics de les universitats públiques i les entitats locals en una estructura pròpia de la Generalitat"</h2>
      <address><time datetime="2019-11-21T10:08:00+00:00">21 Nov 2019, 10:08</time> by <a rel="author">DLV</a></address>
      <p>VALÈNCIA. La Conselleria d'Educació, Cultura i Esport, mitjançant la Direcció General de Política Lingüística i Gestió del Multilingüisme, ha constituït aquest matí el Consell de la Xarxa Pública de Serveis Lingüístics Valencians, la Xarxa.val. El primer ple d'aquest nou espai de treball creat per a impulsar l'ús del valencià a l'àmbit local l'integren més de 50 ajuntaments i institucions.<br/><br/>L'òrgan de govern de la Xarxa Pública de Serveis Lingüístics Valencians està compost per representants de la Generalitat i de 47 municipis que s'han adherit a Xarxa.val així com per les mancomunitats de la Ribera Alta i de la Safor. També formen part del Consell quatre de les cinc universitats públiques valencianes: la Universitat de València (UV), la Universitat Politècnica de València (UPV), la Universitat d'Alacant (UA) i la Universitat Jaume I (UJI) de Castelló. A més, està presidit pel director general de Política Lingüística i Gestió del Multilingüisme, Rubén Trenzano.<br/><br/>La Xarxa.val impulsada per la Direcció General de Política Lingüística i Gestió del Multilingüisme de la Generalitat es va presentar a la societat valenciana el passat més de febrer "amb l'objectiu de compartir bones pràctiques i interessos comuns en la creació de sinergies per avançar en la normalització lingüística en l'àmbit local".<br/><br/>En la legislatura anterior el Govern del Botànic va constituir el Consell Social de les Llengües i l'Oficina de Drets Lingüístics. "Durant aquesta legislatura i continuant el treball encetat, la Xarxa.val elaborarà estratègies de planificació lingüística i articularà un canal àgil de comunicació entre totes les entitats amb serveis lingüístics. Entre altres, també organitzarà activitats relacionades amb la normalització del valencià. A més a més, facilitarà que les administracions que la integren compartisquen eines i recursos", ha avançat Trenzano.<br/><br/>El director general de Política Lingüística ha apuntat que l'objectiu de Xarxa.val és "reforçar la comunicació i reunir els serveis lingüístics de les universitats públiques i les entitats locals en una estructura pròpia de la Generalitat que afavorisca el treball en xarxa i genere la màxima rendibilitat en el procés de normalització lingüística".</p>
      <related>
        <h4>Les més llegides</h4>
        <a href="https://www.diarilaveu.com/ni-castello-ribera-ni-villanueva-castellon-consistori-inicia-tramits-nom-consens"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
      </related>
    </article>
  </body>
</html>