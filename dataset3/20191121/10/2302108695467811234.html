<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cum-se-fac-angajarile-la-stat-studiu-de-caz-alexandru-ivan-seful-companiei-aeroporturi-bucuresti-curtea-de-conturi-spune-ca-pentru-el-s-a-creat-special-un-post-si-s-a-organizat-pe-repede-ina.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T10:28:25+00:00"/>
    <meta property="og:title" content="EXCLUSIV Cum se fac angajările la stat. Studiu de caz: Alexandru Ivan, șeful Companiei  Aeroporturi București. Curtea de Conturi spune că pentru el s-a creat special un post și s-a organizat pe repede înainte un concurs la care doar el s-a înscris"/>
    <meta property="og:description" content="Un raport al Curții de Conturi arată că în perioada 2017-2018 angajările și promovările  în cadrul Companiei Naționale Aeroporturi București (CNAB) s-au"/>
  </head>
  <body>
    <article>
      <h1> EXCLUSIV Cum se fac angajările la stat. Studiu de caz: Alexandru Ivan, șeful Companiei  Aeroporturi București. Curtea de Conturi spune că pentru el s-a creat special un post și s-a organizat pe repede înainte un concurs la care doar el s-a înscris </h1>
      <address><time datetime="2019-11-21T10:28:25+00:00">21 Nov 2019, 10:28</time> by <a rel="author">Cristina Sbirn</a></address>
      <p>Un raport al Curții de Conturi arată că în perioada 2017-2018 angajările și promovările  în cadrul Companiei Naționale Aeroporturi București (CNAB) s-au făcut netransparent și fără să existe criterii de selecție clare. Asta ca să nu mai vorbim de criteriile de performanță, care, în multe cazuri au lipsit cu desăvârșire. Unul dintre cazurile analizate de Curtea de Conturi a fost cel al lui Alexandru Ivan, actualul director general al companiei. Potrivit experților de la Curtea de Conturi, pentru ca acesta să devină angajat al CNAB, în decembrie 2017 a fost creat un post special pentru el și a fost organizat în doar câteva zile un concurs pe repede înainte la care doar el a participat.</p>
      <p>În decembrie 2017, Alexandru Ivan era, prin detașare, directorul comercial al Companiei Naționale Aeroporturi București, pe scurt CNAB, potrivit propriului CV. Este instituția care administrează cele două aeroporturi de lângă Capitală, Băneasa și Otopeni. Își luase funcția în primire cu câteva luni înainte. În septembrie se transferase de la SC Electrificare CFR SA, o altă companie aflată în subordinea Ministerului Transporturilor, unde ocupa funcția de director general adjunct, la CNAB, unde fusese membru în Consilul de Administrație din februarie și până în august 2017.</p>
      <figure>
        <img src="https://cdn.g4media.ro/wp-content/uploads/2019/11/cv-ivan.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/cv-ivan.jpeg"/>
      </figure>
      <p>Cuvântul-cheie este detașare. În decembrie 2017, Alexandru Ivan nu era angajat deplin al companiei.</p>
      <p>Situație care a fost remediată, potrivit Curții de Conturi, prin scoaterea la concurs a unui post de referent de specialitate la serviciul managementul calității. „<b>Postul scos la concurs a fost creat suplimentar în ștatul de funcții</b> la serviciul managementul calității cu aprobarea directorului general (Bogdan Mîndrescu, numit în funcție în aprilie 2017) și <b>la un nivel de salarizare mult superior față de aceleași poziții din cadrul serviciului</b>”. Pe 11 decembrie a fost postat pe site-ul intern al CNAB anunțul de angajare. La o zi distanță, s-a luat decizia de organizare a unui concurs extern pentru ocuparea acestei funcții, deoarece nimeni din interiorul CNAB nu și-a depus dosarul.</p>
      <p>Pe 15 decembrie postul a fost declarat vacant, iar pe 18 decembrie s-a publicat pe site-ul CNAB, la secțiunea Cariere, anunțul privind organizarea unui concurs extern pentru ocuparea respectivei funcții. Concursul urma să fie susținut pe 22 decembrie, cu 3 zile înainte de Crăciun. Celor interesați de postul de referent li se cerea să aibă printre altele experiență minim 4 ani în domeniul achizițiilor publice și certificat de expert achiziții publice eliberat de Ministerul Muncii, deși spun sursele G4Media, direcția de calitate nu desfășoară proceduri de achiziții publice. Alexandru Ivan îndeplinea însă acele condiții.</p>
      <figure>
        <img src="https://cdn.g4media.ro/wp-content/uploads/2019/11/anunt.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/anunt.jpeg"/>
      </figure>
      <p>Experții Curții de Conturi remarcă perioada scurtă de timp dintre data publicării anunțului și data concursului, mult mai scurtă decât în alte cazuri.</p>
      <p>În alte 7 situații, CNAB a preferat să le lase la dispoziție între 12 și 36 de zile posibililor candidați să se înscrie la concursuri. În cazul de față vorbim de doar câteva zile.</p>
      <figure>
        <img src="https://cdn.g4media.ro/wp-content/uploads/2019/11/raport-cc.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/raport-cc.jpeg"/>
      </figure>
      <p>Întrebați de Curtea de Conturi de ce atâta grabă de data aceasta, <b>oficialii CNAB au precizat doar că s-au respectat procedurile interne care prevăd ca între data publicării anunțului și data concursului să treacă minim 5 zile și că toate angajările se fac cu respectarea legislației.</b></p>
      <p>
        <b>Nicio zi referent, mereu director</b>
      </p>
      <p>La concurs s-a înscris un singur candidat, care a și fost declarat admis. Cine era acel candidat? „Acesta era detașat în cadrul CNAB în perioada organizării concursului în funcția de Director la Direcția Comercial, Achiziții și Relații Internaționale, drepturile salariale fiind asigurate de către CNAB, inclusiv indemnizația de conducere, care are un nivel peste nivelul salariului brut”, scrie în raportul Curții de Conturi.</p>
      <p>Prin urmare, Alexandru Ivan, pe atunci director comercial detașat se angaja prin acest concurs ca referent de specialitate în cadrul CNAB, urmând ca prima zi de lucru în noua calitate să fie 5 ianuarie 2018.</p>
      <p>Același raport spune, însă, că fix pe 5 ianuarie, directorul general al CNAB, Bogdan Mîndrescu, „emite decizia de numire temporară a acestuia pe o durată de 120 de zile pentru funcția de Director la Direcția Comercial, Achiziții și Relații Internaționale”. Cu alte cuvinte acesta a fost numit pe postul pe care îl ocupase inițial prin detașare.</p>
      <p>Concluzia Curții de Conturi este foarte clară: postul de referent de specialitate la serviciul managementul calității „<b>a fost creat și declarat vacant în scopul ocupării de către persoana detașată, singurul participant la concurs. </b>Ulterior încadrării în funcție, entitatea nu a demonstrat utilitatea vacantării acestui post, persoana încadrată în funcție fiind numită încă din prima zi de la angajare pe o funcție de conducere la o altă structură organizatorică”.</p>
      <p>
        <b>Șef la stat</b>
      </p>
      <p>În martie 2018 Alexandru Ivan a părăsit compania pentru a merge director comercial la Radet. A revenit, însă, în CNAB în martie anul acesta, iar o lună mai târziu a fost numit director general.</p>
      <p>În perioada septembrie-decembrie 2017, cât a fost prin detașare director comercial al CNAB, Alexandru Ivan a încasat de la companie 50.385 de lei, adică aproape 12.600 de lei pe lună, potrivit propriei declarații de avere.</p>
      <figure>
        <img src="https://cdn.g4media.ro/wp-content/uploads/2019/11/Ivan-declaratie-de-avere-2018.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Ivan-declaratie-de-avere-2018-1024x554.jpg"/>
      </figure>
      <p>În acea declarație de avere, uită, însă, să menționeze veniturile obținute în calitate de membru în Consiliul de Administrare al CNAB din perioada februarie-august 2017 sau pe cele înregistrate ca membru în CA-ul Companiei Naționale de Administrare a Infrastructurii Rutiere (CNAIR) între septembrie și decembrie 2017.</p>
      <figure>
        <img src="https://cdn.g4media.ro/wp-content/uploads/2019/11/venituri.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/venituri.jpeg"/>
      </figure>
      <p>Nu a uitat, însă, să-și treacă prezența în cele două CA-uri în CV. În cele câteva luni din 2018, cât a fost și referent și director comercial al CNAB, a încasat încă 69.100 lei.</p>
      <p>Alexandru Ivan are acum 32 de ani și o experiență bogată la șefia companiilor de stat. A ocupat fruncții de conducere în ElectricaServ, Electricitate CFR SA, CNAB și Radet și a fost membru în Consiliul de Administrație al Companiei de Administrare a Infrastructurii și al CNAB. Întâmplător sau nu nu de fiecare dată când a ajuns pe o funcție de conducere în cadrul companiilor aflate în subordinea Ministerului Transporturilor (Electrificare CFR SA și CNAB) la șefia MT se afla Răzvan Cuc.</p>
      <p>Curtea de Conturi nu a stabilit un prejudiciu legat de angajarea actualului șef de la Aeroporturi și nu a constatat vreo încălcare gravă de legislație sau comiterea vreunei fapte penale, însă atrage atenția că <b>a face angajări în mod netransparent și fără criterii de performanță bine stabilite, poate duce la un management neperformant.</b></p>
      <p>G4Media a transmis către CNAB, pe 7 noiembrie, o solicitare prin care ceream lămuriri de la directorul general Alexandru Ivan despre angajarea referentului Alexandru Ivan în decembrie 2017 și măsurile luate pentru a rezolva problemele identificate de Curtea de Conturi. Până la ora publicării acestui material nu am primit niciun răspuns.</p>
      <p>În același raport Curtea de Conturi conchide că în perioada 2017-2018 a existat, de asemenea, „o lipsă de interes din partea conducerii entității pentru crearea unui cadru transparent în ceea ce privește ocuparea unor funcții din subordinea directorilor”, ocuparea funcțiilor de șef serviciu, șef birou etc realizându-se prin numire temporară sau definitivă de către directorul general, fără a fi stabilite limite de timp pentru ocuparea temporară și criterii de îndeplinit pentru numirea definitivă. „În ceea ce privește indicatorii de performanță atașați fișelor de post, nu au fost stabiliți acești indicatori, au fost preluate atribuții din fișa postului și transpuse ca indicatori de performanță”, scrie în documentul citat.</p>
      <p>Din 2017 și până în prezent CNAB a avut 6 directori generali: Liviu Radu,  Bogdan Mîndrescu, Dan Baciu, Traian Panait, Gabriel Stoe, Alexandru Ivan.</p>
      <p>
        <i>Foto: Alexandru Ivan director aeroport (Agerpres / Cristian Nistor)</i>
      </p>
    </article>
  </body>
</html>