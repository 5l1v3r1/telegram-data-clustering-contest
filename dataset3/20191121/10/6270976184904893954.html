<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/21/u-gaazkomu-sudi-pochalysya-pershi-sluhannya-morskoyi-spravy/"/>
    <meta property="og:site_name" content="Рубрика"/>
    <meta property="article:published_time" content="2019-11-21T10:06:21+00:00"/>
    <meta property="og:title" content="У Гаазькому суді почалися перші слухання &quot;морської справи&quot;"/>
    <meta property="og:description" content="У Гаазі о 10:00, за місцевим часом, почалися перші процесуальні слухання Арбітражного трибуналу, сформованого відповідно до додатку VII Конвенції ООН з морського права у справі щодо порушення імунітету трьох українських військово-морських суден та 24 членів їхніх екіпажів. Про це повідомляє Укрінформ. Процес проходить у Постійному арбітражному суді, який знаходиться у Палаці миру. Це процедурні слухання, тому […]"/>
  </head>
  <body>
    <article>
      <h1>У Гаазькому суді почалися перші слухання "морської справи"</h1>
      <address><time datetime="2019-11-21T10:06:21+00:00">21 Nov 2019, 10:06</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/04/thumb-2-860x580-c-1.jpg"/>
      </figure>
      <p>
        <b>
          <b>У Гаазі о 10:00, за місцевим часом, почалися перші процесуальні слухання Арбітражного трибуналу, сформованого відповідно до додатку VII Конвенції ООН з морського права у справі щодо порушення імунітету трьох українських військово-морських суден та 24 членів їхніх екіпажів.</b>
        </b>
      </p>
      <p>Про це повідомляє <a href="https://www.ukrinform.ua/rubric-crimea/2822571-ukraina-vs-rosia-tribunal-oon-pocav-persi-sluhanna-u-morskij-spravi.html">Укрінформ.</a></p>
      <p>Процес проходить у Постійному арбітражному суді, який знаходиться у Палаці миру. Це процедурні слухання, тому вони відбуваються у закритому режимі.</p>
      <p>Україна сподівається на оперативний розгляд справи по суті.</p>
      <p>Як повідомляв Укрінформ, на слуханнях будуть обговорюватися часові рамки розгляду справи, питання транспарентності, тобто публічного доступу до матеріалів справи, затверджуватися процесуальні документи, зокрема Регламент Арбітражного трибуналу.</p>
      <p>25 листопада 2018 року російські силовики в районі Керченської протоки атакували українські катери “Бердянськ”, “Нікополь” і буксир “Яни Капу”, які здійснювали плановий перехід від порту Одеси в порт Маріуполя. Під час агресивних дій Росії 24 українські моряки були захоплені в полон, троє з них зазнали поранень.</p>
      <p>Підконтрольний Росії “суд” в окупованому Криму заарештував усіх затриманих українських моряків і звинуватив їх у нібито незаконному перетині російського кордону (ч.3 ст.322 КК Росії, передбачає покарання у вигляді позбавлення волі до шести років).</p>
      <p>
        <b>Міжнародний трибунал з морського права 25 травня зобов’язав Росію негайно звільнити всіх моряків і дати їм можливість повернутися в Україну, а також повернути кораблі.</b>
      </p>
      <p>7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонені моряки.</p>
      <p>20 листопада українські кораблі <a href="https://rubryka.com/2019/11/21/zelenskyj-v-ochakovi-zustriv-ukrayinski-korabli-yaki-povernuly-rosiyany/">прибули</a> в український порт Очаків.</p>
    </article>
  </body>
</html>