<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/zabava/pop-kultura/3361649/svetski-blokbaster-rusi-sve-rekorde-film-dzoker-zaradio-milijardu-dolara-a-zabranjen-za-decu-i-u-kini"/>
    <meta property="og:site_name" content="kurir.rs"/>
    <meta property="article:published_time" content="2019-11-21T10:49:00+00:00"/>
    <meta property="og:title" content="SVETSKI BLOKBASTER RUŠI SVE REKORDE: Film Džoker zaradio milijardu dolara, a zabranjen za decu i u Kini!"/>
    <meta property="og:description" content="Uspeh Film je postao najpopularnije ostvarenje ove godine i preti da obori sve rekorde, a već je ušao na listu deset najprofitabilnijih u istoriji"/>
  </head>
  <body>
    <article>
      <h6 class="kicker">Pomama</h6>
      <h1>SVETSKI BLOKBASTER RUŠI SVE REKORDE: Film Džoker zaradio milijardu dolara, a zabranjen za decu i u Kini!</h1>
      <address>
        <time datetime="2019-11-21T10:49:00+00:00">21 Nov 2019, 10:49</time>
      </address>
      <p>
        <b><b>Uspeh</b> Film je postao najpopularnije ostvarenje ove godine i preti da obori sve rekorde, a već je ušao na listu deset najprofitabilnijih u istoriji</b>
      </p>
      <p>Svetski blokbaster „Džoker“ prvo je ostvarenje R-rated (zabranjeno za mlađe ispod 17 godina) filmova koji je zaradio milijardu dolara na bioskopskim blagajnama i tako ušao na listu top 10 najprofitabilnijih u istoriji!</p>
      <p>Čuveni zlikovac Artur Flek, koga tumači Hoakin Finiks, postao je najpopularniji film ove godine i preti da obori sve rekorde. Giteš Pandija, osnivač i urednik sajta „Boks ofis guru“ koji prati zaradu filmova na sistematičan način, kaže da je ovaj uspeh zapanjujući. Po zaradi, najbliži su mu filmovi „Dedpul 1“ iz 2016. godine sa zaradom od 785 miliona dolara i „Dedpul 2“ iz 2018. godine sa zaradom od 783 miliona dolara.</p>
      <p>
        <b>Budžet od 49 miliona</b>
      </p>
      <p>Zapanjujuće je što je ovaj film oborio rekorde uprkos tome što je ocenjen kao R-rated, tačnije, zabranjen je za mlađe od 17 godina, osim ako nisu u prisustvu odrasle osobe. Interesantno je i da je „Džoker“ postigao veliki uspeh, uprkos tome što je zabranjeno njegovo emitovanje u Kini.</p>
      <p>Kada se uzme u obzir da je reditelj Tod Filips „Džokera“ snimio sa budžetom od 49 miliona dolara, dolazi se do zaključka da je to zapravo delić enormno velike zarade. Američki mediji pišu i da je ovo jedan od filmova baziran na stripu u koji se najviše novca uložilo, ali i da je najprofitabilnije ostvarenje urađeno po stripu u istoriji kinematografije.</p>
      <p>
        <b>Podelio kritičare</b>
      </p>
      <p>„Džoker“ je trenutno na sedmoj poziciji na američkoj listi najgledanijih filmova prethodnog vikenda. Na prvom mestu je film „Le Man 66: Slavna 24 sata (Ford v. Ferrari)“.</p>
      <p>Film je podelio kritičare, tako da ima onih koji tipuju da će „Džoker“ biti nominovan za Oskara, dok su drugi pokrenuli polemiku zbog načina na koji su prikazani mentalne bolesti i nasilje.</p>
      <blockquote><b>SVE PRIMETI METJU PERI OBOŽAVA FILM <br/></b><b>Džoker me iskopirao!<br/></b>Metju Peri oduševljen je filmom „Džoker“, koji je na Tviteru podelio šalu na račun filma. Čendler iz serije „Prijatelji“ objavio je mim koji pokazuje da je za najupečatljiviju scenu - kada igra na stepenicama u Bronksu - iskopirao njegove plesne pokrete iz kuhinje.<br/>- Nema na čemu - napisao je kratko u opis fotografije.<br/>Nakon njegove objave počele su šale na Tviteru i mnogi korisnici su potvrdili da je Džoker u još nekoliko momenata iskopirao Čendlera.<br/>Džoker, izgleda, i puši kao on, šminka se kao on, baca smeće po taksijima.</blockquote>
      <figure>
        <img src="https://www.kurir.rs/data/images/2019/11/20/19/2058823_collage_ff.jpg?ver=1574276101"/>
        <figcaption>
          <cite>foto: Printscreen</cite>
        </figcaption>
      </figure>
      <p>Kurir.rs / Jelena Stuparušić</p>
      <p>Foto: Printscreen</p>
      <related>
        <h4>NE PROPUSTITE</h4>
        <a href="https://www.kurir.rs/zabava/pop-kultura/3353807/dzoker-privukao-250-000-ljudi-u-bioskope-postao-najuspesniji-strani-film-u-srbiji"/>
      </related>
    </article>
  </body>
</html>