<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/21/daniela-carrasco-dubbi-suicidio-cile/"/>
    <meta property="og:site_name" content="NewNotizie"/>
    <meta property="article:published_time" content="2019-11-21T10:30:07+00:00"/>
    <meta property="og:title" content="Daniela Carrasco trovata impiccata in Cile: l’artista di strada, nota col nome di El Mimo, non si sarebbe suicidata"/>
    <meta property="og:description" content="Morte Daniela Carrasco in Cile: El Mimo, l'artista di strada morta un mese fa, potrebbe essere stata uccisa. Ci sono dubbi sul suo presunto suicidio"/>
  </head>
  <body>
    <article>
      <h1>Daniela Carrasco trovata impiccata in Cile: l’artista di strada, nota col nome di El Mimo, non si sarebbe suicidata</h1>
      <address><time datetime="2019-11-21T10:30:07+00:00">21 Nov 2019, 10:30</time> by <a rel="author">maria.mento</a></address>
      <figure>
        <img src="https://www.newnotizie.it/wp-content/uploads/2019/11/Morte-Daniela-Carrasco-in-Cile.jpg"/>
      </figure>
      <p>
        <b>Il </b>
        <b>Cile è dilaniato dalle proteste esplose contro il governo e il Presidente del Paese. In queste ore sta facendo scalpore la morte di Daniela Carrasco, un’artista di strada 36enne nota con il soprannome di El Mimo: la donna  stata trovata impiccata ma si tratterebbe di omicidio</b>
      </p>
      <p><b>Il 14 ottobre del 2019 il Cile è piombato in una sorta di guerra civile che imperversa ormai da quattro settimane </b>e che è esplosa a causa dell’<b>alto costo del servizio pubblico </b>e della <b>grave situazione di indigenza </b>in cui sono costretti a vivere milioni di cittadini. A oggi, come riferisce <b>TPI</b>, <b>si contano-</b> negli scontri di piazza che hanno visto i manifestanti opporsi alle Forze dell’Ordine- <b>più di 2000 feriti e anche 22 morti</b>. <b>Tra le 22 persone che hanno perso la vita c’è El Mimo</b>, al secolo <b>Daniela Carrasco</b>. La donna cilena, 36 anni, nota per essere stata <b>un’artista di strada e per essersi attivata per queste proteste di piazza</b>, è stata trovata <b>cadavere</b> nei pressi di <b>un albero</b> alla quale <b>sarebbe stata impiccata</b>: inizialmente si era pensato a un <b>suicidio</b>, ma <b>le indagini hanno fatto emergere dei forti sospetti</b> sulle circostanze del suo decesso. Si indaga per <b>omicidio</b>.</p>
      <h3>Morte Daniela Carrasco in Cile, sevizie e molestie come monito per le donne?</h3>
      <p><b>La morte di Daniela Carrasco</b>, l’artista di strada cilena di 36 anni che è stata trovata priva di vita, <b>si tinge di tinte più che inquietanti</b>. <b>El Mimo</b>, così era conosciuta Daniela nella zona in cui esercitava la sua arte, <b>è stata ritrovata impiccata a un albero ma</b> <b>l’ipotesi che si sia trattato di suicidio è stata presto messa in dubbio dagli inquirenti</b>. Nella giornata di ieri- a un mese esatto dal ritrovamento del corpo, avvenuto lo scorso 20 ottobre- i genitori hanno ricevuto <b>la perizia</b> effettuata sul corpo della figlia ed è emerso che Daniela <b>potrebbe essere stata uccisa</b>: <b>l’avrebbero torturata e violentata</b>. <b>Perché?</b> Le Forze dell’ordine stanno valutando <b>la possibilità che si sia trattato di un omicidio simbolico</b>, che cioè <b>dovrebbe servire da monito alle donne cilene</b>. Non solo un efferato e crudele omicidio, dunque, ma si tratterebbe di <b>un gesto criminale deliberato messo in atto allo scopo di nuocere a una fetta della popolazione cilena</b>, e infatti ci sarebbero anche <b>altre donne a rischio torture in questi giorni perché osano scendere in piazza per protestare</b>.</p>
      <h3>Muore Daniela Carrasco in Cile, le accuse delle attrici cilene e di “Ni una menos”</h3>
      <p><b>Il 20 ottobre del 2019</b>, nel <b>comune di Pedro Aguirre Cerda</b>, e più precisamente nei pressi dell’arco “Andrè Jarlan”, qualcuno si accorge che <b>un corpo privo di vita</b> penzola dai rami di un <b>albero</b>. La Polizia cilena, chiamata a indagare sul caso, scopre che <b>la vittima è Daniela Carrasco</b>: El Mimo, per chi conosceva l’artista di strada. La morte della donna sarebbe avvenuta per <b>soffocamento</b>, come accertato dalla perizia effettuata dai medici, motivo per cui <b>inizialmente si era pensato a uno scenario compatibile con quello di un suicidio per impiccagione</b>. Dalle fonti ufficiali, che includono le dichiarazioni rilasciate dal Procuratore, non trapelano dettagli su eventuali violenze sessuali o torture.</p>
      <p><b>Da dove arrivano, allora, le ipotesi di omicidio e di morte avvenuta in seguito a torture e violenze sessuali?</b> <b>Il coordinatore di “Ni Una menos”</b>, l’associazione che in Italia chiamiamo “<b>Non una di meno</b>” e che si occupa dei contrastare i delitti contro le donne, <b>sostiene che Daniela Carrasco sia soltanto una delle tante vittime donne che in questi giorni sono scomparse in Cile</b>. Secondo le sue dichiarazioni, <b>Daniela “<i>è stata violentata, torturata, nuovamente violentata fino al punto di toglierle la vita</i>”</b>. Altre denunce sembrerebbero dare forza a questa ipotesi e parliamo delle <b>accuse che sono state lanciate dalle attrici cilene</b>, le quali sostengono che <b>Daniela sarebbe stata rapita il 19 ottobre 2019 dalle forze militari</b> (e sarebbe stata, quindi, uccisa praticamente subito, visto che il suo corpo è stato ritrovato circa 24 ore dopo).</p>
      <p>
        <i>Maria Mento</i>
      </p>
    </article>
  </body>
</html>