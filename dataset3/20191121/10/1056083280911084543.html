<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019579/%D8%AA%D8%A7%D9%85%DB%8C%D9%86-800-%D9%85%D9%88%D8%B1%D8%AF-%D8%AC%D9%87%DB%8C%D8%B2%DB%8C%D9%87-%D9%85%D8%AF%D8%AF%D8%AC%D9%88%DB%8C%D8%A7%D9%86-%D8%A8%D8%A7-%D9%85%D8%B4%D8%A7%D8%B1%DA%A9%D8%AA-%D8%AE%DB%8C%D8%B1%DB%8C%D9%86-%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C-%D9%88"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:21:28+00:00"/>
    <meta property="og:title" content="تامین 800 مورد &quot;جهیزیه&quot; مددجویان با مشارکت خیرین، استانداری و بهزیستی"/>
    <meta property="og:description" content="ایسنا/کرمانشاه استاندار کرمانشاه از تامین 800 مورد جهیزیه مددجویان بهزیستی به همت خیرین، استانداری کرمانشاه و اداره کل بهزیستی استان خبر داد."/>
  </head>
  <body>
    <article>
      <h6 class="kicker">استاندار کرمانشاه خبر داد</h6>
      <h1>تامین 800 مورد "جهیزیه" مددجویان با مشارکت خیرین، استانداری و بهزیستی</h1>
      <address><time datetime="2019-11-21T10:21:28+00:00">21 Nov 2019, 10:21</time> by <a rel="author">محبوبه علی آقایی</a></address>
      <p>ایسنا/کرمانشاه استاندار کرمانشاه از تامین 800 مورد جهیزیه مددجویان بهزیستی به همت خیرین، استانداری کرمانشاه و اداره کل بهزیستی استان خبر داد.</p>
      <p>هوشنگ بازوند در همایش تامین مسکن مددجویان بهزیستی استان کرمانشاه که با حضور خیرین مسکن ساز برگزار شد، با قدردانی از حضور خیرین در بحث تامین مسکن معلولان، گفت: خوشبختانه در هر زمینه‌ای از جمله ساخت مدرسه، مراکز درمانی و ساخت مسکن همواره از حضور و برکات خیرین در استان بهره‌مند شده‌ایم.</p>
      <p>وی به حضور موثر خیران در بحث ساخت واحدهای آموزشی اشاره کرد و افزود: 78 مدرسه در زلزله سال 1396 تخریب شد، اما به همت خیرین توانستیم 153 مدرسه در این مناطق احداث کنیم که حدودا دو برابر مدارس تخریبی است.</p>
      <p>بازوند در ادامه با اشاره به مشکلات متعدد مددجویان بهزیستی، از تامین مسکن به عنوان یکی از اصلی‌ترین این مشکلات یاد کرد وافزود:  امیدواریم با همت خیرین استان بتوانیم در بحث تامین مسکن مددجویان ورود خوبی داشته باشیم.</p>
      <p>وی تامین جهیزیه را هم یکی از مشکلات  مددجویان بهزیستی استان عنوان کرد وافزود: با هماهنگی صورت گرفته با خیرین قرار بر این شده 300 مورد جهیزیه توسط خیرین تامین شده و استانداری با مشارکت اداره کل بهزیستی استان نیز 500 مورد جهیزیه دیگر را تامین کند.</p>
      <p>فاطمه رضوان مدنی مدیرکل بهزیستی استان کرمانشاه نیز در این مراسم با قدردانی از حضور خیرین در این همایش، گفت: تمام هزینه این همایش توسط یکی از خیرین تامین شده که جای قدردانی دارد.</p>
      <p>وی به مشکلات متعدد مددجویان بهزیستی اشاره کرد وافزود: یکی از مهمترین این مشکلات بحث تامین مسکن است و اگر بتوانیم این مشکل را از روی دوش مددجویان برداریم، بخش اعظمی از مشکلات آنها مرتفع می‌شود.</p>
      <p>وی با اشاره به لزوم مشارکت خیرین در بحث تامین مسکن مددجویان، گفت: بهزیستی به تنهایی نمی تواند برای جمعیت بسیار مددجویان تحت پوشش مسکن تهیه کند و در همین راستا دست یاری به طرف خیرین دراز می‌کنیم.</p>
      <p>رضوان مدنی  با اشاره به برپایی دومین همایش خیرین بهزیستی در سال جاری، گفت: در اولین همایش که در ماه مبارک رمضان امسال برگزار شد، 1.4 میلیارد تومان جمع آوری شد که کمک خوبی در بحث تامین مسکن مددجویان تحت پوشش استان بود.</p>
      <p>وی ابراز امیدواری کرد: حضور خیرین در این همایش‌ها پررنگ تر شده تا بتوان با جمع آوری کمک های بیشتر، مشکلات بیشتری را هم از جامعه مددجویان رفع کرد.</p>
      <p>انتهای پیام</p>
    </article>
  </body>
</html>