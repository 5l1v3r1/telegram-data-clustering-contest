<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/ergasia/story/1031247/oaed-neo-koinofeles-programma-pote-xekinoyn-oi-aitiseis-gia-35-000-theseis"/>
    <meta property="og:site_name" content="Newsbomb"/>
    <meta property="article:published_time" content="2019-11-21T10:27:38+00:00"/>
    <meta property="og:title" content="ΟΑΕΔ - Νέο Κοινωφελές Πρόγραμμα: Πότε ξεκινούν οι αιτήσεις για 35.000 θέσεις"/>
    <meta property="og:description" content="ΟΑΕΔ: Eντός του Ιανουαρίου αναμένεται η προκήρυξη και η έναρξη αιτήσεων για το νέο μεγάλο πρόγραμμα κοινωφελούς εργασίας που θα αφορά 35.000 ανέργους."/>
  </head>
  <body>
    <article>
      <h1>ΟΑΕΔ - Νέο Κοινωφελές Πρόγραμμα: Πότε ξεκινούν οι αιτήσεις για 35.000 θέσεις</h1>
      <h2>ΟΑΕΔ: Eντός του Ιανουαρίου αναμένεται η προκήρυξη και η έναρξη αιτήσεων για το νέο μεγάλο πρόγραμμα κοινωφελούς εργασίας που θα αφορά 35.000 ανέργους.</h2>
      <address><time datetime="2019-11-21T10:27:38+00:00">21 Nov 2019, 10:27</time> by <a rel="author">Ρούλα Κοτσέτα</a></address>
      <p>Οι προσλήψεις που θα τρέξουν από το 2020 αφορούν θέσεις εργασίας σε δήμους, περιφέρειες και κέντρα κοινωνικής πρόνοιας της χώρας, καθώς και σε <b>37 υπηρεσίες του <a href="http://www.ypeka.gr/">υπουργείου Περιβάλλοντος και Ενέργειας</a> (</b>φορείς διαχείρισης προστατευόμενων περιοχών).</p>
      <p>Κύριος στόχος είναι η 8μηνη απασχόληση να συνδυαστεί με εξειδικευμένη και πιστοποιημένη θεωρητική και πρακτική κατάρτιση σε αντικείμενα που έχουν ζήτηση από την τοπική αγορά εργασίας, ώστε οι <b>μακροχρόνια άνεργοι</b> που θα βγουν από τη νέα κοινωφελή εργασία να έχουν μεγαλύτερες πιθανότητες ομαλής επανένταξης στην αγορά εργασίας του ιδιωτικού τομέα.</p>
      <p><b>Το νέο πρόγραμμα που θα υλοποιηθεί από τον <a href="http://www.oaed.gr/">ΟΑΕΔ</a> θα απευθύνεται σε μακροχρόνια ανέργους</b> και θα περιλαμβάνει απασχόληση με πλήρη εργασιακά και ασφαλιστικά δικαιώματα, η οποία θα παρέχεται με την μορφή έργων με συγκεκριμένα παραδοτέα. Τα έργα αυτά δεν θα καλύπτουν πάγιες και διαρκείς ανάγκες και θα έχουν μετρήσιμα αποτελέσματα όσον αφορά τη βελτίωση της καθημερινής ζωής των κατοίκων των Περιφερειών (αναβάθμιση υπηρεσιών, εξυπηρέτηση μεγαλύτερου πλήθους κατοίκων κ.λπ.).</p>
      <p>Πρόκειται δηλαδή για στοχευμένα έργα των Δήμων και Φορέων όπως η συντήρηση και αναβάθμιση μικρών υποδομών, η βελτίωση των παρεχόμενων υπηρεσιών προς τους κατοίκους, ην αναβάθμιση και προστασία του περιβάλλοντος κ.λπ. Ως βασικό καινοτόμο στοιχείο εμφανίζεται η αποκλειστική στόχευση σε αδύναμες ομάδες της αγοράς εργασίας. Συγκεκριμένα,<b> το πρόγραμμα θα απευθύνεται σε ανέργους που αντιμετωπίζουν ιδιαίτερο πρόβλημα επανένταξης στην αγορά εργασίας (μακροχρόνια άνεργοι) και ιδίως σε αυτούς που ανήκουν σε μεγαλύτερες ηλικιακές ομάδες.</b></p>
      <p>Για τη διευκόλυνση της επανένταξης των ανέργων στην αγορά εργασίας, το νέο Πρόγραμμα Κοινωφελούς Εργασίας περιλαμβάνει και δράσεις κατάρτισης.</p>
      <p>Οι μέχρι στιγμής πληροφορίες αναφέρουν πως οι θέσεις που θα προκηρυχθούν από τον <a href="http://www.oaed.gr/"><b>ΟΑΕΔ</b></a> θα αντιστοιχούν σε πάνω από 70 ειδικότητες υποχρεωτικής, δευτεροβάθμιας, τεχνολογικής και πανεπιστημιακής εκπαίδευσης. Σημαντικό ρόλο θα έχουν οι ειδικότητες κυκλικής οικονομίας (ανακύκλωση, διαχείριση απορριμμάτων κλπ).</p>
      <p>
        <b>Βασικές ειδικότητες αναμένεται να είναι :</b>
      </p>
      <p>Διοικητικό και οικονομικό προσωπικό<br/>Ψυχολόγοι<br/>Κοινωνικοί λειτουργοί<br/>Νοσηλευτές<br/>Δάσκαλοι<br/>Νηπιαγωγοί<br/>Βρεφονηπιοκόμοι<br/>Ηλεκτρολόγοι<br/>Υδραυλικοί<br/>Βοηθητικό προσωπικό καθαριότητας<br/>Βοηθητικό προσωπικό φύλαξης<br/>Οικοδόμοι<br/>Οδηγοί<br/>Κηπουροί<br/>Γενικών καθηκόντων.<br/>Θα υπάρξουν φυσικά και άλλες ειδικότητες προκειμένου να καλυφθούν οι ανάγκες των Δήμων και των Φορέων.</p>
      <h3>Κριτήρια μοριοδότησης</h3>
      <p>Στη διαδικασία της μοριοδότησης δεν πρέπει να αναμένονται μεγάλες εκπλήξεις στα κριτήρια. Σύμφωνα με τα μέχρι στιγμής δεδομένα, οι ωφελούμενοι που υποβάλλουν αίτηση αξιολογούνται με βάση:</p>
      <p>Χρονικό διάστημα συνεχόμενης ανεργίας, με ανώτατο όριο τους 60 μήνες: 1 μόριο ανά μήνα, το οποίο διπλασιάζεται για τους ανέργους αρχηγούς μονογονεϊκών οικογενειών</p>
      <p>Χρονικό διάστημα συνεχόμενης εγγεγραμμένης ανεργίας του/ης συζύγου με ανώτατο όριο τους 60 μήνες: 1 μόριο ανά πλήρη μήνα</p>
      <p>Αναπηρία 50% και άνω.</p>
      <p>Ετήσιο εισόδημα του φορολογικού έτους 2018, ατομικό ή οικογενειακό</p>
      <p>Ηλικία με ιδιαίτερη πριμοδότηση των μεγαλύτερων ηλικιακών ομάδων.</p>
      <p>Αριθμός ανηλίκων τέκνων.</p>
      <p>Γονέας προστατευόμενου ή προστατευόμενων τέκνων ΑΜΕΑ, ανηλίκων ή και ενηλίκων, με ποσοστό αναπηρίας 67% και άνω.</p>
      <p>Δικαιούχοι του Ελάχιστου Εγγυημένου Εισοδήματος (νυν ΚΕΑ).<br/>Εντοπιότητα.</p>
      <p>
        <b>
          <i>Δείτε όλες τις τελευταίες </i>
        </b>
        <a href="https://www.newsbomb.gr/oles-oi-eidhseis">
          <b>
            <i>Ειδήσεις</i>
          </b>
        </a>
        <b>
          <i> από την Ελλάδα και τον Κόσμο, τη στιγμή που συμβαίνουν, στο Newsbomb.gr</i>
        </b>
      </p>
      <related>
        <a href="https://www.newsbomb.gr/ellada/ergasia/story/1031236/proslipseis-ektos-asep-stis-anaptyxiakes-etaireies-ton-ota"/>
        <a href="https://www.newsbomb.gr/ellada/ergasia/story/1031229/oaed-mexri-pote-mporeite-na-kanete-aitisi-apasxolisis-gia-tin-perifereia-dytikis-makedonias"/>
        <a href="https://www.newsbomb.gr/ellada/ergasia/story/1031218/asep-300-nees-proslipseis-stin-perifereia-attikis"/>
      </related>
    </article>
  </body>
</html>