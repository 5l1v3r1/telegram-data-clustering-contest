<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/aktuali-informacija/35270-seimas-dides-alkoholio-ir-kuro-akcizai-zemdirbiu-dyzelino-4-eurais"/>
    <meta property="og:site_name" content="budas.lt"/>
    <meta property="article:published_time" content="2019-11-21T10:03:59+00:00"/>
    <meta property="og:title" content="Seimas: didės alkoholio ir kuro akcizai, žemdirbių dyzelino – 4 eurais"/>
    <meta property="og:description" content="Seimas ketvirtadienį po svarstymo pritarė stipraus alkoholio, benzino, dyzelino, įskaitant skirtą žemdirbiams, akcizų didinimui. Pastarasis didės simboliškai – keturiais eurais."/>
  </head>
  <body>
    <article>
      <h1>Seimas: didės alkoholio ir kuro akcizai, žemdirbių dyzelino – 4 eurais</h1>
      <address>
        <time datetime="2019-11-21T10:03:59+00:00">21 Nov 2019, 10:03</time>
      </address>
      <figure>
        <img src="http://budas.lt/images/lapkritis/didess.jpg"/>
      </figure>
      <p>Seimas ketvirtadienį po svarstymo pritarė stipraus alkoholio, benzino, dyzelino, įskaitant skirtą žemdirbiams, akcizų didinimui. Pastarasis didės simboliškai – keturiais eurais.</p>
      <p>Už atitinkamus Akcizų įstatymo pakeitimus balsavo 59 Seimo nariai, prieš 10, susilaikė 38. Seimas dėl galutinio įstatymo priėmimo dar turės balsuoti.</p>
      <p>Tačiau Seimas nepritarė siūlymui naikinti akcizo lengvatą šildymui skirtiems gazoliams, tepalinėms alyvoms ir skystajam kurui. 2018 metais šį kurą naudojo 4,5 tūkst. gyventojų ir maždaug 1 tūkst. įmonių, o dėl lengvatos šalies biudžetas negavo 17 mln. eurų pajamų.</p>
      <p>Anot Seimo nario socialdemokrato Broniaus Bradausko, didinant mokesčius žemės ūkiui norima pakenkti smulkiesiems ūkininkams.</p>
      <p>„Mes norime šiais mokesčiais pasmaugti smulkiuosius ūkininkus, nuvaryti juos nuo žemės, palikti tik stambiuosius ūkius. O kaip gyvens smulkieji, kurie turi po 100 hektarų ir panašiai – jau niekam neįdomu“, – sakė B. Bradauskas.</p>
      <p>Du komitetai – Biudžeto ir finansų bei Kaimo reikalų – siūlė palikti didesnę lengvatą žemdirbių dyzelinui, nors prezidentas ir Vyriausybė siūlė ją gerokai apkarpyti.</p>
      <p>Negalutiniu Seimo sprendimu žemdirbių dyzelino akcizas nuo sausio didės 7,2 proc., arba keturiais eurais – nuo 56 iki 60 eurų už 1 tūkst. litrų.</p>
      <p>Prezidentas G. Nausėda siūlė jį didinti 90 eurų iki 146 eurų ir Vyriausybė – 25 eurais (44,6 proc.) iki 81 euro, dėl ko litro dyzelino kaina padidėtų maždaug 3 centais.</p>
      <p>„Pagrindinis motyvas, kodėl nepritariame prezidento siūlymui – ten yra akcentuojama, kad iš akcizų surinkti pinigai bus skirti pensijoms, nes šiandien žemės ūkyje dirba 60 proc. pensininkų“, – Seimo posėdyje sakė „valstietis“ Andriejus Stančikas.</p>
      <p>Tuo metu Seimo narė konservatorė Gintarė Skaistė pabrėžė, kad akcizą padidinus tik simboliškai, į biudžetą bus surinkta vos 1 mln. eurų daugiau pajamų.</p>
      <p>„Vyriausybės siūlyme buvo 6,5 mln. eurų, o prezidento siūlymas turėjo sugeneruoti 17 mln. eurų pajamų“, – Seimo posėdyje kalbėjo G. Skaistė.</p>
      <p>Stipraus etilo alkoholio akcizas nuo 2020 metų kovo didės 10,5 proc. – nuo 1832 eurų iki 2025 eurų už hektolitrą. Dėl to pusė litro stipraus gėrimo vidutiniškai pabrangs apie 0,45 euro, o valstybė papildomai gautų apie 10 mln. eurų.</p>
      <p>Tuo metu standartinis akcizo tarifas bešviniam benzinui didės 7,3 proc. – nuo 434,43 iki 466 eurų už 1 tūkst. litrų, gazoliui – 7,2 proc. nuo 347 iki 372 eurų už 1 tūkst. litrų.</p>
      <p>Autoriai: Sniegė Balčiūnaitė, Paulius Viluckas</p>
      <footer>Vilnius, lapkričio 21 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>