<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/653966/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T10:26:00+00:00"/>
    <meta property="og:title" content="Уряд хоче впровадити електронні довіреності"/>
    <meta property="og:description" content="В уряді хочуть запровадити електронні довіреності у додаток до паперових та подати відповідний закон до парламенту у найближчі тижні."/>
  </head>
  <body>
    <article>
      <h1>Уряд хоче впровадити електронні довіреності</h1>
      <address>
        <time datetime="2019-11-21T10:26:00+00:00">21 Nov 2019, 10:26</time>
      </address>
      <p>В уряді хочуть запровадити електронні довіреності у додаток до паперових та подати відповідний закон до парламенту у найближчі тижні.</p>
      <p>Про це заявив Міністр Кабінета міністрів Дмитро Дубілет у <a href="https://www.facebook.com/dubilet/posts/10157936921033552">Facebook</a>.<br/><br/>"У нотаріусів і так є е-підпис, вони і зараз можуть накладати його в пару кліків на будь-які файли. Треба лише змінити пару рядків у законах і підзаконці. Саме цим ми зараз з Мін'юстом та Нотаріальної палатою і займаємось", - написав Дубілет.</p>
      <p>Міністр пояснив як буде працювати нововведення.</p>
      <p>"Уявіть собі, що ви оформлюєте у нотаріуса довіреність. І ось, крім того, що він вам дає її на стандартному паперовому бланку, він також вам надсилає pdf-файл (поштою, у месенжер, на флешці - не важливо) із своїм накладеним електронним підписом", - підкреслив Дубілет.</p>
      <p>За словами міністра, електронні довіреності зручніші і безпечніші.</p>
      <p>"По-перше, це дуже зручно. Уявіть, що вам потрібно терміново передати довіреність в інше місто (або навіть просто в інший район). І замість того, щоб передавати паперовий бланк поштою або їхати кудись, ви просто скидає її, кому потрібно, поштою або в мессенжер!</p>
      <p>Крім зручності, є ще одна важлива перевага. Файли з е-підписами більш безпечні! Адже частина випадків рейдерства трапляються саме через підроблені бланки довіреностей", - підкреслив він.</p>
      <p>Дубілет сподівається, що уряд зможе подати закон у парламент у найближчі тижні. За його словами, як тільки закон буде прийнято, електронні довіреності мають запрацювати вже наступного дня. </p>
      <p>Також наголошується, що принаймні, на першому етапі електроні довіреності будуть працювати у додатку до паперових.<br/><br/><b>Нагадаємо</b>, <i>раніше </i><i>Дубілет заявляв, що планує зробити можливість <a href="https://www.epravda.com.ua/news/2019/10/30/653156/">закриття лікарняних листів</a> без похода в поліклініку.<br/><br/>В жовтні повідомлялось, що в уряді написали законопроєкт та постанову про <a href="https://www.epravda.com.ua/news/2019/10/30/653121/">скасування обов'язковості трудових книжок</a>, тиждень тому їх "пустили в роботу".</i></p>
      <p>Економічна правда</p>
    </article>
  </body>
</html>