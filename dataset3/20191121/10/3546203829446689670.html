<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_641009758_Protest_sreshtu_nasilieto_nad_jeni_na_25_noemvri"/>
    <meta property="og:site_name" content="webcafé"/>
    <meta property="article:published_time" content="2019-11-21T10:36:00+00:00"/>
    <meta property="og:title" content="Протест срещу насилието над жени на 25 ноември"/>
    <meta property="og:description" content="Протест срещу насилието на жени готвят феминистки организации и колективи в Международния ден на ООН за елиминиране на насилието срещу жените - 25 ноември."/>
  </head>
  <body>
    <article>
      <h1>Протест срещу насилието над жени на 25 ноември</h1>
      <address><time datetime="2019-11-21T10:36:00+00:00">21 Nov 2019, 10:36</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/20/dom-violence/1170x780.jpg"/>
        <figcaption>Шествието ще е под надслов „Докато има насилие, борбата продължава"<cite>Снимка: © iStock</cite></figcaption>
      </figure>
      <p>Протест срещу насилието на жени готвят феминистки организации и колективи в Международния ден на ООН за елиминиране на насилието срещу жените - 25 ноември.</p>
      <p>Целта му е да постави на преден план липсата на институционална рамка, в която насилието, основано на пола, да бъде третирано като отделна категория, изискваща специфични контрамерки, посочват организаторите.</p>
      <p>Шествието под надслов „Докато има насилие, борбата продължава" тръгва от площад „Независимост" в София, където се очакват изказвания на участниците.</p>
      <p>
        <b>Според организаторите полово-базираното насилие е неразривно свързано с други обществени проблеми като криза на обществените услуги, включително здравеопазване, расизъм, липса на подкрепа към хората в неравностойно положение, хомофобия и трансфобия.</b>
      </p>
      <p>Протесиращите ще настояват за превенция, в която чрез реформи в образованието и образователни кампании да бъдат изкоренени стереотипните виждания за ролята на половете. Ще настояват и за повече гласност на проблема, което според тях трябва да се изразява в събиране и разпространяване на статистически данни за случаите на полово базирано насилие.</p>
      <p>Сред исканията е и осигуряване на защита и подкрепа на преживелите насилие чрез откриване на повече крайно необходими кризисни центрове за жертвите на домашно насилие и насилие, основано на пола. Както и правосъдие и работа с извършителите, така че да няма повече случаи на насилници, убили жертвите си дори и след издаване на ограничителна заповед, а извършителите да преминават през програми, които да променят нагласите и поведението им.</p>
      <p>Организаторите искат също държавна политика, основаваща се на принципа на половото равенство, в която е разпозната увеличената уязвимост на жени от общности с нисък достъп до обществени услуги, жени в неравностойно положение и бедни жени.</p>
      <p>
        <b>В <a href="https://www.webcafe.bg/newscafe/obshtestvo/id_695061769_Protest_na_Orlov_most_sreshtu_nasilieto_na_jeni_">миналогодишния протест се включиха над 1000 души, които блокираха Орлов мост</a>, припомнят организаторите.</b>
      </p>
      <related>
        <h4>Още по темата:</h4>
        <a href="https://www.webcafe.bg/webcafe/svyat/id_1339563979"/>
        <a href="https://www.webcafe.bg/newscafe/obshtestvo/id_695061769"/>
        <a href="https://www.webcafe.bg/newscafe/kriza/id_1947309173"/>
        <a href="https://www.webcafe.bg/webcafe/caffeine/id_578184123"/>
      </related>
    </article>
  </body>
</html>