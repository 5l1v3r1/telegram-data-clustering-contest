<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/omer-necati-albayrak/mert-hakan-yildiz-olur-2103280"/>
    <meta property="og:site_name" content="Fanatik"/>
    <meta property="article:published_time" content="2019-11-21T03:01:00+00:00"/>
    <meta property="og:title" content="Mert Hakan yıldız olur"/>
    <meta property="og:description" content="Bursa’da değeri bilinmedi, Altınordu tedrisatından geçti. 3. Lig’de Tire’yi sırtlarken skora katkısı dikkat çekti. Ofansif bir orta saha oyuncusu olarak 2. Lig’deki Menemen’de de tabela yapmaya devam etti. Bu performans Samet Aybaba’nın Sivas’ta yardımcılığını yapan ve alt liglerde birçok oyuncunun yukarı çıkmasında rol alan Yılmaz Bal’dan kaçmadı, hocasına ısrarla onu aldırdı. Sivas’taki ilk sezonu sakatlık ve Hakan Keleş’in tercihi nedeniyle pek verimli geçmedi. Ayrılık kararını vermişti. Denizli’ye gidiyordu. Rıza Çalımbay, ‘Kal, yıldız ol’ dedi. Hocasını dinledi, geride kalan 11 haftada Süper Lig’in en dikkat çeken oyuncularından biri haline geldi."/>
  </head>
  <body>
    <article>
      <h1>Mert Hakan yıldız olur</h1>
      <address><time datetime="2019-11-21T03:01:00+00:00">21 Nov 2019, 03:01</time> by <a rel="author">Ömer Necati Albayrak</a></address>
      <p>Bursa’da değeri bilinmedi, Altınordu tedrisatından geçti. 3. Lig’de Tire’yi sırtlarken skora katkısı dikkat çekti. Ofansif bir orta saha oyuncusu olarak 2. Lig’deki Menemen’de de tabela yapmaya devam etti. Bu performans Samet Aybaba’nın Sivas’ta yardımcılığını yapan ve alt liglerde birçok oyuncunun yukarı çıkmasında rol alan Yılmaz Bal’dan kaçmadı, hocasına ısrarla onu aldırdı. Sivas’taki ilk sezonu sakatlık ve Hakan Keleş’in tercihi nedeniyle pek verimli geçmedi. Ayrılık kararını vermişti. Denizli’ye gidiyordu. Rıza Çalımbay, ‘Kal, yıldız ol’ dedi. Hocasını dinledi, geride kalan 11 haftada Süper Lig’in en dikkat çeken oyuncularından biri haline geldi.</p>
      <p>
        <b>Her maçta skora çok yakın</b>
      </p>
      <p>Hücumda her iki ayağını kullanabilen, sürekli oyun içerisinde olan, takım disiplininden hiç kopmayan ve sahada basmadık yer bırakmayan bir 10 numaradan bahsediyoruz. Özgüveni yüksek, Avrupa’da oynamaya ant içmiş, son derece düzgün bir karakter. En önemli özelliği ise gol atmayı çok seven bir yapıya sahip olması. Çok fazla pozisyona giriyor, bitiriciliğini geliştirmesi halinde zaten herkesin peşine düşeceği bir oyuncu. Önemli olan şimdi farketmek. Belhanda’dan kurtulmak isteyen Galatasaray’ın 10 numara pozisyonu Emre Akbaba’yla birlikte uzun yıllar Mert Hakan Yandaş’a emanet olabilir. Yıldız potansiyeli onda fazlasıyla var. Üstelik sözleşmesi sona ereceği için son derece makul bir maliyetle.</p>
      <p>
        <b>Emre Kılınç rekabete girer</b>
      </p>
      <p>Emre Kılınç için çok fazla bir şey söylemeye gerek yok herhalde. Uzun süredir zaten 4 büyüklerin radarında olan artık kendini ve yapabileceklerini ispatlamış bir oyuncu. Galatasaray’da direkt oynamasa bile her zaman kaliteli bir alternatif, rekabete gireceği oyuncuyu da performansıyla yukarıya taşıyabilecek bir kenar oyuncusu olabilir.</p>
    </article>
  </body>
</html>