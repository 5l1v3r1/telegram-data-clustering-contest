<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919189/%D9%88%D8%B9%D8%AF%D9%87-%D8%AA%D8%AD%D9%88%D9%84-%D8%A8%D8%B2%D8%B1%DA%AF-%D8%AA%DB%8C%D9%85-%D9%85%D9%84%DB%8C-%D8%AA%DB%8C%D8%B1%D9%88%DA%A9%D9%85%D8%A7%D9%86-%D8%AF%D8%B1-%D8%B3%D8%A7%D9%84-%D9%87%D8%A7%DB%8C-%D8%A2%D8%AA%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-21T03:09:00+00:00"/>
    <meta property="og:title" content="وعده تحول بزرگ تیم ملی تیروکمان در سال‌های آتی"/>
    <meta property="og:description" content="مربی تیم ملی نونهالان و نوجوانان ریکرو گفت: با سرمایه‌گذاری خوبی که در بخش تیم‌های پایه تیروکمان انجام شده است، در چند سال آینده شاهد تحول بزرگی در تیم ملی ریکرو خواهیم بود."/>
  </head>
  <body>
    <article>
      <h1>وعده تحول بزرگ تیم ملی تیروکمان در سال‌های آتی</h1>
      <address><time datetime="2019-11-21T03:09:00+00:00">21 Nov 2019, 03:09</time> by <a rel="author">ظریفه ملک‌پور</a></address>
      <p>مربی تیم ملی نونهالان و نوجوانان ریکرو گفت: با سرمایه‌گذاری خوبی که در بخش تیم‌های پایه تیروکمان انجام شده است، در چند سال آینده شاهد تحول بزرگی در تیم ملی ریکرو خواهیم بود.</p>
      <p>زهرا شعبانی در گفت‌وگو با ایسنا، با اشاره به سرمایه‌گذاری خوب فدراسیون بر روی تیم‌های پایه اظهار کرد: با سرمایه‌گذاری خوبی که بر روی تیم‌های پایه طی چند سال گذشته در تیروکمان آغاز شده است روند رو به رشدی در ریکرو دختران و پسران از نظر رکوردی داریم، به طوری که امروز شاهد حضور بسیاری از کمانداران نوجوان و جوان در تیم ملی بزرگسالان هستیم.</p>
      <p>وی گفت: با وجود این که تیم ملی نونهالان و نوجوانان در حال حاضر مسابقه خاصی ندارند اما اردوهای آنها به صورت مقطعی ادامه دارد تا بهترین کمانداران را برای مسابقات قهرمانی جهان ۲۰۲۱ شناسایی و آماده کنیم. البته امسال در المپیاد استعدادهای ورزشی که توسط وزارت ورزش و جوانان برگزار شد تعداد شرکت‌کنندگان نسبت به سالهای قبل دو برابر شده بود و تقریبا صد کماندار برتر شناسایی شدند که این کمانداران در مسابقات قهرمانی کشور و انتخابی تیم ملی که ۲۱ آذر در سایت تیروکمان برگزار می‌شود با یکدیگر به رقابت می‌پردازند تا در نهایت ۴ تا ۶ کماندار در هر رده سنی به اردوی تیم ملی نونهالان، نوجوانان و جوانان دعوت شوند.</p>
      <p>مربی تیم ملی نونهالان و نوجوانان ریکرو خاطرنشان کرد: با رشدی که در تیم‌های پایه طی چند سال گذشته تا به الان از نظر رکوردی داشتیم به جرات می‌توانم بگویم که طی سالهای آینده شاهد تحول بزرگی در ریکرو بزرگسالان خواهیم بود.</p>
      <p>شعبانی همچنین از راه‌اندازی لیگ برتر تیم‌های نونهالان و نوجوانان خبر داد و گفت: در حال رایزنی برای راه‌اندازی لیگ برتر تیم‌های نونهالان و نوجوانان تیروکمان هستیم. البته در صورتی که فدراسیون موافقت کند.</p>
      <p>وی در پایان پیرامون این پرسش که آیا اردوهای تیم‌های پایه به خاطر عدم اعزام به مسابقات تعطیل است یا خیر؟ گفت: اردوی تیم‌های پایه تیروکمان با حمایت فدراسیون مرتب در سایت تیروکمان در حال برگزاری است و مشکلی برای برگزاری اردوها نداریم. البته با توجه به فصل مدرسه سعی می‌کنیم اردوها کوتاه مدت باشد تا ضمن حفظ آمادگی کمانداران سرمایه‌های خوبی را نیز برای تیم‌های ملی شناسایی کنیم.</p>
      <p>انتهای پیام</p>
    </article>
  </body>
</html>