<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742774"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T03:38:00+00:00"/>
    <meta property="og:title" content="'TSEA'เตือนอาคารสูงก่อนปี50 ตรวจสอบโครงสร้างด่วน!"/>
    <meta property="og:description" content="นายกสมาคมวิศวกรฯ เผย 3 ปัจจัยแผ่นดินไหวลาว กระทบอาคารสูงกทม. ระบุเขย่าระดับกลาง ชี้สภาพดินกทม. เป็นชั้นดินเหนียวอ่อน เอื้อคลื่นแผ่นดินไหวให้แรงขึ้น 3-4 เท่า เตือนอาคารสูงเกิน 10 ชั้นสร้างก่อนปี 50 ไม่รองรับการสั่นไหว"/>
  </head>
  <body>
    <article>
      <h1>'TSEA'เตือนอาคารสูงก่อนปี50 ตรวจสอบโครงสร้างด่วน!</h1>
      <address>
        <time datetime="2019-11-21T03:38:00+00:00">21 Nov 2019, 03:38</time>
      </address>
      <p>
        <b>นายกสมาคมวิศวกรฯ เผย 3 ปัจจัยแผ่นดินไหวลาว กระทบอาคารสูงกทม. ระบุเขย่าระดับกลาง ชี้สภาพดินกทม. เป็นชั้นดินเหนียวอ่อน เอื้อคลื่นแผ่นดินไหวให้แรงขึ้น 3-4 เท่า เตือนอาคารสูงเกิน 10 ชั้นสร้างก่อนปี 50 ไม่รองรับการสั่นไหว</b>
      </p>
      <p>กรณีเหตุการณ์แผ่นดินไหวขนาด 5.9 ริกเตอร์ ที่เกิดขึ้นที่ประเทศลาวเมื่อเช้าที่ผ่านมาของวันที่ 21 พ.ย. 62 ส่งผลให้อาคารสูงหลายแห่งในกรุงเทพฯ ได้รับแรงสั่นสะเทือน และยังมีอาฟเตอร์ช็อกขนาด 6.4 ริกเตอร์ตามมาอีกหลายครั้ง ซึ่งห่างจากบ้านน้ำช้าง ต.ขุนน่าน อ.เฉลิมพระเกียรติ จ.น่าน ประมาณ 20 กม.เท่านั้น<br/><br/>เกี่ยวกับเรื่องนี้ วันที่ 21 พ.ย. <b>ศ</b><b>.</b><b>ดร</b><b>.</b><b>อมร พิมานมาศ</b> นายกสมาคมวิศวกรโครงสร้างไทย(TSEA)<br/>เปิดเผยว่า แผ่นดินไหวดังกล่าวเป็นแผ่นดินไหวระดับกลางและเป็นแผ่นดินไหวระยะไกลประมาณ 600-700 กม. แต่ก็ทำให้อาคารหลายแห่งในกรุงเทพฯ ได้รับผลกระทบจากเหตุการณ์ดังกล่าว โดยมี 3 ปัจจัยที่แผ่นดินไหวมีผลกระทบต่ออาคารสูงในกรุงเทพฯ ที่ต้องระวังดังนี้<br/><br/>1.สภาพชั้นดินของ กทม. เป็นชั้นดินเหนียวอ่อน ดังนั้นแม้ว่าแผ่นดินไหวจะเกิดขึ้นจากระยะไกล แต่ด้วยสภาพชั้นดินชนิดดังกล่าว จะขยายคลื่นแผ่นดินไหวให้แรงขึ้นได้อีก 3-4 เท่า จึงทำให้อาคารได้รับผลกระทบจากแผ่นดินไหว<br/><br/>2.อาคารสูง เช่น คอนโดมีเนียม อาคารสำนักงาน ที่มีความสูง 10 ชั้นมีค่าความถี่ธรรมชาติต่ำ ซึ่งเป็นค่าความถี่การสั่นของอาคารที่ใกล้เคียงกับการสั่นไหวของพื้นดิน ทำให้เกิดการสั่นเข้าจังหวะกันระหว่างพื้นดินและอาคาร ทำให้อาคารสูงมีการสั่นสะเทือนที่แรงกว่าอาคารทั่วไป<br/><br/>3.อาคารสูงหลายแห่งในกรุงเทพฯ หากก่อสร้างก่อนปี 2550 มีแนวโน้มที่จะไม่ได้ออกแบบให้รองรับแผ่นดินไหว เนื่องจากกฎกระทรวงกำหนดการรับน้ำหนักความต้านทานความคงทนของอาคารและพื้นดินที่รองรับรับอาคารในการต้านทานแรงสั่นสะเทือนของแผ่นดินไหว เริ่มประกาศใช้บังคับตั้งแต่ปี 2550 เป็นต้นมา</p>
      <figure>
        <img src="https://www.dailynews.co.th/admin/upload/20191121/news_bVmFwkIhnE105036_533.jpg?v=20191121112?v=8889"/>
      </figure>
      <p>จากปัจจัยทั้ง 3 นี้ทำให้อาคารสูงหลายแห่ง มีการสั่นไหวที่รุนแรงกว่าปกติ ทั้งนี้การสั่นไหวของอาคารในกรุงเทพฯ เนื่องจากแผ่นดินไหวเคยเกิดขึ้นมาแล้วหลายครั้งในอดีต เช่น ในปี พ.ศ. 2547 เกิดแผ่นดินไหวในมหาสมุทรอินเดียขนาด 9.3 ริกเตอร์ และในปี 2554 เกิดแผ่นดินไหวขนาด 6.8 ริกเตอร์ในประเทศลาว<br/><br/>สำหรับแผ่นดินไหวที่อาจส่งผลกระทบต่ออาคารสูงในกรุงเทพฯ อาจมาจาก 3 แหล่งได้แก่ 1.บริเวณรอยต่อของแผ่นเปลือกโลกในมหาสมุทรอินเดีย มีระยะห่างจากกรุงเทพฯ ประมาณ 1,200 กม. 2.แผ่นดินไหวทางภาคเหนือและจากประเทศลาวมีระยะห่างจากกรุงเทพฯ ประมาณ 600-700 กม. และ 3.แผ่นดินไหวที่มาจากทางภาคตะวันตกได้แก่ จ.กาญจนบุรี และจากประเทศพม่า มีระยะห่างจากกรุงเทพฯ ประมาณ 300-400 กม.<br/><br/>ศ.ดร.อมร เผยอีกว่า ควรให้ความใส่ใจกับแผ่นดินไหวที่มาจากทิศตะวันตกและประเทศพม่าด้วย เนื่องจากมีรอยเลื่อนที่มีพลัง คือ รอยเลื่อนศรีสวัสดิ์ และ รอยเลื่อนเจดีย์สามองค์ นอกจากนี้ยังมีรอยเลื่อนสะแกงในประเทศพม่า ซึ่งอยู่ห่างในระยะประมาณ 400 กม. และอาจเกิดแผ่นดินไหวได้รุนแรงถึง 8.5 ริกเตอร์ หากเกิดขึ้นอาจส่งผลกระทบให้อาคารในกรุงเทพฯ ได้รับความเสียหายได้<br/><br/>สำหรับผลกระทบของแผ่นดินไหวที่เกิดขึ้นในประเทศลาวในครั้งนี้นั้น คาดว่าอาจมีผลกระทบให้อาคารสั่นไหว แต่คงไม่กระทบต่อโครงสร้างมากนัก เนื่องจากเป็นเพียงแผ่นดินไหวระดับปานกลางและเกิดขึ้นค่อนข้างไกลจากกรุงเทพฯ อย่างไรก็ตามแนะนำให้เจ้าของอาคารตรวจสอบว่ามีรอยร้าวที่บริเวณใดบ้าง เช่น เสา คาน ผนังอาคาร เป็นเบื้องต้น และหากตรวจพบรอยร้าวก็ควรแจ้งวิศวกรเข้าตรวจสอบเหตุการณ์ทันที.<br/><br/>ขอบคุณข่อมูลเพิ่มเติมจาก : <b>@สมาคมวิศวกรโครงสร้างไทย<br/></b><br/><br/><b>อ่านข่าวที่เกี่ยวข้อง...</b><br/><br/><b>- <a href="https://www.dailynews.co.th/regional/742740">แผ่นดินไหวขนาด5.9ที่ลาว รู้สึกได้ในพื้นที่9จว.ของไทย</a></b><br/><br/><b>- <a href="https://www.dailynews.co.th/regional/742747">ผวาแผ่นดินไหว6.4ที่ลาว สั่นสะเทือนถึงตึกสูงเมืองกรุง!</a></b></p>
    </article>
  </body>
</html>