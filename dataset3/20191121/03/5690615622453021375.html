<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836944-u-kiyevi-do-dnya-pamyati-zhertv-golodomoriv-vidbudutsya-tematichni-vistavki-rekviyemi-ta-kinopokazi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T03:02:00+00:00"/>
    <meta property="og:title" content="У Києві до Дня пам'яті жертв голодоморів відбудуться тематичні виставки, реквієми та кінопокази"/>
    <meta property="og:description" content="КИЇВ. 21 листопада. УНН. До Дня пам’яті жертв голодоморів, який відзначають щороку в четверту суботу листопада, у столиці відбудуться жалобні заходи …"/>
  </head>
  <body>
    <article>
      <h1>У Києві до Дня пам'яті жертв голодоморів відбудуться тематичні виставки, реквієми та кінопокази</h1>
      <address><time datetime="2019-11-21T03:02:00+00:00">21 Nov 2019, 03:02</time> by <a rel="author">Тарас Джміль</a></address>
      <p><b>КИЇВ. 21 листопада. УНН.</b> До Дня пам’яті жертв голодоморів, який відзначають щороку в четверту суботу листопада, у столиці відбудуться жалобні заходи, поминальні панахиди, реквієми, тематичні виставки та традиційна акція "Засвіти свічку". Про це повідомила пресслужба Київської міської державної адміністрації, передає <b>УНН</b>.</p>
      <p>Із метою вшанування жертв Голодомору 1932-1933 років – геноциду Українського народу та масових голодів 1921-1923 та 1946-1947 років КМДА затвердила відповідний план заходів.</p>
      <p>Відзначення Дня пам'яті розпочнеться у п'ятницю, 22 листопада. У Центральній бібліотеці ім. Т.Г. Шевченка для дітей Києва організують зустріч-реквієм "Голод 33-го – біль душі і пам’ять серця". Цього ж дня відбудуться лекції та перегляд документального фільму в Національному історико-архітектурному музеї "Київська фортеця".</p>
      <p>Наступного дня, 23 листопада, проведуть жалобні заходи на території Національного музею "Меморіал жертв Голодомору" (вул. Лаврська, 3). У них візьмуть участь представники органів державної влади, органів місцевого самоврядування, громадськості, духовенства, іноземних гостей.</p>
      <p>Цього ж дня о 16.00 буде оголошено хвилину мовчання на вшанування пам’яті жертв голодоморів, а також проведено загальноукраїнську акцію "Засвіти свічку". У цей час кожен охочий може долучитися до вшанування загиблих співвітчизників та встановити свічку на підвіконні.</p>
      <p>У місті Києві, згідно плану КМДА, приспустять Державний прапор України та обмежать проведення заходів розважального змісту. У храмах міста відбудуться поминальні панахиди за загиблими внаслідок голодоморів.</p>
      <p>З 23 до 30 листопада триватиме виставка-реквієм "Не згасне в серці пам’яті свіча" у Міській спеціалізованій молодіжній бібліотеці "Молода гвардія". У Державному архіві Києва діятиме виставка архівних документів "До Дня пам’яті жертв Голодомору 1932-1933 років в Україні".</p>
      <p>Протягом місяця у кінотеатрі "Київкінофільм" відбудуться покази документально-хронікальних фільмів "Голод-33" режисера Олеся Янчука за мотивами повісті Василя Барки "Жовтий князь" та документальної стрічки режисерки, письменниці та журналістки Ганни Гін "Жорна".</p>
      <p>Нагадаємо, <a href="https://www.unn.com.ua/uk/news/1836648-v-ukrayini-zrosla-kilkist-lyudey-yaki-vvazhayut-golodomor-genotsidom">в Україні зросла кількість людей</a>, які вважають Голодомор геноцидом.</p>
    </article>
  </body>
</html>