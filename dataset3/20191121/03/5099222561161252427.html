<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23504298-regele-salman-arabiei-saudite-inseamna-iranul-renunte-ideologia-expansionista-distructiva.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T03:31:00+00:00"/>
    <meta property="og:title" content="Regele Salman al Arabiei Saudite îndeamnă Iranul să renunțe la „ideologia expansionistă și distructivă”"/>
    <meta property="og:description" content="Regele Salman al Arabiei Saudite a îndemnat miercuri Iranul, marele rival regional al Riadului, să renunțe la „ideologia expansionistă și distructivă”, conform AFP."/>
  </head>
  <body>
    <article>
      <h1>Regele Salman al Arabiei Saudite îndeamnă Iranul să renunțe la „ideologia expansionistă și distructivă”</h1>
      <address><time datetime="2019-11-21T03:31:00+00:00">21 Nov 2019, 03:31</time> by <a rel="author">Sebastian Jucan</a></address>
      <p><b>Regele Salman al Arabiei Saudite a îndemnat miercuri Iranul, marele rival regional al Riadului, să renunțe la „ideologia expansionistă și distructivă”, conform AFP.<br/></b><br/>„Sperăm ca regimul iranian să aleagă calea rațiunii și să realizeze că singurul mod de a schimba poziția comunității internaționale care îi respinge practicile e abandonarea ideologiei expansioniste și distructive care face rău propriului popor”, a afirmat acesta.<br/><br/>Arabia Saudită, unul din aliații majori ai Statelor Unite, și Iranul, un inamic al Washington-ului, au o relație foarte tensionată care a alimentat în ultimele luni temerile privind intensificarea conflictelor în zona Golfului. Din 2015, regatul conduce o coaliție în Yemen pentru a contracara ofensiva rebelilor Houthi, susținuți de Iran, care au acaparat controlul asupra capitalei Sana'a. Organizațiile umanitare estimează că războiul a dus la mii de morți, majoritatea civili. <br/><br/>În septembrie, un atac cu drone revendicat de rebelii yemeniți susținuți de Teheran, a lovit două rafinării ale companiei petroliere Aramco, soldat cu înjumătățirea temporară a producției de petrol a Arabiei Saudite. Americanii și saudiții au acuzat Teheranul, care a negat implicarea.<br/><br/>La începutul lui noiembrie Iranul și-a relansat activitățile de îmbogățire a uraniului în locația subterană aflată la 180 de kilometri sud de Teheran, continuând retragerea graduală din angajamentul privind programul nuclear iranian. Retragerea unilaterală a Statelor Unite din acesta în 2018 și reinstaurarea ulterioară a sancțiunilor la adresa regimului de la Teheran au adâncit recesiunea severă prin care trece țara.<br/><br/>Iranul e zguduit de vinerea trecută de proteste, autoritățile confirmând decesul a cinci persoane, patru polițiști și un civil. Însă Înaltul Comisar ONU pentru drepturile omului și-a exprimat îngrijorarea că zeci de oameni și-au pierdut viața iar Amnesty Internastional estimează cel puțin 106 victime. <br/><br/><br/>  </p>
    </article>
  </body>
</html>