<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/travel/detail/9620000111503"/>
    <meta property="og:site_name" content="MGR Online"/>
    <meta property="article:published_time" content="2019-11-21T03:05:00+00:00"/>
    <meta property="og:title" content="งานนี้มีหนาว! ผจญภัยแดนมหัศจรรย์ “Frozen 2” ฟรี ที่ “คิง เพาเวอร์”"/>
    <meta property="og:description" content="หากใครเป็นสาวกของสองพี่น้อง “อันนา” และ “เอลซ่า” จะต้องไม่พลาดมาตื่นตาตื่นใจไปกับแคมเปญ “คิง เพาเวอร์ แอนด์ ดิสนีย์ โฟรเซ่น 2 แมจิคัล เจอร์นีย์” เพราะบนพื้นที่โดยรอบของ คิง เพาเวอร์ รางน้ำ ได้ถูกเนรมิตให้อลังการเสมือนฉากในภาพยนตร์"/>
  </head>
  <body>
    <article>
      <h1>งานนี้มีหนาว! ผจญภัยแดนมหัศจรรย์ “Frozen 2” ฟรี ที่ “คิง เพาเวอร์”</h1>
      <address><time datetime="2019-11-21T03:05:00+00:00">21 Nov 2019, 03:05</time> by <a rel="author">ผู้จัดการออนไลน์</a></address>
      <p>
        <a href="https://www.youtube.com/channel/UC0FDxtpWu-NKnJq5CovfZ1Q">
          <u>
            <b>Youtube :Travel MGR</b>
          </u>
        </a>
      </p>
      <figure>
        <img src="https://mpics.mgronline.com/pics/Images/562000011505101.JPEG"/>
        <figcaption>ต้อนรับผู้มาเยือนสู่อาณาจักร Arendelle</figcaption>
      </figure>
      <p><b>หากใครเป็นสาวกของสองพี่น้อง “อันนา” และ “เอลซ่า” จะต้องไม่พลาดมาตื่นตาตื่นใจไปกับแคมเปญ “คิง เพาเวอร์ แอนด์ ดิสนีย์ โฟรเซ่น 2 แมจิคัล เจอร์นีย์” เพราะบนพื้นที่โดยรอบของ คิง เพาเวอร์ รางน้ำ ได้ถูกเนรมิตให้อลังการเสมือนฉากในภาพยนตร์แอนิเมชั่นเรื่อง 'โฟรเซ่น: ผจญภัยปริศนาราชินีหิมะ'</b><br/><br/><b>คิง เพาเวอร์</b> และ <b>ดิสนีย์ ประเทศไทย</b> ชวนมาสนุกกับการผจญภัยกับแคมเปญ <b>“คิง เพาเวอร์ แอนด์ ดิสนีย์ โฟรเซ่น 2 แมจิคัล เจอร์นีย์”</b> (King Power and Disney’s Frozen 2 Magical Journey) ร่วมเดินทางค้นหาตัวตนจากภาพยนตร์แอนิเมชั่นที่ทุกคนรอคอย <b>“Disney’s Frozen 2”</b> ในดินแดนมหัศจรรย์แห่งเมืองเอเรนเดลล์ พร้อมกิจกรรมเวิร์กช็อปสุดสร้างสรรค์ ตระการตาไปกับการแสดงท่ามกลางบรรยากาศความสนุก สดใส และสินค้าที่ระลึกซึ่งได้รวบรวมไว้พิเศษสำหรับคนรักดิสนีย์โดยเฉพาะ</p>
      <figure>
        <img src="https://mpics.mgronline.com/pics/Images/562000011505102.JPEG"/>
        <figcaption>มีมุมให้ถ่ายรูปมากมาย</figcaption>
      </figure>
      <figure>
        <img src="https://mpics.mgronline.com/pics/Images/562000011505103.JPEG"/>
        <figcaption>แชะภาพเก็บความประทับใจ</figcaption>
      </figure>
      <p>บรรยากาศใน คิง เพาเวอร์ รางน้ำ ถูกเนรมิตให้อลังการเสมือนฉากในภาพยนตร์แอนิเมชั่นเรื่อง <b>“Disney’s Frozen 2”</b> แบ่งเป็นโซนต่างๆ ทั้ง 6 โซน ได้แก่<br/><br/><b>Welcome to Arendelle (เวลคั่ม ทู เอเรนเดลล์)</b><br/>ถือว่าเป็นหนึ่งในไฮไลต์ที่เมื่อใครๆ เข้ามางานนี้จะต้องมาถ่ายรูปบริเวณด้านหน้าปราสาท ที่รอต้อนรับผู้มาเยือนสู่อาณาจักร Arendelle ในจุดนี้เราสามารถเพลิดเพลินกับการถ่ายภาพด้านหน้าปราสาท ก่อนจะลัดเลาะไปตามโถงทางเดินเพื่อชมแกลเลอรี่ด้านในปราสาทต่อไป นอกจากนี้ยังมีการแสดงที่น่าตื่นตาที่จะมาสร้างสีสันในทุกสุดสัปดาห์ ที่ Arendelle Square แห่งนี้ เมื่อถ่ายรูปกับปราสาทกันจุใจแล้วเดินไปยังจุดต่อไปกันได้เลย</p>
      <figure>
        <img src="https://mpics.mgronline.com/pics/Images/562000011505104.JPEG"/>
        <figcaption>ร่วมสำรวจเส้นทางพิศวงในป่ามหัศจรรย์</figcaption>
      </figure>
      <figure>
        <img src="https://mpics.mgronline.com/pics/Images/562000011505105.JPEG"/>
        <figcaption>เอนแชนเท็ด ฟอเรสท์</figcaption>
      </figure>
      <p><b>Enchanted Forest (เอนแชนเท็ด ฟอเรสท์)</b><br/>ร่วมสำรวจเส้นทางพิศวงในป่ามหัศจรรย์ ที่ได้รับแรงบันดาลใจมาจากภาพยนตร์ DISNEY’S FROZEN 2 พร้อมจุดถ่ายภาพที่จะทำให้มีความรู้สึกเหมือนเข้าไปในดินแดนแห่งนี้จริงๆ ภายในจุดชมตั้งแต่ห้องนี้เป็นต้นไปจะเพิ่มจินตนาการเสมือนเราอยู่ในดินแดนน้ำแข็ง เพราะว่ามีอุณหภูมิหนาวเย็น อาจจะต้องนำเสื้อคลุมแขนยาวนำติดมาด้วย บรรยากาศของจุดนี้จะตกแต่งด้วยต้นเมเปิ้ลที่ใบกำลังเปลี่ยนสี เพิ่มสีสันสดใสดึงดูดใจให้ผู้เข้าชม</p>
      <figure>
        <img src="https://mpics.mgronline.com/pics/Images/562000011505106.JPEG"/>
        <figcaption>เอนแชนเท็ด ฟอเรสท์</figcaption>
      </figure>
      <figure>
        <img src="https://mpics.mgronline.com/pics/Images/562000011505107.JPEG"/>
        <figcaption>เนรมิตให้อลังการเสมือนฉากในภาพยนตร์</figcaption>
      </figure>
      <figure>
        <img src="https://mpics.mgronline.com/pics/Images/562000011505108.JPEG"/>
        <figcaption>เนรมิตให้อลังการเสมือนฉากในภาพยนตร์</figcaption>
      </figure>
      <p><b>The Mountains (เดอะ เมาเท่นส์)</b><br/>เดินทางกับผองเพื่อน Disney’s Frozen 2 ท่ามกลางเขาวงกต ที่แปลกตาไม่เหมือนใคร พร้อมกิจกรรมและจุดถ่ายภาพที่จะสร้างความสนุกสนานตลอดการเดินทาง จะมีเหล่ารูปตัวการ์ตูนนักแสดงของเรื่องจะแอบซุกซอกอยู่ตามจุดต่างๆ ให้เราผจญภัยร่วมค้นหา</p>
      <figure>
        <img src="https://mpics.mgronline.com/pics/Images/562000011505109.JPEG"/>
        <figcaption>เนรมิตให้อลังการเสมือนฉากในภาพยนตร์</figcaption>
      </figure>
      <figure>
        <img src="https://mpics.mgronline.com/pics/Images/562000011505110.JPEG"/>
        <figcaption>ผจญภัยในดินแดนสุดมหัศจรรย์</figcaption>
      </figure>
      <figure>
        <img src="https://mpics.mgronline.com/pics/Images/562000011505111.JPEG"/>
        <figcaption>เนรมิตให้อลังการเสมือนฉากในภาพยนตร์</figcaption>
      </figure>
      <p><b>Spirits of Nature (สปิริตส์ ออฟ เนเจอร์)</b><br/>ห้องลับสุดมหัศจรรย์ ที่คุณจะได้ค้นพบพลังวิเศษจากธรรมชาติ ในรูปแบบ Interactive Projection Mapping ที่เมื่อสัมผัสแล้วจะเนรมิตความมหัศจรรย์ให้เกิดขึ้นพร้อมเคลื่อนไหวไปรอบตัวคุณ (เปิดโซนนี้ในวันที่ 1 ธันวาคม 2562)</p>
      <figure>
        <img src="https://mpics.mgronline.com/pics/Images/562000011505112.JPEG"/>
        <figcaption>เนรมิตให้อลังการเสมือนฉากในภาพยนตร์</figcaption>
      </figure>
      <figure>
        <img src="https://mpics.mgronline.com/pics/Images/562000011505113.JPEG"/>
        <figcaption>ผจญภัยในดินแดนสุดมหัศจรรย์</figcaption>
      </figure>
      <p><b>The Elements (ดิ เอเลเม้นท์)</b><br/>ห้องนี้จะต้องเข้าแถวรอชมเป็นรอบๆ โดยจะแบ่งให้เข้าชมรอบละประมาณ 5-6 นาที มาตื่นตาตื่นใจกับห้องมืดประดับไฟเป็นเส้นสายลงมาจากเพดาน ผู้ที่ชื่นชอบการเซลฟี่พลาดไม่ได้กับความตระการตาของห้องกระจก และผลึกธรรมชาติที่ได้รับแรงบันดาลใจมาจากการผจญภัยเพื่อค้นหาพลังวิเศษของเอลซ่า โดยผู้เข้าชมห้องนี้จะต้องไม่จับสายไฟเล่นเพื่อป้องกันอันตรายที่อาจเกิดขึ้นได้</p>
      <figure>
        <img src="https://mpics.mgronline.com/pics/Images/562000011505114.JPEG"/>
        <figcaption>เดินทางกับผองเพื่อน Disney’s Frozen 2</figcaption>
      </figure>
      <figure>
        <img src="https://mpics.mgronline.com/pics/Images/562000011505115.JPEG"/>
      </figure>
      <p><b>Memory Lane (เมมโมรี่ เลน)</b><br/>จุใจกับการบันทึกความทรงจำที่แสนวิเศษ ทั้งการถ่ายภาพกับฉากที่คุณประทับใจจากภาพยนตร์ และเลือกซื้อสินค้าที่ระลึกจาก Disney’s Frozen 2 เพื่อเก็บความประทับใจนี้ไว้อีกนานเท่านาน ที่นักสะสมตลอดจนแฟนคลับเห็นแล้วเป็นต้องอดใจไว้ไม่อยู่ เพราะมีให้เลือกสรรมากมาย ไม่ว่าจะเป็นตุ๊กตา เสื้อผ้า เครื่องแต่งกาย เครื่องประดับ หรือของใช้ในบ้าน ถ้าคุณคือคนรักดิสนีย์ เรารวบรวมสินค้าที่ระลึกทุกรูปแบบเอาไว้</p>
      <figure>
        <img src="https://mpics.mgronline.com/pics/Images/562000011505116.JPEG"/>
        <figcaption>ตื่นตาตื่นใจกับห้องมืดประดับไฟ</figcaption>
      </figure>
      <figure>
        <img src="https://mpics.mgronline.com/pics/Images/562000011505117.JPEG"/>
        <figcaption>ตื่นตาตื่นใจกับห้องมืดประดับไฟ</figcaption>
      </figure>
      <p>นอกจากความอลังการของโซนต่างๆ ที่ถูกเนรมิตขึ้นเพื่อให้แฟนๆ ชาวไทยได้เข้ามาร่วมเป็นส่วนหนึ่งของโลกแห่งจินตนาการที่เต็มไปด้วยการผจญภัยในดินแดนสุดมหัศจรรย์แล้ว ยังมีอีกหลากหลายกิจกรรมไฮไลต์ที่รอให้แฟนๆ ได้สนุกสนานไปกับศิลปินที่ชื่นชอบ<br/><br/>และในวันที่ 1 ธันวาคม ประทับใจกับบทเพลงประกอบภาพยนตร์แอนิเมชั่นเรื่อง <b>“Disney’s Frozen 2”</b> ผ่านเสียงร้องผู้ให้เสียงภาษาไทยของตัวละครในภาพยนตร์อย่าง แก้ม-วิชญาณี เปียกลิ่น หนูนา-หนึ่งธิดา โสภณ และ อาร์ม-กรกันต์ สุทธิโกเศศ</p>
      <figure>
        <img src="https://mpics.mgronline.com/pics/Images/562000011505118.JPEG"/>
        <figcaption>กิจกรรมเวิร์กช็อปสุดสร้างสรรค์</figcaption>
      </figure>
      <p>สำหรับวันที่ 12 - 15 ธันวาคม ช่วงวันหยุดสุดสัปดาห์ แฟนๆ จะได้ร่วมสนุกกับกิจกรรมและรับชมการแสดงที่น่าตื่นตาตื่นใจมากมาย และพลาดไม่ได้กับเอ็กซ์คลูซีฟมีทแอนด์กรี๊ดเพื่อนคนพิเศษจากภาพยนตร์เรื่อง <b>“Disney’s Frozen 2”</b><br/><br/>ร่วมสัมผัสประสบการณ์พิเศษกับแคมเปญ “คิง เพาเวอร์ แอนด์ ดิสนีย์ โฟรเซ่น 2 แมจิคัล เจอร์นีย์” ได้ตั้งแต่วันนี้ - 12 มกราคม 2563 ตั้งแต่เวลา 11.00-21.00 น. (เสาร์-อาทิตย์ เปิดเวลา 10.00 น.) ที่ คิง เพาเวอร์ รางน้ำ<br/>สามารถส่งข้อมูลข่าวสารด้านการท่องเที่ยว-อาหารมาได้ที่ กอง บก.ข่าวท่องเที่ยว แฟกซ์ 0-2629-4467 อีเมล์ travel_astvmgr@hotmail.com หรือติดตามเพิ่มเติมได้ที่ <a href="https://www.facebook.com/travel.astvmanager/?ref=bookmarks"><u><b>Facebook :Travel @ Manager</b> </u></a><br/>ชมคลิปต่าง ๆ ได้ที่ <a href="https://www.youtube.com/channel/UC0FDxtpWu-NKnJq5CovfZ1Q"><u><b>Travel MGR</b></u></a></p>
      <figure>
        <iframe src="https://www.youtube.com/embed/0NULTHosF6E" width="560" height="315" data-service="Youtube" scrolling="no"/>
      </figure>
      <related>
        <h4>แกลเลอรี</h4>
        <a href="https://mgronline.com/travel/photo-gallery/9620000111503"/>
      </related>
    </article>
  </body>
</html>