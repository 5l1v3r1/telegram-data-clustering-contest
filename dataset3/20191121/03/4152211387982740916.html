<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/592393/%E0%A6%AA%E0%A7%8D%E0%A6%B0%E0%A6%B6%E0%A7%8D%E0%A6%A8%E0%A6%AB%E0%A6%BE%E0%A6%81%E0%A6%B8-%E0%A6%86%E0%A6%B0%E0%A6%93-%E0%A6%A6%E0%A7%81%E0%A6%87-%E0%A6%86%E0%A6%B8%E0%A6%BE%E0%A6%AE%E0%A6%BF%E0%A6%B0-%E0%A6%A8%E0%A6%97%E0%A6%A6-%E0%A6%9F%E0%A6%BE%E0%A6%95%E0%A6%BE-%E0%A6%93-%E0%A6%9C%E0%A6%AE%E0%A6%BF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T03:06:00+00:00"/>
    <meta property="og:title" content="প্রশ্নফাঁস: আরও দুই আসামির নগদ টাকা ও জমি বাজেয়াপ্ত"/>
    <meta property="og:description" content="প্রশ্নফাঁস করে তারা গড়ে তুলেছিলেন বিলাসবহুল বাড়ি। ব্যাংকে জমিয়েছেন নগদ টাকা। কিনেছেন গাড়ি। কিন্তু শেষ রক্ষা হচ্ছে না। মামলায় কারাবন্দি হয়েছিলেন। জামিনে বের হয়েছেন ঠিকই, কিন্তু সম্পদ রক্ষা করতে পারছেন না। মানি লন্ডারিং মামলায় ব্যাংকে থাকা তাদের নগদ টাকা ও গাজীপুরে কেনা চার কাঠা জমি..."/>
  </head>
  <body>
    <article>
      <h1>প্রশ্নফাঁস: আরও দুই আসামির নগদ টাকা ও জমি বাজেয়াপ্ত</h1>
      <address><time datetime="2019-11-21T03:06:00+00:00">21 Nov 2019, 03:06</time> by <a rel="author">নুরুজ্জামান লাবু</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/21/8b781754e17b4d0041ee67fea04026d8-5dd600e545476.jpg"/>
        <figcaption>অলিপ কুমার বিশ্বাস</figcaption>
      </figure>
      <p>প্রশ্নফাঁস করে তারা গড়ে তুলেছিলেন বিলাসবহুল বাড়ি। ব্যাংকে জমিয়েছেন নগদ টাকা। কিনেছেন গাড়ি। কিন্তু শেষ রক্ষা হচ্ছে না। মামলায় কারাবন্দি হয়েছিলেন। জামিনে বের হয়েছেন ঠিকই, কিন্তু সম্পদ রক্ষা করতে পারছেন না। মানি লন্ডারিং মামলায় ব্যাংকে থাকা তাদের নগদ টাকা ও গাজীপুরে কেনা চার কাঠা জমি বাজেয়াপ্ত করার নির্দেশ দিয়েছেন আদালত।</p>
      <p>এই দু’জন হলেন মানি লন্ডারিং মামলার তিন নম্বর আসামি অলিপ কুমার বিশ্বাস ও সাত নম্বর আসামি মাসুদ রহমান ওরফে তাজুল। বুধবার  (২০ নভেম্বর) ঢাকা মহানগর দায়রা জজ আদালতের সিনিয়র স্পেশাল জজ অলিপ ও মাসুদের নগদ টাকা ও জমি বাজেয়াপ্ত করার নির্দেশনা দেন। এর আগে গত ৩ নভেম্বর একই আদালত আরেক আসামি ইব্রাহীমের নড়াইলের একটি ডুপ্লেক্স বাড়ি ও খুলনার খালিশপুরের একটি ছয় তলা বাড়ি বাজেয়াপ্ত করার নির্দেশ দিয়েছিল।<br/>দেশজুড়ে প্রশ্নফাঁস নিয়ে হৈচৈ হওয়ার পর ২০১৭ সালের ১৯ অক্টোবর ঢাকা বিশ্ববিদ্যালয়ের দুই আবাসিক হলে অভিযান চালিয়ে মামুন ও রানা নামে দুই শিক্ষার্থীকে গ্রেফতার করে পুলিশের অপরাধ তদন্ত বিভাগ- সিআইডি। এ ঘটনায় পরদিন (২০ অক্টোবর, ২০১৭) শাহবাগ থানায় একটি মামলা দায়ের করা হয়। গ্রেফতার দুই শিক্ষার্থীর দেওয়া তথ্যের ভিত্তিতে প্রশ্নফাঁস চক্রের মূলহোতাসহ মোট ৪৭ জনকে গ্রেফতার করা হয়। আলোচিত এই চক্রটির মাস্টারমাইন্ড ছিল বিকেএসপির সহকারী পরিচালক অলিপ কুমার বিশ্বাস, ইব্রাহীম, মোস্তফা কামাল, হাফিজুর রহমান হাফিজ এবং তাজুল ইসলাম। সিআইডির তদন্তে প্রশ্নফাঁস চক্রের মূলহোতাদের অঢেল অবৈধ অর্থ-সম্পদের সন্ধানও পাওয়ার পর এসব স্থাবর-অস্থাবর সম্পদ বাজেয়াপ্ত করতে চলতি বছরের ৭ জানুয়ারি উত্তরা পশ্চিম থানায় মানিলন্ডারিং আইনে একটি মামলা দায়ের করা হয়।<br/>মামলাটির বর্তমান তদন্ত তদারক কর্মকর্তা সিআইডির বিশেষ পুলিশ সুপার মোস্তফা কামাল বলেন, ‘তদন্ত কর্মকর্তার আবেদনের পরিপ্রেক্ষিতে আরও দুই আসামির সম্পদ বাজেয়াপ্ত করার নির্দেশ দিয়েছেন আদালত। অন্যান্য আসামিদের বিষয়েও অনুসন্ধান চলছে। তাদেরও সম্পদ পাওয়া গেলে আদালতে বাজেয়াপ্ত করার আবেদন করা হবে।’<br/>তিনি বলেন, ‘অপরাধ করে অর্থ-সম্পদ করেও যে তা ধরে রাখা যায় না, সেই বার্তা সব অপরাধীর কাছে ছড়িয়ে দেওয়ার জন্য আমরা চেষ্টা করছি।’ <br/>আদালত ও সিআইডি সূত্রে জানা গেছে, প্রশ্নফাঁসের অভিযোগে নিয়মিত মামলার পাশাপাশি  আট  জনের বিরুদ্ধে সিআইডি যে মানি লন্ডারিং মামলা করেছিল, তার মধ্যে ছয়জনকে গ্রেফতার করে কারাগারে পাঠানো হয়েছিল। তবে তারা সবাই বর্তমানে জামিনে রয়েছে। বাকি দু’জন এখনও পলাতক রয়েছে। তাদের গ্রেফতারের জন্য অভিযান চালানো হচ্ছে।<br/>সংশ্লিষ্ট সূত্র জানায়, ২০১৫ থেকে ২০১৭ সালের বিভিন্ন সময়ে একটি চক্র বিভিন্ন বিশ্বিবিদ্যালয়ের ভর্তি পরীক্ষা, বাংলাদেশ ব্যাংক, কৃষি ব্যাংক, জনতা ব্যাংক, রূপালী ব্যাংক, সোনালী ব্যাংক ও  অগ্রণী ব্যাংকের অফিসার পদে, পরিসংখ্যান ব্যুরোর কম্পিউটার অপারেটর ও এমএলএসএস পদে, স্বাস্থ্য অধিদফতরের এমএলএসএস পদে, কৃষি উন্নয়ন করপোরেশনের কর্মকর্তা ও ক্যাশিয়ার, কৃষি সম্প্রসারণ অধিদফতরের উপ-সহকারী কৃষি কর্মকর্তা, ব্লক সুপারভাইজার পদে, পানি উন্নয়ন বোর্ডের তৃতীয় শ্রেণির নিয়োগের প্রশ্নপত্র ফাঁস করে ডিজিটাল ডিভাইসের মাধ্যমে বহু লোককে চাকরি পাইয়ে দিয়েছেন। এই চক্রের অন্যতম মূলহোতা ছিলেন অলিপ কুমার বিশ্বাস। তিনি বাংলাদেশ ক্রীড়া শিক্ষা প্রতিষ্ঠানের (বিকেএসপি) সহকারী পরিচালক হিসেবে কর্মরত ছিলেন। বিকেএসপিতে চাকরিরত অবস্থাতেই গত কয়েক বছর ধরে ঢাকা বিশ্ববিদ্যালয়সহ বিভিন্ন বিশ্ববিদ্যালয় এবং বিসিএসসহ বিভিন্ন চাকরির পরীক্ষার প্রশ্নফাঁসের বিশাল নেটওয়ার্ক গড়ে তুলেছিলেন।<br/>সিআইডি সূত্র জানায়, প্রশ্নফাঁস চক্রের অন্যতম প্রধান হোতা অলিপ কুমার বিশ্বাসের গ্রামের বাড়ি রাজবাড়ী জেলার জঙ্গল বালিয়াকান্দির পুষ আমলার সমাধীনগরে। সে নিজে একটি সিন্ডিকেট তৈরি করে প্রশ্নফাঁস ও ডিজিটাল ডিভাইসের মাধ্যমে সমাধান করে দিতো। তার নিজস্ব সিন্ডিকেটের সদস্য ছিল জাহাঙ্গীর আলম, প্রণয় পান্ডে, সৈয়দ শাকিল ও সাইদুর সাঈদ। অলিপ প্রশ্নফাঁসের মাধ্যমে বিপুল অর্থ-সম্পদের মালিক হয়েছেন। বিভিন্ন ব্যাংকে তার নিজের নামে ৫৮ লাখ ২৭ হাজার টাকার সন্ধান পেয়েছেন সিআইডির অনুসন্ধানকারী কর্মকর্তারা। এছাড়া, আরেক আসামি মাসুদ রহমান তাজুলের গ্রামের বাড়ি পাবনার আমিনপুর থানাধীন খানপুরায়। প্রশ্নফাঁসের মাধ্যমে সে গাজীপুরের সিটি করপোরেশন এলাকায় ৪ দশমিক ১২৫ কাঠা জমি কিনেছিল। আদালত দুজনেরই নগদ টাকা ও জমি বাজেয়াপ্ত করার নির্দেশ দিয়েছে।</p>
      <p>আরও পড়ুন:<br/><a href="http://www.banglatribune.com/others/news/583633/%E0%A6%AA%E0%A7%8D%E0%A6%B0%E0%A6%B6%E0%A7%8D%E0%A6%A8%E0%A6%AB%E0%A6%BE%E0%A6%81%E0%A6%B8-%E0%A6%95%E0%A6%B0%E0%A7%87-%E0%A6%AC%E0%A6%BF%E0%A6%B2%E0%A6%BE%E0%A6%B8%E0%A6%AC%E0%A6%B9%E0%A7%81%E0%A6%B2-%E0%A6%AC%E0%A6%BE%E0%A7%9C%E0%A6%BF-%E0%A6%86%E0%A6%A6%E0%A6%BE%E0%A6%B2%E0%A6%A4%E0%A7%87%E0%A6%B0-%E0%A6%A8%E0%A6%BF%E0%A6%B0%E0%A7%8D%E0%A6%A6%E0%A7%87%E0%A6%B6%E0%A7%87">প্রশ্নফাঁস করে বিলাসবহুল বাড়ি, আদালতের নির্দেশে ক্রোক</a></p>
      <p>
        <a href="http://www.banglatribune.com/others/news/583633/%E0%A6%AA%E0%A7%8D%E0%A6%B0%E0%A6%B6%E0%A7%8D%E0%A6%A8%E0%A6%AB%E0%A6%BE%E0%A6%81%E0%A6%B8-%E0%A6%95%E0%A6%B0%E0%A7%87-%E0%A6%AC%E0%A6%BF%E0%A6%B2%E0%A6%BE%E0%A6%B8%E0%A6%AC%E0%A6%B9%E0%A7%81%E0%A6%B2-%E0%A6%AC%E0%A6%BE%E0%A7%9C%E0%A6%BF-%E0%A6%86%E0%A6%A6%E0%A6%BE%E0%A6%B2%E0%A6%A4%E0%A7%87%E0%A6%B0-%E0%A6%A8%E0%A6%BF%E0%A6%B0%E0%A7%8D%E0%A6%A6%E0%A7%87%E0%A6%B6%E0%A7%87"> </a>
      </p>
      <p>
        <a href="http://www.banglatribune.com/others/news/583633/%E0%A6%AA%E0%A7%8D%E0%A6%B0%E0%A6%B6%E0%A7%8D%E0%A6%A8%E0%A6%AB%E0%A6%BE%E0%A6%81%E0%A6%B8-%E0%A6%95%E0%A6%B0%E0%A7%87-%E0%A6%AC%E0%A6%BF%E0%A6%B2%E0%A6%BE%E0%A6%B8%E0%A6%AC%E0%A6%B9%E0%A7%81%E0%A6%B2-%E0%A6%AC%E0%A6%BE%E0%A7%9C%E0%A6%BF-%E0%A6%86%E0%A6%A6%E0%A6%BE%E0%A6%B2%E0%A6%A4%E0%A7%87%E0%A6%B0-%E0%A6%A8%E0%A6%BF%E0%A6%B0%E0%A7%8D%E0%A6%A6%E0%A7%87%E0%A6%B6%E0%A7%87"> </a>
      </p>
      <footer>/এপিএইচ/</footer>
    </article>
  </body>
</html>