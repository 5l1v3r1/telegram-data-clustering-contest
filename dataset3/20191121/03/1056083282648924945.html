<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919315/%D9%BE%D8%A7%D8%B3%D8%AE-%D9%BE%D8%B1%D9%88%D9%81%D8%B3%D9%88%D8%B1-%D8%B1%D8%B6%D8%A7-%D8%A8%D9%87-%D8%B3%D9%88%D8%A7%D9%84%DB%8C-%D8%AF%D8%B1%D8%A8%D8%A7%D8%B1%D9%87-%D9%85%D9%87%D8%A7%D8%AC%D8%B1%D8%AA-%D8%A8%DB%8C%D8%B4-%D8%A7%D8%B2-%DB%B5%DB%B0-%D8%B3%D8%A7%D9%84%D9%87-%D8%AE%D9%88%D8%AF-%D8%A7%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-21T03:54:00+00:00"/>
    <meta property="og:title" content="پاسخ پروفسور رضا به سوالی درباره مهاجرت بیش از ۵۰ ساله خود از ایران"/>
    <meta property="og:description" content="مولف کتاب «نگاهی بر زندگی و آثار پروفسور فضل‌الله رضا» با تاکید بر این‌که پروفسور رضا در پاسخ به این سوال که چرا علی‌رغم علاقه به ایران و فرهنگ ایرانی غرب را برای زندگی انتخاب کرد، گفت: من هر روز با سعدی، حافظ و فردوسی از طریق آثارشان همنشین بودم و روزی نبود که ارتباطی با ایرانیان فرهیخته نداشته باشم اما غرب را به دلیل امکانات علمی برای زندگی برگزیدم."/>
  </head>
  <body>
    <article>
      <h1>پاسخ پروفسور رضا به سوالی درباره مهاجرت بیش از ۵۰ ساله خود از ایران</h1>
      <address><time datetime="2019-11-21T03:54:00+00:00">21 Nov 2019, 03:54</time> by <a rel="author">طاهره مرادی</a></address>
      <p>مولف کتاب «نگاهی بر زندگی و آثار پروفسور فضل‌الله رضا» با تاکید بر این‌که پروفسور رضا در پاسخ به این سوال که چرا علی‌رغم علاقه به ایران و فرهنگ ایرانی غرب را برای زندگی انتخاب کرد، گفت: من هر روز با سعدی، حافظ و فردوسی از طریق آثارشان همنشین بودم و روزی نبود که ارتباطی با ایرانیان فرهیخته نداشته باشم اما غرب را به دلیل امکانات علمی برای زندگی برگزیدم.</p>
      <p><b>هادی قلی‌زاده مولف کتاب «نگاهی بر زندگی و آثار پروفسور فضل‌الله رضا» در تشریح شخصیت علمی و اخلاقی این پروفسور به ایسنا </b>گفت: من این کتاب را حدود ۹ سال پیش در خصوص زندگی علمی، اخلاقی و همچنین آثاری که پروفسور رضا داشتند تالیف کردم و به جهت تالیف این کتاب نیز ارتباط تنگاتنگی با ایشان داشتم و این کتاب حاصل بیش از ۳۰ ملاقات حضوری و گپ و گفت چندین ساعته با ایشان می‌باشد.</p>
      <p>وی در ادامه تاکید کرد: پروفسور رضا بعد از انتشار این کتاب بسیار از آن راضی بودند و از این‌که در خصوص وی کتابی تالیف شده است  قدردانی نمودند و حتی محتویات این کتاب توسط این پروفسور تایید شده است.</p>
      <p>مدرس دانشگاه گیلان همچنین در خصوص شخصیت علمی این استاد خاطر نشان کرد: او یکی از برجسته‌ترین و بزرگترین دانشمندان ایران در جهان بوده و از مفاخر ایران در دوره قبل و بعد انقلاب به شمار می‌رود، اما اگر بخواهم نکته‌ای در خصوص خصوصیات اخلاقی پروفسور رضا بگویم آن این است که ایشان بسیار فردی بسیار مبادی آداب بودند و در رفتارهای شخصی کوچکترین خصوصیات رفتاری را مدنظر قرار می‌دادند که این نشان‌دهنده شخصیت والا و ادب این دانشمند محسوب می‌شوند.</p>
      <p>به گفته رییس بنیاد خیرین دانشگاه گیلان، پروفسور رضا علاوه بر این‌که شخصیت علمی بسیار بالایی داشتند و در بزرگترین دانشگاه‌های بزرگ دنیا نظیر هاروارد تدریس می‌کردند و جزو نظریه‌پردازان بزرگ تئوری اطلاعات به شمار می‌رفتند، در عین حال بر زوایای فرهنگ و ادبیات ایرانی تسلط بسیار بالایی را داشتند به گونه‌ای که وقتی با او وارد صحبت می‌شدیم گویی او دکترای زبان و ادبیات فارسی دارد و با فرهیختگان علم و ادب ایران نظیر فردوسی و سعدی عجین بوده، به گونه‌ای که جنبه فرهنگی او معادل ویژگی علمی او زبانزد بوده است.</p>
      <p>قلی‌زاده همچنین خاطر نشان کرد: جمله‌ای که هرگز از پروفسور رضا فراموش نخواهم کرد این است که یکبار از ایشان سوال کردم که با این همه عشق و علاقه به فرهنگ و ادب ایران چگونه بیش از ۵۰ سال غرب را برای زندگی انتخاب کرده‌اید؟ پاسخ ایشان به سوالم بسیار جالب بود و آن این است که درست است که من به خاطر امکانات علمی سال‌ها در غرب زندگی کردم، اما در این مدت هیچ وقت از ایران و ایرانی جدا نبودم و هر روز با حافظ، سعدی و فردوسی از طریق آثارشان همنشین بودم؛ ضمن این‌که روزی نبود که با ایرانیان فرهیخته صحبتی نداشته باشم.</p>
      <p>وی همچنین در خصوص هدف از تالیف کتاب در خصوص زندگینامه پروفسور رضا نیز اظهار کرد: از آنجایی که پروفسور رضا دانشمند ایرانی مقیم خارج بعد از سال‌ها به زادگاه خود در رشت آمدند من ملاقاتی در دانشگاه گیلان با ایشان داشتم و دیداری در این دانشگاه اتفاق افتاد که این دیدار منجر شد که ایشان مدرسه‌ دبیرستان دخترانه را با نام خود در شهرستان سیاهکل احداث کند. این دیدار همچنین موجب شد که من به فکر تالیف کتاب در مورد ایشان بیفتم.</p>
      <p>رییس بنیاد خیرین دانشگاه گیلان در پایان از اهدای هدایای نقدی نمادین پروفسور رضا به بنیاد خیرین دانشگاه گیلان خبر داد و گفت: وقتی این بنیاد تاسیس شد از ایشان خواستیم به عنوان نمادین کمکی را به این بنیاد داشته باشند که البته مبلغ قابل توجهی از سوی پروفسور رضا به این بنیاد واریز شد که این مبلغ به عنوان اولین مبلغ واریزی به بنیاد محسوب شد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082919242/%D8%AC%D9%85%D9%84%D8%A7%D8%AA-%D8%A8%D9%87-%DB%8C%D8%A7%D8%AF%D9%85%D8%A7%D9%86%D8%AF%D9%86%DB%8C-%D9%BE%D8%B1%D9%88%D9%81%D8%B3%D9%88%D8%B1-%D8%B1%D8%B6%D8%A7-%D8%AF%D8%B1-%D8%A2%D8%AE%D8%B1%DB%8C%D9%86-%D8%AD%D8%B6%D9%88%D8%B1%D8%B4-%D8%AF%D8%B1-%D8%A7%DB%8C%D8%B1%D8%A7%D9%86"/>
        <a href="https://www.isna.ir/news/98082919184/%D8%A7%D8%B2-%D8%AD%D8%B6%D9%88%D8%B1-%D8%AF%D8%B1-%D8%AC%D8%B4%D9%86-%DB%B1%DB%B0%DB%B0-%D8%B3%D8%A7%D9%84%DA%AF%DB%8C-%D8%AA%D8%A7-%D8%B1%D9%88%D8%A7%D9%86%D9%87-%D8%B4%D8%AF%D9%86-%D8%A8%D9%87-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%A8%D9%87-%D8%AF%D9%84%DB%8C%D9%84-%D8%A2%D9%84%D9%88%D8%AF%DA%AF%DB%8C"/>
        <a href="https://www.isna.ir/news/98082919281/%D8%A7%D9%82%D8%AF%D8%A7%D9%85%D8%A7%D8%AA-%D9%85%D9%87%D9%85-%D9%BE%D8%B1%D9%81%D8%B3%D9%88%D8%B1-%D8%B1%D8%B6%D8%A7-%D8%AF%D8%B1-%D8%B2%D9%85%DB%8C%D9%86%D9%87-%D9%85%DB%8C%D8%AF%D8%A7%D9%86-%D8%AF%D8%A7%D8%AF%D9%86-%D8%A8%D9%87-%D8%AC%D9%88%D8%A7%D9%86%D8%A7%D9%86-%D9%88-%D8%A7%DB%8C%D8%AC%D8%A7%D8%AF"/>
        <a href="https://www.isna.ir/news/98082919292/%D8%A7%D9%86%D8%AA%D8%B8%D8%A7%D8%B1-%D9%BE%D8%B1%D9%88%D9%81%D8%B3%D9%88%D8%B1-%D8%B1%D8%B6%D8%A7-%D8%A7%D8%B2-%D9%85%D8%B3%D8%A6%D9%88%D9%84%D8%A7%D9%86-%D9%88-%D8%AC%D8%A7%D9%85%D8%B9%D9%87-%D8%B9%D9%84%D9%85%DB%8C-%DA%A9%D8%B4%D9%88%D8%B1"/>
        <a href="https://www.isna.ir/news/98082919088/%D9%BE%D8%B1%D9%88%D9%81%D8%B3%D9%88%D8%B1-%D8%B1%D8%B6%D8%A7-%D8%AF%D8%B1%DA%AF%D8%B0%D8%B4%D8%AA"/>
      </related>
    </article>
  </body>
</html>