<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/gyvenimas/seimo-rumuose-atsirado-siuolaikiska-poilsio-erdve-darbuotojams/"/>
    <meta property="og:site_name" content="Made in vilnius"/>
    <meta property="article:published_time" content="2019-11-21T03:00:00+00:00"/>
    <meta property="og:title" content="Seimo rūmuose atsirado šiuolaikiška poilsio erdvė darbuotojams"/>
    <meta property="og:description" content="Seimo rūmuose dirbantys darbuotojai turi šiuolaikišką erdvę, kurioje galės papietauti, pailsėti ir pabendrauti. Trečiadienį Seimo I rūmuose atverta nauja erdvė Seimo kanceliarijos darbuotojams ir visiems Seime dirbantiems. Ši atvira erdvė įrengta buvusios valgyklos patalpose. „Kurdami šį kambarį atsižvelgėme į kitų valstybės institucijų gerąją praktiką. Naujai atverta erdvė yra daugiafunkcė, joje..."/>
  </head>
  <body>
    <article>
      <h1>Seimo rūmuose atsirado šiuolaikiška poilsio erdvė darbuotojams</h1>
      <address><time datetime="2019-11-21T03:00:00+00:00">21 Nov 2019, 03:00</time> by <a rel="author">ELTA</a></address>
      <p>Seimo rūmuose dirbantys darbuotojai turi šiuolaikišką erdvę, kurioje galės papietauti, pailsėti ir pabendrauti.</p>
      <p>Trečiadienį Seimo I rūmuose atverta nauja erdvė Seimo kanceliarijos darbuotojams ir visiems Seime dirbantiems. Ši atvira erdvė įrengta buvusios valgyklos patalpose.</p>
      <p>„Kurdami šį kambarį atsižvelgėme į kitų valstybės institucijų gerąją praktiką. Naujai atverta erdvė yra daugiafunkcė, joje galima ir dirbti, ir pailsėti, ji pritaikyta darbuotojų pietų pertraukoms, susitikimams ar vidiniams renginiams. Siekiame tobulinti idėjų ir žinių dalijimosi praktiką, tad šioje erdvėje galės susitikti ir pabendrauti paprastai atskiruose kabinetuose dirbantys kolegos“, – sako Seimo kanclerė Daiva Raudonienė.</p>
      <p>Poilsio pertraukoms skirtos erdvės poreikį yra pateikusios ir darbuotojų profsąjungos, prašydamos kurti geresnę darbuotojų bendravimo kultūrą. Kuriant šiuolaikišką darbo aplinką siekiama patenkinti poilsio ir socialinius poreikius, kurie didina darbuotojų produktyvumą ir motyvaciją.</p>
      <p>„Džiaugiuosi, kad pagaliau ir Seime turime šiuolaikišką erdvę, kurioje galės rinktis ir bendrauti kolegos, atliekantys skirtingo pobūdžio darbus. Manau, tai gerins atmosferą Seimo kanceliarijoje, padės išvengti monotonijos. Geresnės darbo sąlygos taip pat vienas iš būdų institucijoms konkuruoti dėl kvalifikuotų darbuotojų“, – sako Seimo pirmininko pavaduotojas Arvydas Nekrošius.</p>
      <p>Naujai įrengta erdvė – pirmoji tokio pobūdžio patalpa Seimo rūmuose darbuotojams. Seimo kanceliarijoje dirba daugiau kaip 900 darbuotojų.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>1 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/gyvenimas/atsinaujinancios-istorines-rasu-kapines-pasiruosusios-priimti-sukilimo-vadus/"/>
        <a href="https://madeinvilnius.lt/naujienos/gyvenimas/vilniaus-meras-susitiko-su-policijos-generaliniu-komisaru-daugiausiai-demesio-skirta-eismo-saugumo-klausimams/"/>
        <a href="https://madeinvilnius.lt/naujienos/gyvenimas/prodiusere-rasa-miskinyte-dokumentinis-lietuvos-kinas-tampa-vis-zinomesnis-europoje/"/>
        <a href="https://madeinvilnius.lt/naujienos/gyvenimas/vilniaus-pataisos-namai-pertvarkomi-i-modernu-tardymo-izoliatoriu/"/>
        <a href="https://madeinvilnius.lt/naujienos/gyvenimas/penktadieni-vilniuje-vyks-1863-1864-m-sukilimo-vadu-ir-dalyviu-valstybines-laidotuves/"/>
        <a href="https://madeinvilnius.lt/naujienos/gyvenimas/prezidentas-pasveikino-nacionaline-martyno-mazvydo-biblioteka-simtmecio-proga/"/>
      </related>
    </article>
  </body>
</html>