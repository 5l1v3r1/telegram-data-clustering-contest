<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685596/h-apantisi-tou-dragasaki-sti-nd-gia-to-elachisto-engyimeno-eisodi"/>
    <meta property="og:site_name" content="enikos.gr"/>
    <meta property="article:published_time" content="2019-11-21T03:38:00+00:00"/>
    <meta property="og:title" content="H απάντηση του Δραγασάκη στη ΝΔ για το ελάχιστο εγγυημένο εισόδημα"/>
    <meta property="og:description" content="Διαπραγματευθήκαμε σκληρά και πετύχαμε η εδραίωση του Κοινωνικού Εισοδήματος Αλληλεγγύης να μην προέρχεται από κατάργηση άλλων μέσων κοινωνικής πολιτικής, τόνισε ο κ. Δραγασάκης..."/>
  </head>
  <body>
    <article>
      <h1>H απάντηση του Δραγασάκη στη ΝΔ για το ελάχιστο εγγυημένο εισόδημα</h1>
      <address>
        <time datetime="2019-11-21T03:38:00+00:00">21 Nov 2019, 03:38</time>
      </address>
      <p>Για «θράσος και ψέματα» της <a href="https://www.enikos.gr/politics/685345/piges-nd-kata-syriza-gia-ti-syntagmatiki-katochyrosi-tou-elachist%CE%9D%CE%94">ΝΔ</a> σχετικά με το ελάχιστο εγγυημένο εισόδημα, κάνει λόγο ο Γιάννης Δραγασάκης σε δήλωσή του.</p>
      <p>Ο βουλευτής του ΣΥΡΙΖΑ, παραθέτει «τρεις αλήθειες» στα όσα υποστήριξε η ΝΔ.</p>
      <p>Ειδικότερα, ως προς το ποιος υπερασπίστηκε και ποιος πολέμησε το εγγυημένο εισόδημα, τονίζει ότι «το 2001 ο Συνασπισμός της Αριστεράς και της Προόδου πρότεινε τη συνταγματική κατοχύρωση δικαιώματος "για ένα ελάχιστο εισόδημα και πέραν αυτού δικαίωμα για αξιοπρεπή διαβίωση και κοινωνική ασφάλιση"», ενώ «το ΠΑΣΟΚ και η ΝΔ την απέρριψαν». Το 2005, προσθέτει, με εισηγητή τον ίδιο, η Κοινοβουλευτική Ομάδα του ΣΥΡΙΖΑ υπέβαλε πρόταση νόμου για τη θεσμοθέτηση ενός "εγγυημένου εισοδήματος για την αντιμετώπιση της ακραίας φτώχειας», ενώ «η ΝΔ, μαζί με το ΠΑΣΟΚ, την απέρριψε».</p>
      <p>Αναφορικά με το ρόλο του εγγυημένου εισοδήματος ως αποκλειστικού εργαλείου ή ως ενός από τα μέσα ενός ευρύτερου πλέγματος άσκησης κοινωνικής πολιτικής, ο κ. Δραγασάκης σημειώνει ότι για τον ΣΥΡΙΖΑ το ελάχιστο εγγυημένο εισόδημα είναι ένα από τα όπλα καταπολέμησης της ακραίας φτώχειας και του αποκλεισμού και πως γι' αυτό θεσμοθέτησε, μεταξύ άλλων, «το Κοινωνικό Εισόδημα Αλληλεγγύης για εκατοντάδες χιλιάδες συμπολίτες μας, με σκοπό την αντιμετώπιση και της ανθρωπιστικής κρίσης». «Παράλληλα όμως αναπτύξαμε μια ολόκληρη βεντάλια στοχευμένων κοινωνικών πολιτικών. Γι' αυτό, σε πολύ δύσκολα χρόνια, εμείς διαπραγματευθήκαμε σκληρά &amp; πετύχαμε η εδραίωση του ΚΕΑ να μην προέρχεται από κατάργηση άλλων μέσων κοινωνικής πολιτικής, κάτι που η ΝΔ είχε αποδεχθεί πλήρως», σημειώνει.</p>
      <p>«Αρκεί η εγγύηση ενός ελάχιστου εισοδήματος;», ρωτά και απαντά «Όχι», προσθέτοντας ότι «και σ' αυτό διαφέρουμε ριζικά από τη ΝΔ που εμμένει στο στενό ορισμό του εισοδήματος. Γι' αυτό άλλωστε και από το 2001 μιλούσαμε συνολικά για δικαίωμα σε ευρύτερα αγαθά, που προϋποθέτουν αλλά υπερβαίνουν το εισόδημα». «Μιλούσαμε και μιλάμε για δικαίωμα του πολίτη στην αξιοπρεπή διαβίωση και στα μέσα που την εξασφαλίζουν», τονίζει.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685556/syriza-oi-exangelies-tis-kyvernisis-epivevaionoun-to-bachalo-pou-%0A%20%20%20%20%0A"/>
        <a href="http://www.enikos.gr/politics/685480/aporrifthike-i-enstasi-antisyntagmatikotitas-tou-syriza-i-paremva%0A%20%20%20%20%0A"/>
        <a href="http://www.enikos.gr/politics/685260/allazoun-oi-taftotites%0A%20%20%20%20%0A"/>
        <a href="http://www.enikos.gr/politics/685373/mitsotakis-katochyronoume-syntagmatika-to-elachisto-engyimeno-eis%0A%20%20%20%20%0A"/>
        <a href="http://www.enikos.gr/politics/685345/piges-nd-kata-syriza-gia-ti-syntagmatiki-katochyrosi-tou-elachist%0A%20%20%20%20%0A"/>
        <a href="http://www.enikos.gr/politics/685273/barkas-ston-realfm-978-otan-ena-koryfaio-stelechos-tis-kyvernisis%0A%20%20%20%20%0A"/>
        <a href="http://www.enikos.gr/politics/685261/pierrakakis-ston-realfm-978-stochos-mas-na-meiosoume-tis-oures-ka%0A%20%20%20%20%0A"/>
        <a href="http://www.enikos.gr/politics/685126/tzanakopoulos-vathia-neosyntiritiki-i-protasi-tis-nd-gia-tin-eklo%0A%20%20%20%20%0A"/>
        <a href="http://www.enikos.gr/politics/685096/stylianidis-eimaste-etoimoi-na-syzitisoume-gia-laiki-nomothetiki-%0A%20%20%20%20%0A"/>
      </related>
    </article>
  </body>
</html>