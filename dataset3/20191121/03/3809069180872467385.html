<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/volleyball/volley-league/article/1416933/olympiakos-paok-sto-renti-o-protos-imitelikos-toy-ligk-kap"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T03:19:01+00:00"/>
    <meta property="og:title" content="Ολυμπιακός - ΠΑΟΚ: Στο Ρέντη ο πρώτος ημιτελικός του Λιγκ Καπ"/>
    <meta property="og:description" content="To μεγάλο ντέρμπι μεταξύ του Ολυμπιακού και του Π.Α.Ο.Κ. ξεχωρίζει στους πρώτους ημιτελικούς του Λιγκ Καπ Νίκος Σαμαράς. (Μελίνα Μερκούρη Ρέντη, Α΄ημιτελικός, 21/11, 18.00, EΡΤ Sports, Διαιτητές: Γεροθόδωρος, Βουδούρης)."/>
  </head>
  <body>
    <article>
      <h1>Ολυμπιακός - ΠΑΟΚ: Στο Ρέντη ο πρώτος ημιτελικός του Λιγκ Καπ</h1>
      <h2>To μεγάλο ντέρμπι μεταξύ του Ολυμπιακού και του Π.Α.Ο.Κ. ξεχωρίζει στους πρώτους ημιτελικούς του Λιγκ Καπ Νίκος Σαμαράς. (Μελίνα Μερκούρη Ρέντη, Α΄ημιτελικός, 21/11, 18.00, EΡΤ Sports, Διαιτητές: Γεροθόδωρος, Βουδούρης).</h2>
      <address><time datetime="2019-11-21T03:19:01+00:00">21 Nov 2019, 03:19</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Πέρασαν 17 ημέρες από την αναμέτρηση των δύο ομάδων στην πρεμιέρα του πρωταθλήματος όπου οι «ερυθρόλευκοι» νίκησαν 3-0 και την Πέμπτη θα μονομαχήσουν και για την δεύτερη διοργάνωση της ΕΣΑΠ.</p>
      <p>Ο Ολυμπιακός προέρχεται από τη νίκη στη Σύρο επί του Φοίνικα την Κυριακή και δείχνει σε άριστη κατάσταση. Οι «ερυθρόλευκοι» έχουν 6 τίτλους στο θεσμό και οι πέντε είναι συνεχόμενοι τα τελευταία χρόνια.</p>
      <p>Ο Ισπανός προπονητής του Ολυμπιακού Φερνάντο Μουνιόθ Μπενίτεθ ενόψει της αναμέτρησης με τον ΠΑΟΚ δήλωσε στο olympiacossfp.gr τα εξής: «Επιστρέφουμε στις υποχρεώσεις στο Λιγκ Καπ για να παίξουμε με τον ΠΑΟΚ στην έδρα μας. Eίμαστε πολύ συγκεντρωμένοι για να δώσουμε στους οπαδούς μας ένα καλό παιχνίδι κόντρα στον ΠΑΟΚ. Σε καμία περίπτωση δεν αποσπάται η προσοχή μας από την παραφιλολογία που επικρατεί για την κατάσταση στην οποία βρίσκεται ο αντίπαλό μας σχετικά με τις απουσίες του. Εμείς θα συνεχίσουμε να βελτιωνόμαστε και να παραμένουμε συγκεντρωμένοι στους στόχους μας».</p>
      <p>Ο Τσέχος διαγώνιος του Ολυμπιακού Mίχαλ Φίνγκερ ανέφερε με τη σειρά του: «Η ομάδα μας βρίσκεται σε καλή κατάσταση όπως έδειξε στο τελευταίο παιχνίδι του πρωταθλήματος. Τώρα μπροστά μας έχουμε το Λιγκ Καπ και το παιχνίδι με τον ΠΑΟΚ τον οποίο αντιμετωπίσαμε ήδη μια φορά φέτος στην πρεμιέρα του πρωταθλήματος. Θα αγωνιστούμε με απόλυτη συγκέντρωση και στόχο τη νίκη αφού θέλουμε να αποκτήσουμε το προβάδισμα για την πρόκριση στους τελικούς του Λιγκ Καπ».</p>
      <p>Ο ΠΑΟΚ θα αγωνιστεί με διαγώνιο τον Σωτήρη Σωτηρίου καθώς ο Κουβανός Άλμπο όπως και ο συμπατριώτης του Σαντοβάλ αποχώρησαν από την ομάδα και ο νεαρός Αλέξανδρος Μπούτος τραυματίστηκε στο πέλμα και θα μείνει εκτός προπονήσεων 10 ημέρες.</p>
      <p>Aπό τα πρόσωπα του αγώνα είναι ο λίμπερο του ΠΑΟΚ Γιώργος Στεφάνου που μέχρι το Μάιο ήταν στον Ολυμπιακό και πέρυσι πανηγύρισε την κατάκτηση του Λιγκ Καπ Νίκος Σαμαράς. «Είναι ο πρώτος ημιτελικός της σεζόν, όπου πάμε να διεκδικήσουμε ένα θετικό αποτέλεσμα αλλα κυρίως να παρουσιαστούμε βελτιωμένοι σε κομμάτια του παιχνιδιού που δουλεύουμε καθημερινά. Οσο για την επιστροφή μου σαν αντίπαλος του Ολυμπιακού στο γήπεδο του Ρέντη είναι κάτι που δεν συμβαίνει για πρώτη φορά αφού στο παρελθόν έχω βρεθεί πολλάκις σε αυτή τη θέση», δήλωσε ο Στεφάνου.</p>
      <p>Ο λίμπερο του δικεφάλου, Δημήτρης Κωνσταντινίδης, δήλωσε: «Σκοπός μας, ξεκάθαρα, είναι η πρόκριση στον τελικό της διοργάνωσης, καθώς είναι ένας από τους τρεις εγχώριους στόχους της ομάδας. Πλέον, γνωρίζουμε καλύτερα τους αντιπάλους μας και καθημερινά στη προπόνηση δουλεύουμε πάνω σε κομμάτια του παιχνιδιού τους, έτσι ώστε να είμαστε καλά διαβασμένοι και να μπορέσουμε να πετύχουμε μια πολύ σημαντική νίκη».</p>
      <p>Αυτή είναι η 5η φορά που ο Ολυμπιακός και ο ΠΑΟΚ θα αναμετρηθούν για το Λιγκ Καπ Νίκος Σαμαράς και η δεύτερη συνεχόμενη σε ημιτελικό. Ο Ολυμπιακός έχει 4 νίκες σε ισάριθμους αγώνες.</p>
    </article>
  </body>
</html>