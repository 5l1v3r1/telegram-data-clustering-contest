<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/netiketais-sprendimais-stebinanti-paroda-ragina-neismesti-nereikalingu-daiktu/"/>
    <meta property="og:site_name" content="Made in vilnius"/>
    <meta property="article:published_time" content="2019-11-21T03:45:00+00:00"/>
    <meta property="og:title" content="Netikėtais sprendimais stebinanti paroda ragina neišmesti nereikalingų daiktų"/>
    <meta property="og:description" content="Kaip iš nieko sukurti žaidimą ar žaislą, kurio už jokius pinigus nenusipirksi parduotuvėje? Iki lapkričio 30 dienos Vilniaus apskrities Adomo Mickevičiaus viešojoje bibliotekoje veikia aplinkosauginės iniciatyvos „Kita forma“ konkurso paroda. Joje įvairaus amžiaus vaikai ir jaunuoliai iš nereikalingų medžiagų ir atliekų sukūrė stebinančių eksponatų, skirtų papuošti namus arba žaisti. Apie..."/>
  </head>
  <body>
    <article>
      <h1>Netikėtais sprendimais stebinanti paroda ragina neišmesti nereikalingų daiktų</h1>
      <address><time datetime="2019-11-21T03:45:00+00:00">21 Nov 2019, 03:45</time> by <a rel="author">Made in Vilnius</a></address>
      <p>Kaip iš nieko sukurti žaidimą ar žaislą, kurio už jokius pinigus nenusipirksi parduotuvėje? Iki lapkričio 30 dienos Vilniaus apskrities Adomo Mickevičiaus viešojoje bibliotekoje veikia aplinkosauginės iniciatyvos „Kita forma“ konkurso paroda. Joje įvairaus amžiaus vaikai ir jaunuoliai iš nereikalingų medžiagų ir atliekų sukūrė stebinančių eksponatų, skirtų papuošti namus arba žaisti. Apie pačias netikėčiausias antrinių žaliavų panaudojimo galimybes kalbamės su „Kita forma“ projektų vadove Liepa Vaitkevičiūte.</p>
      <p>Kur dėti kamštelius nuo butelių? O nereikalingas medžiagų skiautes, pakavimo dėžes, ištrūkusią sagą ar siūlų likučius? STOP! Tik jokiu būdu neskubėkite išmesti. Truputis kūrybiškumo ir pastangų – šių dviejų komponentų reikia, kad iš niekam nereikalingų atliekų būtų sukurtas naujas daiktas. Pasirodo, nereikalingi daiktai gali virsti kėdėmis, papuošalais, bičių aviliais, paltais, žaislais ir kitais originaliais kūriniais. Jau septintą kartą organizuojamo konkurso „Kita forma“ dalyviai šiemet vėl nustebino organizatorius, o atėjusiusieji į geriausių darbų parodą Vilniaus apskrities Adomo Mickevičiaus viešojoje bibliotekoje aikčioja, kaip iš nieko galima sukurti tokių gražių ir naudingų dalykų. Konkurse dalyvauja skirtingo amžiaus vaikai ir jaunuoliai – nuo darželinukų iki amatų mokyklų jaunuolių. Visi darbai skirstomi į keturias amžiaus grupes: ikimokyklinukus, 1-4 klasių mokinius, 5-8 klasių mokinius ir 9-12 klasių mokinius.</p>
      <p>Konkurso tikslas – parodyti, jog eko dizainas, antrinis daiktų ar atliekų panaudojimas gali tapti neatsiejama mūsų kasdienybės dalimi ir yra daug patrauklesnis nei dažnas iš mūsų pagalvoja. Kaip sako projektų vadovė Liepa Vaitkevičiūtė, kiekvienais metais konkursas būna vis kitoks, tačiau dažnai galima pastebėti metų tendenciją, tarkime, sukuriama daug šviestuvų, paveikslų ar aksesuarų: „Šiais metais konkursas skiriasi iš esmės, kadangi laukėme darbų dviejose kategorijose: eko objektų ir žaidimų. Eko objektai – tai bet kokie objektai, galintys papuošti mūsų namus ar mokymo įstaigas, įvairūs kūrybiniai sumanymai, kuriems naudojamos antrinės žaliavos, na, o žaidimai turi atlikti papildomą funkciją – suteikti gerų akimirkų arba palengvinti mokymosi procesą ugdymo įstaigose“.</p>
      <figure>
        <img src="https://cdn3.hellovilnius.lt/wp-content/uploads/2019/11/%C5%A0viestuvas-i%C5%A1-pistacij%C5%B3.-Ankstesni%C5%B3-konkurs%C5%B3-darbas.jpg"/>
      </figure>
      <h3>Skaitliukai iš medžio šakų ir kaštonų</h3>
      <p>Konkurse dalyvaujantys auksarankiai darbus kūrė iš pačių skirtingiausių medžiagų. „Tikrai dažnai tai yra popierius ar kartonas, tačiau tai nestebina, nes mokyklose ši medžiaga labai dažnai sutinkama. Šiemet turime gana daug medžio ir tekstilės darbų. Plastikas, nors jo pasaulyje sunaudojama daugiausiai, mūsų konkurse nelabai populiarus, nes jį sunku perdirbti, kad būtų patrauklus ir galėtų virsti nauja forma, o be to, mūsų konkursas skatina mažinti plastiko atsiradimą mūsų namuose apskritai, tad kūrinių, kuriuose būtų panaudotas vienkartinis plastikas, prašėme nesiųsti“, – sako Liepa Vaitkevičiūtė.</p>
      <p>Pašnekovė prisimena ir labiausiai ją nustebinusius eksponatus: „Pirmajame konkurse buvo sukurta į lagaminą susilankstanti kėdė, kitą kartą mane maloniai nustebino valgiui skirtų šakučių virsmas į plaukų papuošalus – sages, turėjome įspūdingų iš senų laikraščių pagamintų paveikslų rėmų, nuostabių staliukų iš variklių mechanizmų… Man labai patiko idėja pistacijų lukštus panaudoti šviestuvo puošybai. Per tiek metų stebinančių darbų buvo išties daug, neįmanoma visų išvardyti“.</p>
      <figure>
        <img src="https://cdn1.hellovilnius.lt/wp-content/uploads/2019/11/2019-met%C5%B3-darb%C5%B3-paroda.jpg"/>
      </figure>
      <h3>Aktyvumas didesnis mažuose miesteliuose</h3>
      <p>Konkurse dalyvauja žmonės iš visos Lietuvos, tačiau aktyvesni yra mažesnių miestelių gyventojai, na, ir Vilniaus miestas. „Išskirti nieko nesinori, tačiau turime mokytojų ir auklėtojų, kurios rūpinasi, kad kasmet gautume darbų iš mokyklų, kuriose jos dirba. Kartais mokytojos dirba keliose ugdymo įstaigose skirtinguose miesteliuose ir juose stengiasi mokyti vaikus tvaraus gyvenimo būdo, tausojimo, antrinio žaliavų panaudojimo. Tuomet šis konkursas labai padeda, nes vaikams atsiranda stimulas praktiškai panaudoti įgytas žinias“, – sako „Kita forma“ projektų vadovė.</p>
      <p>Dar vienas dalykas džiugina organizatorius – tai, kad konkurse dalyvaujama ne dėl prizų, o dėl pačios aplinkos tausojimo idėjos. „Tiesą sakant, nebuvo metų, kad kviesdami į konkursą iš anksto pasakytume, ką gaus laimėtojai, tad manome, jog vis dėlto dalyvius taukia tvarumo ir atsakingo vartojimo idėja bei galimybė kažką sukurti iš nieko. Prizas, kuris pastaraisiais metais būna ne kokia nors prekė, o edukacija ar pramoga, yra tik papildomas džiuginantis elementas prie viso malonumą teikiančio proceso“, – tvirtina Liepa.</p>
      <h3>Konkurso finalas – atviras visiems festivalis</h3>
      <p>Paskutinį lapkričio šeštadienį 11-15 val. „Kita forma“ kviečia į bibliotekoje vyksiantį festivalį. Jame ne tik paaiškės ir bus apdovanojami konkurso laimėtojai, bet ir vyks dirbtuvės: atėjusieji kviečiami ruoštis Kalėdoms ir kurti dovanėles, dekoracijas, mielus daiktelius bei paskutinės minutės advento kalendorius. Organizatoriai pasiūlys įvairių veiklų ir žaidimų, kurie ne tik pralinksmins, bet ir padės susipažinti su aplinkosauga, tvarumu ir antriniu medžiagų panaudojimu. Laukiami visi, įĮėjimas laisvas.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/vokietijos-duomenu-bendrove-niologic-kuriasi/"/>
        <a href="https://madeinvilnius.lt/naujienos/antakalnyje-tvarkydami-dujotieki-darbininkai-pazeide-vamzdi-uzdarytas-eismas/"/>
        <a href="https://madeinvilnius.lt/naujienos/teismas-skelbs-sprendima-gince-del-lukiskiu-aikstes-memorialo/"/>
        <a href="https://madeinvilnius.lt/naujienos/del-vilniuje-rastos-aviacines-bombos-uzdaromos-ukmerges-pienines-bei-stumbru-gatves/"/>
        <a href="https://madeinvilnius.lt/naujienos/sausi-pramogu-arenoje-ledo-ritulio-jaunimo-vaikinu-cempionatas/"/>
        <a href="https://madeinvilnius.lt/naujienos/lietuvos-nacionalinis-muziejus-visuomenei-atveria-buvusios-arestines-pastata-nuotrauku-galerija/"/>
      </related>
    </article>
  </body>
</html>