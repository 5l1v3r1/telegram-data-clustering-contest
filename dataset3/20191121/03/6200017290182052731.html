<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/gokhan-german/fenerbahcede-sorun-psikolojik-2103324"/>
    <meta property="og:site_name" content="Fanatik"/>
    <meta property="article:published_time" content="2019-11-21T03:30:00+00:00"/>
    <meta property="og:title" content="Fenerbahçe'de sorun psikolojik"/>
    <meta property="og:description" content="Fenerbahçede sorun psikolojik"/>
  </head>
  <body>
    <article>
      <h1>Fenerbahçe'de sorun psikolojik</h1>
      <address><time datetime="2019-11-21T03:30:00+00:00">21 Nov 2019, 03:30</time> by <a rel="author">Gökhan German</a></address>
      <p>Euroleague'de 9. hafta geride kaldı Fenerbahçe'nin oyununda en ufak bir ilerleme yok. Hatta geriye gidiyorlar...</p>
      <p>Barcelona, Euroleague tarihinin belki de en pahalı kadrosu. Yıldızlar topluluğu. Fenerbahçe'nin bu deplasmanda kaybetmesi belki doğal karşılanabilir ama hem mental, hem de teknik anlamda sorunlar devam ediyor.</p>
      <p>Barcelona'da 4 senedir kazanan Fenerbahçe, tam 26 fark yedi. </p>
      <p>Kullanılan ilk 8 serbest atışın tamamı kaçtı. Sadece bu bile takımın psikolojik olarak ne kadar dipte olduğunun bir göstergesi.</p>
      <p>Sarı-Lacivertliler, geçen yılla neredeyse aynı hücum düzenlerini oynuyor. Bu durum rakipler tarafından ezberlenildi. Ne olursa olsun, düzenleri doğru oynarsan, bir şekilde pozisyon bulursun. Obradoviç de buna inanıyor. Gerçi haksız da sayılmaz. Dün Barcelona maçının başında hem içeriyi, hem dışarıyı çok doğru kullandı Sarı-Lacivertliler.</p>
      <p>Her seferinde ikili oyundan ya pota altı basketi çıkardı, ya da bom boş üçlük pozisyonu buldu.</p>
      <p>Sorun bu yıl o şutlar girmiyor... Oyuncular aynı, ama sonuç farklı. Çünkü güven yok, motivasyon yok, birlik ve beraberlik duygusu yok.</p>
      <p>Fenerbahçe geçen sezon yüzde 42.79 ile en iyi üçlük atan takımdı.</p>
      <p>Bu sene yüzde 36 ile onuncu.</p>
      <p>Geçen sene yüzde 58.33 ile birinci sıradaydı.</p>
      <p>Bu sene yüzde 50 ile 13. sırada.</p>
      <p>Geçen sene serbest atışlarda yüzde 80 ile 3. sıradaydı.</p>
      <p>Bu yıl yüzde 70 ile 17. sırada.</p>
      <p>Ribauntlarda ise sonuncu sırada.</p>
      <p>Bunu tamamen Melli, Guduriç-Datome, Williams değişikliklerine bağlamak da güç. Gece ile gündüz kadar farkı anlamlandırmak da güç. Bu takımı 5 yıl zirveye taşıyan aynı coach ve oyuncu grubu. Düştükleri gibi ayağa kalkmak da onların elinde. Obradoviç ya kendi yöntemine güvenip aynen devam edecek, ya da radikal bazı kararlar alacak... Bekleyip göreceğiz...</p>
      <p>Görüntü umut vermese de, Play-Off potası ile arada sadece 3 galibiyet fark, geride de oynanacak 26 maç var. Bu 26 maçın 15'i de İstanbul'da...</p>
      <p>Köprünün altından çok sular akacak.</p>
      <p>Enseyi karartmaya da gerek yok. Ancak, takımın bu haliyle evdeki maçları bile kolay kazanamayacağının da herkes farkında olmalı...</p>
    </article>
  </body>
</html>