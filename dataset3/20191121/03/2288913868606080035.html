<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04726812"/>
    <meta property="og:site_name" content="De Standaard"/>
    <meta property="article:published_time" content="2019-11-21T03:23:00+00:00"/>
    <meta property="og:title" content="Amerikaans Congres neemt wetgeving ter bescherming van Hongkongse demonstranten aan"/>
    <meta property="og:description" content="Het Amerikaanse Congres heeft twee wetten aangenomen waarmee de manifestanten in Hongkong gesteund worden. President Donald Trump moet de wetgeving nog ond..."/>
  </head>
  <body>
    <article>
      <h1>Amerikaans Congres neemt wetgeving ter bescherming van Hongkongse demonstranten aan</h1>
      <address>
        <time datetime="2019-11-21T03:23:00+00:00">21 Nov 2019, 03:23</time>
      </address>
      <p>Het Amerikaanse Congres heeft twee wetten aangenomen waarmee de manifestanten in Hongkong gesteund worden. President Donald Trump moet de wetgeving nog ondertekenen. Mogelijk gebeurt dat donderdag.</p>
      <p>Het Huis van Afgevaardigden keurde woensdagavond plaatselijke tijd bijna unaniem twee wetsvoorstellen goed die de dag voordien ook al groen licht kregen in de Senaat. </p>
      <p>
        <b>Autonomie</b>
      </p>
      <p>De <i>Hong Kong Human Rights and Democracy Act</i> verplicht de Amerikaanse minister van Buitenlandse Zaken, Mike Pompeo, om minstens één keer per jaar te verzekeren dat Hongkong over voldoende autonomie beschikt om onder speciale voorwaarden handel te kunnen blijven drijven met de Verenigde Staten. De wet voorziet ook sancties tegen ambtenaren die de mensenrechten in Hongkong schenden.</p>
      <p><a href="https://www.standaard.be/cnt/dmf20191119_04724961">Mike Pompeo toonde zich maandag al bezorgd</a> over de toenemende onrust in Hongkong. Hij riep de Hongkongse overheid op om de vraag van de bevolking ter harte te nemen en maande China aan om zijn belofte na te komen rond het behoud van de vrijheden van de Hongkongs bevolking. Pompeo herhaalde die bezorgdheid dinsdag voor zijn vertrek naar de Navo in Brussel.</p>
      <p>
        <b>Ban op uitvoer van munitie</b>
      </p>
      <p>De Senaat keurde ook een tweede wetsvoorstel goed, dat de uitvoer van bepaalde munitie om grote menigten te controleren, zoals traangas, pepperspray, rubberen kogels en stroomstootwapens, naar de Hongkongse politie verbiedt.</p>
      <p>Na twee wetten worden nu aan president Donald Trump voorgelegd.</p>
      <p>
        <b>Voor- en tegenstanders</b>
      </p>
      <p>Een anonieme Amerikaanse ambtenaar verwacht dat de vraag naar goedkeuring door de president gepaard aanleiding zal geven tot discussies tussen een groep die een ondermijning van de handelsgesprekken vreest en een groep die de tijd rijp acht om een standpunt rond mensenrechten in te nemen. Wel liet diezelfde bron reeds optekenen dat een unanieme stemming van de Senaat een veto van de president tegen de wet kan bemoeilijken.</p>
      <p>President Trump riep China eerder al op om de kwestie Hongkong op een humane manier aan te pakken. Hij waarschuwde ook dat een slechte afloop van de gebeurtenissen de gesprekken over een beëindiging van de handelsoorlog tussen beiden landen kan ondergraven. </p>
      <p>
        <b>Omkering van de politieke normaliteit</b>
      </p>
      <p>De stemming van de wetten vond plaats tegen de achtergrond van de gewelddadige repressie van de aanhoudende prodemocratische protesten in Hongkong. De Hongkongse politie tracht die met de harde hand neer te slaan. De harde kern van de demonstranten dreigt voor relschoppen te worden aangeklaagd en riskeert tien jaar cel.</p>
      <p>Bovendien wordt de laatste dagen gespeculeerd over de afzegging van de nakende districtsverkiezingen door bestuurster Carrie Lam en Peking. ‘Of die (verkiezingen, red.) zondag doorgaan, hangt af van de betogers', liet Lam weten. 'De overheid zit niet meer aan het stuur: wij zijn niet degenen die geweld gebruiken.’</p>
      <p>Nog volgens Lam bedreigt de onrust ‘nu het leven van iedere burger’. Dat zou een excuus kunnen zijn om nog krachtiger bestaande vrijheden in te perken, te beginnen met de stembusgang. In dat geval dreigt voor Hongkong een drastische omkering van de politieke normaliteit.</p>
    </article>
  </body>
</html>