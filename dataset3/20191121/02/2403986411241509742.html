<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/chi_ye_poverneni_rosiyeyu_korabli_dokazom_u_spravi_proti_poroshenka_komentar_zelenskogo_n1237095"/>
    <meta property="og:site_name" content="24 Канал"/>
    <meta property="article:published_time" content="2019-11-21T02:50:00+00:00"/>
    <meta property="og:title" content="Чи є повернені Росією кораблі доказом у справі проти Порошенка: коментар Зеленського"/>
    <meta property="og:description" content="Справа проти Порошенка – це складне питання, і наразі говорити про неї не на часі: потрібно підготуватися, щоб не займатися популізмом. Так говорив президент Зеленський увечері 20 листопада в Очакові під час огляду повернених Росією українських кораблів."/>
  </head>
  <body>
    <article>
      <h1>Чи є повернені Росією кораблі доказом у справі проти Порошенка: коментар Зеленського</h1>
      <address><time datetime="2019-11-21T02:50:00+00:00">21 Nov 2019, 02:50</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Справа проти Порошенка – це складне питання, і наразі говорити про неї не на часі: потрібно підготуватися, щоб не займатися популізмом. Так говорив президент Зеленський увечері 20 листопада в Очакові під час огляду повернених Росією українських кораблів.</b>
      </p>
      <p>Українські військові кораблі "Бердянськ", "Нікополь" та буксир "Яни Капу" повернулися 20 листопада з російського полону. Президент Володимир Зеленський зустрів їх у порту Очакова.</p>
      <blockquote>Читайте також: <a href="https://24tv.ua/zelenskiy_vidreaguvav_na_povernennya_ukrayini_zahoplenih_korabliv_n1235026">Зеленський прокоментував повернення Україні кораблів</a></blockquote>
      <h3>Справа проти Порошенка – складна</h3>
      <p>Оглянувши кораблі, глава держави вийшов спілкуватися з представниками ЗМІ. Одним із питань, які цікавили представники медіа, було й таке: "Чи можуть бути ці кораблі використані як докази у справі проти Порошенка?"</p>
      <aside>На цю тему зараз дуже складно говорити. Це дуже серйозна справа. Давайте зробимо паузу,<cite>– сказав у відповідь Зеленський.</cite></aside>
      <p>І додав: "Коли будуть всі деталі, буде реальна справа... Жодної справи ми не приховуємо від суспільства – але коли вона готова<b>. Щоб не просто зараз займатися популізмом".</b></p>
      <blockquote>Нагадаємо, Росія повернула малі броньовані артилерійські катери ВМС України "Бердянськ", "Нікополь" та буксир "Яни Капу" вранці 18 листопада.</blockquote>
      <h3>Коротко про справи, де фігурує Порошенко</h3>
      <p><b>У</b> ДБР відзвітували, скільки є справ, у яких фігурує Порошенко, та в якому ці справи стані.</p>
      <ul>
        <li>Перехід українських кораблів через Керченську протоку, що спричинило ескалацію конфлікту з Росією; введення військового стану на території України з метою можливої узурпації влади.</li>
        <li>Захоплення державної влади та підроблення при цьому офіційних документів при внесенні подання на призначення Прем'єр-міністра України за відсутності коаліції у Верховній Раді.</li>
        <li>Ймовірна втрата матеріальних носіїв секретної інформації, що містять державну таємницю (з ситуативної кімнати Адміністрації Президента).</li>
        <li>Незаконний перетин державного кордону України з використанням завідомо підроблених документів (поїздка на Мальдіви).</li>
        <li>Незаконне затримання Міхеїла Саакашвілі та незаконне переміщення його за межі території України до Республіки Польща.</li>
        <li>Організація та незаконне переправлення Миколи Чауса через державний кордон України до Республіки Молдова.</li>
        <li>Скасування рішення голови Первомайської районної державної адміністрації Миколаївської області щодо зарахування земельної ділянки в межах території Ленінської сільської ради до земель запасу державної власності.</li>
        <li>Ухилення від сплати податків та подальша легалізація (відмивання) доходів, одержаних злочинним шляхом, під час продажу ПрАТ "Завод "Кузня на Рибальському".</li>
        <li>Ухилення від сплати податків та подальша легалізація (відмивання) доходів, одержаних злочинним шляхом, під час правочину з купівлі-продажу ТОВ "Телеканал "Прямий".</li>
        <li>Протиправне заволодіння майном бази відпочинку "Івашка" Українського товариства сліпих службовими особами ТОВ "Союз-Інвест".</li>
        <li>Неправомірний вплив на проведення конкурсу з добору кандидатів для призначення членів Вищої ради правосуддя в період березня-травня 2019 року: проведення конкурсу в короткі терміни та постановлення можливо незаконних рішень щодо зміни порядку проведення конкурсу.</li>
        <li>Зловживання службовим становищем та втручання в діяльність суддів шляхом несвоєчасного призначення їх на посаду, що спричинило тяжкі наслідки у вигляді безпідставної виплати коштів з Державного бюджету України на виплату їм заробітної плати.</li>
        <li>Втручання у діяльність суддів Окружного адміністративного суду міста Києва зі сторони Президента України, членів РНБО щодо рішення про скасування націоналізації "Приват Банку".</li>
      </ul>
    </article>
  </body>
</html>