<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/podosfairo/football-league/story/655316/anevazei-rythmoys-o-ranti-ston-olympiako-voloy"/>
    <meta property="og:site_name" content="OnSports"/>
    <meta property="article:published_time" content="2019-11-21T02:00:02+00:00"/>
    <meta property="og:title" content="Ανεβάζει ρυθμούς ο Ράντι στον Ολυμπιακό Βόλου"/>
    <meta property="og:description" content=" Ο Ολυμπιακός Βόλου συνέχισε και την Τετάρτη την προετοιμασία του για το παιχνίδι της Κυριακής με πρωινή προπόνηση στο προπονητικό κέντρο στον Άγιο Γεώργιο Βελεστίνου."/>
  </head>
  <body>
    <article>
      <h1>Ανεβάζει ρυθμούς ο Ράντι στον Ολυμπιακό Βόλου</h1>
      <address><time datetime="2019-11-21T02:00:02+00:00">21 Nov 2019, 02:00</time> by <a rel="author">Onsports team</a></address>
      <p> Ο Ολυμπιακός Βόλου συνέχισε και την Τετάρτη την προετοιμασία του για το παιχνίδι της Κυριακής με πρωινή προπόνηση στο προπονητικό κέντρο στον Άγιο Γεώργιο Βελεστίνου.</p>
      <p>Ο Σούλης Παπαδόπουλος δούλεψε με τους παίκτες του πάνω σε θέματα τακτικής, αλλά και στα σημεία εκείνα όπου η ομάδα παρουσίασε αδυναμίες στο παιχνίδι με τη Νίκη.</p>
      <p>Ο τεχνικός του Ολυμπιακού προβληματίζεται από το γεγονός ότι η ομάδα του δέχεται γκολ σε κάθε παιχνίδι (με εξαίρεση το ματς με τον Ιάλυσο), ενώ στα τέσσερα ματς που έχει καθίσει στον πάγκο, τρεις φορές ο Ολυμπιακός βρέθηκε πίσω στο σκορ. Στις δύο των περιπτώσεων κατάφερε και γύρισε το παιχνίδι, κερδίζοντας με 2-1 την Ιεράπετρα και την Καλαμάτα, ενώ δεν μπόρεσε να αντιδράσει κόντρα στη Νίκη, από την οποία ηττήθηκε με 2-0.</p>
      <p>Όσον αφορά τον αγωνιστικό τομέα, δεν προέκυψαν προβλήματα τραυματισμών ή τιμωριών από το παιχνίδι με τη Νίκη. Η τεχνική ηγεσία περιμένει να δει σε τι κατάσταση θα είναι ο Θανάσης Δεινόπαπας, ο οποίος προπονείται κανονικά με την ομάδα, προκειμένου να τον συμπεριλάβει στην αποστολή. Όσον αφορά τον Ιμπάν Ράντι, συνέχισε το ατομικό πρόγραμμα και από την ερχόμενη εβδομάδα θα μπει με την υπόλοιπη ομάδα. <br/>Αν όλα πάνε καλά και δεν υπάρξει κάποιο απρόοπτο, ο έμπειρος μεσοεπιθετικός θα είναι σε θέση να βοηθήσει τον Ολυμπιακό στο παιχνίδι με τον Διαγόρα στη Ρόδο.<br/>Είναι νωρίς ακόμη για να γνωρίζουμε το σχήμα που σκοπεύει να παρατάξει την Κυριακή κόντρα στον Ιωνικό ο Σούλης Παπαδόπουλος, αν και δεν αποκλείεται να δούμε κάποιες αλλαγές στην ενδεκάδα, σε σχέση με την ομάδα που αγωνίστηκε κόντρα στη Νίκη.</p>
      <p>Πηγή: goalpost</p>
    </article>
  </body>
</html>