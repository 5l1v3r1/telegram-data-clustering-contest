<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914630"/>
    <meta property="og:site_name" content="Dnevnik"/>
    <meta property="article:published_time" content="2019-11-21T02:00:00+00:00"/>
    <meta property="og:title" content="Milan Vidmar, nestor slovenskega šaha (1)"/>
    <meta property="og:description" content="Nekaj dni je do stoletnice ljubljanske univerze. Pri njenih prvih, pa tudi nadaljnjih korakih jo je spremljal tudi največji slovenski šahist Milan Vidmar. Ljubljančan, bela vrana v poklicni šahovski areni, se je povzpel do neuradnega tretjega mesta na svetu."/>
  </head>
  <body>
    <article>
      <h1>Milan Vidmar, nestor slovenskega šaha (1)</h1>
      <address><time datetime="2019-11-21T02:00:00+00:00">21 Nov 2019, 02:00</time> by <a rel="author">Marko Tratar</a></address>
      <p>
        <b>Nekaj dni je do stoletnice ljubljanske univerze. Pri njenih prvih, pa tudi nadaljnjih korakih jo je spremljal tudi največji slovenski šahist Milan Vidmar. Ljubljančan, bela vrana v poklicni šahovski areni, se je povzpel do neuradnega tretjega mesta na svetu.</b>
      </p>
      <p>Milan Vidmar je bil rojen leta 1885 v ugledni ljubljanski družini. V gimnazijskih klopeh je navdušeno igral šah s sošolcem, ko pa je leta 1902 odšel študirat na Dunaj, je tam odkril kavarne in prave mojstre te igre. Po dveh letih v tem krogu je nastopil v Coburgu in zmagal pred kopico mladih mojstrov. Leta 1906 je diplomiral iz strojništva in se udeležil veleturnirja v Nürnbergu; šola je bila trda in mladenič je delil deveto mesto z velikim Tarraschem. Učitelja je tudi odmevno premagal. Ker je nadaljeval s študijem, ni veliko igral, a je v Pragi leta 1908 zaostal le pol točke za Durasom in Schlechterjem. Peterburg leta 1909 mu je prinesel razočaranje, zato pa je kmalu postal doktor elektrotehnike. Leta 1911 je sproščeno nastopil v San Sebastianu in uspel: v hrbet je gledal le mlademu Capablanci in tako postal velemojster. Poklicni kolegi so se pritoževali, da jim amater odžira kruh; do Maxa Euweja je bil Vidmar pač edini, ki je ob redni službi prilezel tako visoko. Služba ga je vodila v Budimpešto, med vojno pa na Dunaj. Odlično je začel turnir v Mannheimu in bil drugi, ko je šahiste ustavila prva svetovna vojna. Med njo je Milan osvojil dva turnirja na Dunaju, takoj po njej pa slavil v Berlinu. Zdaj je veljal za šahovskega klasika, pred njim sta bila le Emanuel Lasker in Jose Capablanca.</p>
      <p>Med štiriletnim šahovskim premorom je postal redni profesor na Tehniški fakulteti novoustanovljene ljubljanske univerze, leta 1921 pa soustanovil Jugoslovansko šahovsko zvezo in bil njen prvi predsednik.</p>
      <h3>RUBINSTEIN – VIDMAR (Berlin 1918)</h3>
      <p>1.d4 Sf6 2.c4 e5</p>
      <p>Tedaj še redki Budimpeštanski gambit, ki ga je proslavila prav tale partija!</p>
      <p>3.de5 Sg4 4.Sf3 Sc6 5.Lf4 Lb4 6.Sc3 De7 7.Dd5 Lc3 8.bc3 Da3</p>
      <p>Več možnosti daje 8.… f6 9.ef6 Sf6.</p>
      <p>9.Tc1 f6 10.ef6 Sf6 11.Dd2 d6 12.Sd4 0-0 13.e3?</p>
      <p>Po f3! bi beli nadziral središče in imel prednost.</p>
      <p>13.… Sd4 14.cd4 Se4 15.Dc2 Da5?!</p>
      <p>Pravi šah je bil na b4, da vzame polje beli kraljici.</p>
      <p>16.Ke2 Tf4! 17.ef4 Lf5 18.Db2 Te8 19.Kf3?</p>
      <p>Presenetljiv remi da varianta 19.f3! Sc5 20.Kf2 Sa4 21.Db5 Dd2 22.Kg3 Te6 23.Df5 Tg6 24.Kh3 Th6.</p>
      <p>19.… Sd2 20.Kg3 Se4 21.Kh4</p>
      <p>Rubinstein je videl slabe možnosti po 21.Kf3 h5, a zdaj ga čaka mat…</p>
      <p>21.… Te6! 22.Le2 (diagram)</p>
      <p>22.… Th6 23.Lh5 Th5 24.Kh5 Lg6.</p>
      <p>Pred Dh5 mat se je beli vdal.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042913874/sport/ostali-sporti/drugi-sporti/nepremagljivi-dr-petar-trifunovic"/>
        <a href="https://www.dnevnik.si/1042912454/sport/ostali-sporti/drugi-sporti/slovenski-sahisti-po-petih-krogih-na-tretjem-mestu-ep-"/>
      </related>
    </article>
  </body>
</html>