<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/erdogan-dan-yatirim-cagrisi-yerli-ve-milli-para-donemine-donuyoruz-turkiye-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-21T02:00:00+00:00"/>
    <meta property="og:title" content="Erdoğan’dan yatırım çağrısı: Yerli ve milli para dönemine dönüyoruz"/>
    <meta property="og:description" content="Erdoğan’dan yatırım çağrısı: Yerli ve milli para dönemine dönüyoruz | aydinlik.com.tr"/>
  </head>
  <body>
    <article>
      <h1>Erdoğan’dan yatırım çağrısı: Yerli ve milli para dönemine dönüyoruz</h1>
      <address>
        <time datetime="2019-11-21T02:00:00+00:00">21 Nov 2019, 02:00</time>
      </address>
      <p>
        <b>Cumhurbaşkanı Erdoğan, yatırımcılara yatırım yapmaları çağrısında bulundu. Yerli, milli parayla adım atma dönemine dönüldüğünü söyleyen Erdoğan, CHP lideri Kılıçdaroğlu’nu, milli sorunlarda hükümete destek olmamakla eleştirdi.</b>
      </p>
      <p>AYDINLIK / ANKARA</p>
      <p>Cumhurbaşkanı Tayyip Erdoğan, Ak Parti Genel Merkezi’nde düzenlenen partisinin Genişletilmiş İl Başkanları Toplantısı’nda konuştu. Ak Parti 7’nci Olağan Kongre sürecinin takvime uygun şekilde sürdürğünü ve aralık ayında belde kongreleriyle sürecin başlayacağını belirten Erdoğan, şubat ayıyla birlikte ilçe kongrelerine geçileceğini ifade etti.</p>
      <p>Yaz sonuna doğru il kongrelerinin başlatılacağını ve yıl sonuna kadar da tamamlanacağını aktaran Erdoğan, şayet bir yerde oy oranı düşmüşse, hele hele milletvekili ve belediye başkanı sayısı azalmışsa, hiçbir şey yok gibi hareket edemeyeceklerini vurgulayarak, bu tür yerlerde önce teşhisi doğru koyacaklarını, sonra da en ideal çözümü hayata geçireceklerini belirtti. Teşkilat Başkanlığı başta olmak üzere Genel Merkez’deki tüm birimlerin bu konudaki çalışmaları titizlikle yürüttüklerine inandığını ifade eden Erdoğan, şöyle konuştu:</p>
      <p>“Türkiye, güvenlikten ekonomiye kadar pek çok cephede aynı anda beka mücadelesi verdiği bir dönemden geçiyor. Bizim dışarıdan gelen tehditlerin üstesinden gelme konusunda en küçük bir sıkıntımız yoktur. Türkiye’ye diz çöktürmeyi planlayanlar, ülkemizin elde ettiği kazanımlar karşısında şaşkınlıklarını da gizleyemiyorlar. Ülkemize ve milletimize husumet besleyenleri şaşırtmak bizim için en büyük şereftir.”</p>
      <p>
        <b>‘KILIÇDAROĞLU SİNSİ TAVIR İÇİNDE’</b>
      </p>
      <p>“Beka mücadelesinde durum böyleyken, iç siyasette bambaşka bir fotoğrafla karşı karşıya olunduğunu” ifade eden Erdoğan, sözlerine şöyle devam etti:</p>
      <p>“CHP ve HDP ile onlarla birlikte hareket eden marjinal çevreler, yalanda ve iftirada adeta sınır tanımıyorlar. Özellikle CHP Genel Başkanı, Türkiye’nin tüm milli meselelerinde sinsi, hasmane ve yıkıcı bir tavır içindedir. Sakarya’daki tank palet fabrikası, istihdam, emeklilik konularındaki yalanlarına cevaplarımızı verdik. Buna rağmen aynı yalanların bir kısmını, bizden hemen sonra geçtiği kameralar karşısında yenilerini ekleyerek tekrarlamaktan hicap duymadı. İspatla diyoruz, onu yapamıyor.”</p>
      <p>
        <b>‘HER MİLLİ MESELEDE BİZE SALDIRDI’</b>
      </p>
      <p>“Türkiye, her alanda tarihinin en büyük mücadelelerini verirken, CHP Genel Başkanı acaba neredeydi” diye soran Cumhurbaşkanı Erdoğan, şunları kaydetti:</p>
      <p>“Mesela 15 Temmuz’da, millet canı pahasına darbeye direnirken, bu zatın darbeciler eşliğinde, tanklar arasından gittiği Bakırköy Belediye Başkanı’nın evindeki rahat koltuğunda televizyon seyrettiğini biz gayet iyi biliyoruz. Ekonomimize yönelik saldırılar yaşanırken, kendisini hiç ortada görmedik. Terör örgütleri ülkemizi kuşatmak için saldırı üstüne saldırı yaparken, bu zat orada sadece bizi eleştirecek malzeme çıkarmanın peşindeydi. Hatta teröristlere ‘arkadaşlar’ diyerek onları pohpohlamakla meşguldü. Yürüttüğümüz harekatlar konusunda şöyle içten gelen bir ‘hayırlı olsun’ sözünü ağzından duymadık ama teröristlere de hiçbir zaman ‘bunlar teröristtir’ dediğini yine ağzından duymadık. Her milli meselemizde karşımızdakilerin ağzıyla ve üslubuyla bize saldırdı.”</p>
      <p>
        <b>IMF DEFTERİ KAPANDI</b>
      </p>
      <p>Ak Parti iktidara geldiğinde 10-11 bin olan borsanın 107 bini yakaladığını dile getiren Erdoğan, “Tahvil ihracatlarımıza rekor teklifler geliyor. Ülkemize yatırım kararı alan firmaları caydırmak için belli kesimlerin dışarıda ve içeride nasıl çırpındıklarını hep birlikte izliyoruz” dedi.</p>
      <p>Erdoğan, IMF defterinin tamamen kapandığını vurgulayarak, 2020’de faizlerin çok daha düşük olabileceğine işaret etti.</p>
      <p>
        <b>YERLİ PARAYLA ADIM ATMA DÖNEMİ</b>
      </p>
      <p>Girişimcilere yatırım çağrısında bulunan Erdoğan, yerli ve mili parayla yatırım yapma önerisinde bulunarak şöyle konuştu:</p>
      <p>“Diyorum ki kendi parana dön ve kendi paranı kullanmaktan çekinme. Artık dövizle borçlanma değil, yerli, milli parayla adım atma dönemine döndük. Bunu başarıyla yürütme durumundayız. Şu anda geçen yıl yaşanan sıkıntılar sebebiyle gerileyen konut, otomobil, beyaz eşya satışları ile yeni kurulan şirket sayısının yeniden yükselmeye başlaması, ekonomideki toparlanmanın işaretlerinden biridir. Konut satışlarında ciddi artış, otomobilde ve beyaz eşyada aynı şekilde bu artışlar başladı. Yatırımcılarımıza sesleniyorum, endişe etmeyin, tereddüt etmeyin, lütfen kendi alanlarınızda, sektörünüz de yatırım yapmaya devam edin.”</p>
      <related>
        <h4>Benzer Haberler</h4>
        <a href="https://www.aydinlik.com.tr/rusya-dan-turkiye-ye-milli-para-birimi-destegi-dunya-agustos-2018-1"/>
        <a href="https://www.aydinlik.com.tr/turkiye-den-milli-piyade-tufegi-hediyesi-turkiye-mayis-2018"/>
        <a href="https://www.aydinlik.com.tr/cumhurbaskani-erdogan-dan-yerli-otomobil-paylasimi-politika-haziran-2018-1"/>
      </related>
    </article>
  </body>
</html>