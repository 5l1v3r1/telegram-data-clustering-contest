<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/razumkov-zayaviv-pro-mozhlivist-dofinansuvannya-budivnictva-mostiv-u-zaporizhzhi-330373_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T02:32:00+00:00"/>
    <meta property="og:title" content="Разумков заявив про можливість дофінансування будівництва мостів у Запоріжжі"/>
    <meta property="og:description" content="Додаткові гроші на мости можуть виділити при перегляді державного бюджету."/>
  </head>
  <body>
    <article>
      <h1>Разумков заявив про можливість дофінансування будівництва мостів у Запоріжжі</h1>
      <h2>Додаткові гроші на мости можуть виділити при перегляді державного бюджету.</h2>
      <address>
        <time datetime="2019-11-21T02:32:00+00:00">21 Nov 2019, 02:32</time>
      </address>
      <p>Для добудови одного з найбільш відомих українських довгобудів, <a href="https://dt.ua/ECONOMICS/u-zaporizhzhi-obicyayut-dobuduvati-mist-dovgobud-328877_.html"><b>мостів через Дніпро у місті Запоріжжя</b></a>, за підсумками перегляду державного бюджету можуть бути виділені додаткові кошти, заявив спікер Верховної Ради України Дмитро Разумков, передає "Інтерфакс-Україна".</p>
      <p>У бесіді з журналістами, відповідаючи на питання щодо мостів у Запоріжжі, Разумков зазначив, що на даний момент виділено тільки суму, яка дозволяє розпочати роботи з добудови мостів. Однак додаткові гроші з дорожнього фонду все ж таки можна виділити, за умови, що будуть освоєні всі передбачені на даний момент кошти.</p>
      <p>"Це можливо буде здійснити при перегляді Державного бюджету на 2020 рік", – додав спікер.</p>
      <p>Мости через Дніпро у Запоріжжі не можуть добудувати ось уже 15 років – з 2004 року. На їхнє будівництво витратили мільярди гривень. Для повної добудови мостів, за оцінками фахівців, знадобиться ще три роки і 16 з гаком мільярдів гривень. У народі мости отримали прізвисько "пам'ятник корупції".</p>
      <p>Раніше мер Києва Віталій Кличко пояснив, чому вартість реконструкції Шулявського мосту зросла до 1,05 млрд грн ($ 41,7 млн), тоді як заявлена раніше цифра була значно меншою.</p>
      <p>"Вартість будівництва мосту та ж сама, але ми не розраховували, що нам доведеться переносити колектор, теплову мережу, які розташовані біля мосту", — заявив Кличко.</p>
      <p>Він запевнив, що всі кошториси абсолютно відкриті. Водночас мер зазначив, що "проектна документація робиться на міст" і в ній неможливо було відразу передбачити додаткові роботи на прилеглих територіях. Кличко підтвердив, що ці додаткові роботи будуть фінансуватися з бюджету Києва.</p>
      <p>За його словами, <b><a href="https://dt.ua/UKRAINE/vaks-vidmovivsya-zaareshtovuvati-eksdeputata-mikitasya-325416_.html">підрядники обіцяли запустити рух</a></b> по Шулявському мосту до кінця року.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>