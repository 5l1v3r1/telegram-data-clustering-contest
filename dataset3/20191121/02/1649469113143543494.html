<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/svietimas/sostines-vaikai-bus-itraukti-i-viesaji-miesto-kurima/"/>
    <meta property="og:site_name" content="Made in vilnius"/>
    <meta property="article:published_time" content="2019-11-21T02:30:00+00:00"/>
    <meta property="og:title" content="Sostinės vaikai bus įtraukti į viešąjį miesto kūrimą"/>
    <meta property="og:description" content="Sostinės meras Remigijus Šimašius šiandien pasirašė memorandumą su UNICEF – susitarė stiprinti vilniečių vaikų teises ir gerinti vaikų gyvenimą. Memorandumas pasirašytas lapkričio 20 d., pažymint Jungtinių Tautų vaiko teisių konvencijos 30 metų sukaktį. Miesto bendradarbiavimas su UNICEF sudarys galimybes vaikams dalyvauti jiems svarbių sprendimų priėmimo procese, kuriant ir plėtojant erdves..."/>
  </head>
  <body>
    <article>
      <h1>Sostinės vaikai bus įtraukti į viešąjį miesto kūrimą</h1>
      <address><time datetime="2019-11-21T02:30:00+00:00">21 Nov 2019, 02:30</time> by <a rel="author">Made in Vilnius</a></address>
      <p>Sostinės meras Remigijus Šimašius šiandien pasirašė memorandumą su UNICEF – susitarė stiprinti vilniečių vaikų teises ir gerinti vaikų gyvenimą. Memorandumas pasirašytas lapkričio 20 d., pažymint Jungtinių Tautų vaiko teisių konvencijos 30 metų sukaktį. Miesto bendradarbiavimas su UNICEF sudarys galimybes vaikams dalyvauti jiems svarbių sprendimų priėmimo procese, kuriant ir plėtojant erdves bei paslaugas, skirtas vaikams.</p>
      <p>„Vilnius yra pagarbos ir laisvės miestas, gerbiantis kiekvieną žmogų – nuo mažiausiųjų iki senolių. Per pastaruosius 5 metus pasistengėme, kad vaikus auginti Vilniuje būtų kuo saugiau ir patogiau. Atėjo laikas ne tik vaikams duoti tai, kas jų vaikystę ir edukaciją daro geresnėmis, bet ir pasiimti iš vaikų tai, ko dažnai nebeturi suaugę – pastabumą detalėms, fantaziją ir drąsą kurti. Šis bendradarbiavimas būtent tai ir leis įgyvendinti“, – sako miesto meras Remigijus Šimašius.</p>
      <p>Vaikų balsai, poreikiai, prioritetai ir teisės turės tapti neatsiejama viešosios politikos ir sprendimų dalimi. UNICEF atliktų tyrimų duomenys rodo, kad vaikų teisių stiprinimas, įgalinimas politikoje ir praktikoje prisideda prie vaikų gyvenimo kokybės augimo. Šiuo metu baigiamas rengti Vilniaus švietimo politikos dokumentas, kuriame numatyti svarbiausi darbai, leisiantys sukurti kad Vilniaus vaikai augtų kaip laisvos ir savarankiškos, ateities iššūkiams pasiruošusios asmenybės.</p>
      <p>„Labai džiaugiamės, kad prisijungėte prie šios iniciatyvos. Tikimės, kad po dviejų metų, kai turėsime rezultatus, Vilniui tapus dar draugiškesniu miestu vaikams, galėsite būti pavyzdžiu ir savo gerąja patirtimi pasidalinti ir su kitais miestais“, – kalbėjo UNICEF Lietuva vykdomoji direktorė Jovita Majauskaitė-Staniulėnė.</p>
      <p>Stengiantis sukurti saugią ir jaukią aplinką mažiesiems vilniečiams, mieste per pastaruosius trejus metus įrengta daugiau kaip 130 naujų modernių vaikų žaidimų aikštelių. Aikštelių priežiūrai kasmet skiriama apie 170 tūkst. eurų.</p>
      <p>Teigiami pokyčiai palietė ir visas sostinės mokyklas. Švietimo srities finansavimas nuo 2015 m. iki šių dienų išaugo dvigubai ir 2019 metais jau viršijo 300 mln. eurų. Vien šiemet sostinės savivaldybė atnaujina ir remontuoja 252 mokyklas ir darželius visame mieste. Ugdymo įstaigų atnaujinimui ir naujų mokyklų statybai savivaldybė skyrė daugiau nei 16 mln. eurų.</p>
      <p>Vilnius vaikų ir paauglių vasaros stovyklų finansavimą padidino 7 kartus – tai leidžia beveik 10 tūkstančių vilniečių vaikų smagiai leisti vasarą net 160 įvairiausių stovyklų.</p>
      <p>Pastačius naują Fabijoniškių baseiną, Vilniuje startavo antrokų mokymo plaukti programa ,,Mokėk plaukti ir saugiai elgtis vandenyje“. Siekiama, kad kuo daugiau antrų klasių moksleivių įgytų plaukimo įgūdžių. Per sezoną programoje dalyvauja apie 6,3 tūkst. vaikų.</p>
      <p>Vaikams draugiško miesto suteikimas yra tarptautinis pripažinimas, kad miestas rūpinasi vaiko teisėmis. Pasirašius memorandumą, bus nusimatyti konkretūs miesto tikslai, prioritetai, sudarytas veiksmų planas, pokyčių stebėsenos rodikliai. Projekto eigoje UNICEF organizuos mokymus, teiks metodinę ir kitą reikalingą pagalbą.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/svietimas/numatoma-tiekti-nemokama-maitinima-priesmokyklinukams-ir-pirmokams/"/>
        <a href="https://madeinvilnius.lt/naujienos/svietimas/skelbiamas-mokyklos-kuriai-bus-perduota-2019-m-gedimino-pilies-boksto-valstybine-veliava-atranka/"/>
        <a href="https://madeinvilnius.lt/naujienos/svietimas/bbc-pristate-dokumentini-filma-apie-mykolo-romerio-universiteta/"/>
        <a href="https://madeinvilnius.lt/naujienos/svietimas/vilniuje-duris-atvere-dyslexia-centras/"/>
        <a href="https://madeinvilnius.lt/naujienos/svietimas/vilniaus-mokslininkai-prisidejo-prie-naujo-paveldimo-kruties-vezio-geno-atradimo/"/>
        <a href="https://madeinvilnius.lt/naujienos/svietimas/vgtu-studente-prisideda-prie-nasa-kuriamo-jutiklio-nustatysiancio-zmogaus-hidratacijos-lygi/"/>
      </related>
    </article>
  </body>
</html>