<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-groom-car-crushed-band-party-people-in-jamshedpur-2-dead-one-injured-2860797.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T02:28:24+00:00"/>
    <meta property="og:title" content="जमशेदपुर : दूल्हे की कार ने बैंड पार्टी को रौंदा, दो की मौत, एक घायल"/>
    <meta property="og:description" content="साकची में रामलीला मैदान के निकट बुधवार सुबह 6 बजे दूल्हे की कार ने तीन लोगों को रौंद डाला। दुर्घटना में मौके पर ही 2 लोगों की मौत हो गई, जबकि एक अन्य घायल हो गया। घायल का इलाज टीएमएच में चल रहा है।..."/>
  </head>
  <body>
    <article>
      <h1>जमशेदपुर : दूल्हे की कार ने बैंड पार्टी को रौंदा, दो की मौत, एक घायल</h1>
      <address><time datetime="2019-11-21T02:28:24+00:00">21 Nov 2019, 02:28</time> by <a rel="author">संवाददाता, जमशेदपुर।</a></address>
      <p>साकची में रामलीला मैदान के निकट बुधवार सुबह 6 बजे दूल्हे की कार ने तीन लोगों को रौंद डाला। दुर्घटना में मौके पर ही 2 लोगों की मौत हो गई, जबकि एक अन्य घायल हो गया। घायल का इलाज टीएमएच में चल रहा है। दोनों मृतक बिहार के समस्तीपुर जिला के निवासी है। वे यहां जिया बैंड पार्टी में काम करते थे और लग्न के अवसर पर दो दिन पहले ही ट्रंपेट बजाने के लिए जमशेदपुर आए थे।</p>
      <p>मृतकों में एक का नाम जीवथ राम (उम्र 62 वर्ष) है। वह समस्तीपुर के वारिसनगर गांव के रहने वाले थे, जबकि दूसरे धनी चंद्र राम (उम्र 45 वर्ष) इसी जिले के खानपुर थाने के खतवादा के रहने वाले थे। धनीचंद्र राम के बड़े भाई सिद्धेश्वर राम हादसे में घायल हो गये। धनी चंद्र राम और सिद्धेश्वर राम गांव में खेती करते हैं और शादियों के सीजन में बैंड बजाने के लिए जमशेदपुर आ जाते हैं। वे लोग 17 नवंबर को शहर पहुंचे थे, जबकि जीवन राम मंगलवार को ही शहर पहुंचे थे। ये सभी साथ साकची के कुम्हारपाड़ा में रहते हैं। सभी पैदल ही सुबह साकची टीना शेड स्थित जिया बैंड पार्टी के दफ्तर  जा रहे थे जहां से इन्हें एक सिख की शादी की दोपहर बारात में जाना था।</p>
      <p><b>चालक को झपकी आने से हुआ हादसा</b><br/>चालक के साथ कार में बैठे राहुल कुमार ने बताया कि वह करीम सिटी कॉलेज का छात्र है और बारीडीह निवासी निशांत की बारात में साकची उत्कल एसोसिएशन हॉल गया था। सुबह उसने चालक से कहा कि वह गाड़ी लेकर उसे बारीडीह छोड़ दे।  गाड़ी प्राइवेट एजेंसी के माध्यम से ही बुक की गई थी। कार की रफ्तार तेज नहीं थी। रामलीला मैदान के पास अचानक चालक को झपकी आकर आंख खुली तो उसने सामने से ऑटो को आते हुए देखा। ब्रेक लगाने की कोशिश की तो पैर एक्सीलेटर पर चला गया। उसने बार गाड़ी बाईं और मोड़ी और सामने से पैदल जा रहे तीन व्यक्तियों धक्का मारते हुए कार पेड़ से जा टकरा गई।</p>
      <p>घटना की सूचना मिलते ही तुरंत ही मौके पर पुलिस पहुंची लेकिन तब तक कार में बैठा राहुल तीनों को ऑटो रिक्शा में उठाकर एमजीएम अस्पताल ले गया था जहां दो को मृत घोषित कर दिया गया। पुलिस ने एमजीएम अस्पताल से कार में बैठे राहुल को हिरासत में ले लिया।</p>
    </article>
  </body>
</html>