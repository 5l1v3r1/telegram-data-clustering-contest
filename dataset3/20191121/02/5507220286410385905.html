<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187539/"/>
    <meta property="og:site_name" content="Janam TV"/>
    <meta property="article:published_time" content="2019-11-21T02:05:56+00:00"/>
    <meta property="og:title" content="കരീബിയന്‍ മണ്ണില്‍ ഇന്ത്യന്‍ വനിതകള്‍ക്ക് പരമ്പര നേട്ടം"/>
    <meta property="og:description" content="ജമൈക്ക: കരീബിയന്‍ മണ്ണില്‍ ഇന്ത്യന്‍ വനിതകള്‍ക്ക് പരമ്പര. വിന്‍ഡീസിനെതിരെ 5 മത്സരങ്ങളുടെ ടി20 പരമ്പര 5-0ന് ഇന്ത്യ തൂത്തുവാരിയത്. അവസാന മത്സരത്തില്‍ 61"/>
  </head>
  <body>
    <article>
      <h1>കരീബിയന്‍ മണ്ണില്‍ ഇന്ത്യന്‍ വനിതകള്‍ക്ക് പരമ്പര നേട്ടം</h1>
      <address><time datetime="2019-11-21T02:05:56+00:00">21 Nov 2019, 02:05</time> by <a rel="author">Janam TV Web Desk</a></address>
      <p>ജമൈക്ക: കരീബിയന്‍ മണ്ണില്‍ ഇന്ത്യന്‍ വനിതകള്‍ക്ക് പരമ്പര. വിന്‍ഡീസിനെതിരെ 5 മത്സരങ്ങളുടെ ടി20 പരമ്പര 5-0ന് ഇന്ത്യ തൂത്തുവാരിയത്. അവസാന മത്സരത്തില്‍ 61 റണ്‍സിന്റെ മികച്ച ജയത്തോടെയാണ് ഇന്ത്യ മടങ്ങുന്നത്. പരമ്പരയിലെ മൂന്ന് ഏകദിനങ്ങളില്‍ ഒന്ന് മാത്രം തോറ്റ ഇന്ത്യ ആകെ കളിച്ച 8 മത്സരങ്ങളില്‍ 7-1ന്റെ മേധാവിത്വം നേടിയാണ് നാട്ടിലേക്ക് തിരിക്കുന്നത്.</p>
      <p>ക്യാപ്റ്റന്‍ ഹര്‍മന്‍പ്രീത് കൗറിന്റെ അഭാവത്തില്‍ സ്മൃതി മന്ഥാനയാണ് ടീമിനെ നയിച്ചത്. ടോസ്സ് നേടിയ ഇന്ത്യ ബാറ്റിംഗ് തിരഞ്ഞെടുത്തു.എന്നാല്‍ കരീബിയന്‍ പേസര്‍മാര്‍ രണ്ടു ഓപ്പണര്‍മാരേയും വേഗത്തില്‍ പുറത്താക്കി. ബാറ്റിംഗിലെ താരമായ സ്മൃതിയെ 9 റണ്‍സിനും ഷഫാലിയെ 7നുമാണ് ഇന്ത്യക്ക് നഷ്ടപ്പെട്ടത്. എന്നാല്‍ മൂന്നാം വിക്കറ്റില്‍ അതിഗംഭീര സെഞ്ച്വറി കൂട്ടുകെട്ട് ഇന്ത്യക്ക് മേല്‍കൈ നല്‍കി.</p>
      <p>ജെമീയ റോഡ്രിഗസും(50) വേദ കൃഷ്ണമൂര്‍ത്തിയും(57) ചേര്‍ന്ന് 117 റണ്‍സാണ് അടിച്ചെടുത്തത്. 135 റണ്‍സാണ് ഇന്ത്യ വിന്‍ഡീസിന് മുന്നില്‍ വച്ചത്. മറുപടി ബാറ്റിംഗില്‍ ആതിഥേയരെ നിലയുറപ്പിക്കാന്‍ ഇന്ത്യന്‍ വനിതകള്‍ സമ്മതിച്ചില്ല. ഒരു ഘട്ടത്തില്‍ 5ന് 53ലേക്ക് വിന്‍ഡീസ് കൂപ്പുകുത്തി. ആ വീഴ്ചയില്‍ നിന്ന് വിന്‍ഡീസ് പിന്നെ കരകയറിയില്ല. 7 ന് 73 എന്ന നിലയില്‍ വിന്‍ഡീസ് കളിയും പരമ്പരയും കൈവിട്ടു.</p>
    </article>
  </body>
</html>