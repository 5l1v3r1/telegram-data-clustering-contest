<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/volleyball/challenge-cup/article/1416913/aneta-stoys-32-o-olympiakos"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T02:22:00+00:00"/>
    <meta property="og:title" content="Άνετα στους «32» ο Ολυμπιακός"/>
    <meta property="og:description" content="Ο Ολυμπιακός επικράτησε στο «Μελίνα Μερκούρη» με 3-0 σετ του συμπολίτη Πορφύρα και με δύο νίκες με το ίδιο σκορ προκρίθηκε στην φάση των «32» του Challenge Cup."/>
  </head>
  <body>
    <article>
      <h1>Άνετα στους «32» ο Ολυμπιακός</h1>
      <h2>Ο Ολυμπιακός επικράτησε στο «Μελίνα Μερκούρη» με 3-0 σετ του συμπολίτη Πορφύρα και με δύο νίκες με το ίδιο σκορ προκρίθηκε στην φάση των «32» του Challenge Cup.</h2>
      <address><time datetime="2019-11-21T02:22:00+00:00">21 Nov 2019, 02:22</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Επόμενος αντίπαλος της ομάδας του Μπράνκο Κοβάτσεβιτς η Χάποελ Κφαρ Σαμπά από το Ισραήλ. Το πρώτο παιχνίδι θα γίνει το διάστημα 3-5/12 στο Ρέντη και ο επαναληπτικός στις 19 του ίδιου μήνα στο Ισραήλ.</p>
      <p>Ο Πορφύρας πάλεψε όσο μπορούσε και στα δύο παιχνίδια και ολοκλήρωσε την παρθενική του παρουσία στα ευρωπαϊκά κύπελλα με ψηλά το κεφάλι. Πρόσωπα του αγώνα ήταν η 14χρονη πασαδόρος του Ολυμπιακού Θεοδώρα Φουμάκη, η οποία πήρε χρόνο συμμετοχής από τον Μπράνκο Κοβάτσεβιτς αλλά και η 19χρονη κεντρική του Πορφύρα Αναστασία Ποντικάκη, που πέτυχε 6 πόντους ερχόμενη από τον πάγκο.</p>
      <p>Αν και η πρόκριση είχε κριθεί στο 2-0 σετ, ο Πορφύρας δεν παράτησε το παιχνίδι και είχε την ευκαιρία να κατακτήσει το τρίτο σετ όταν προηγήθηκε με 16-12, αλλά ο Ολυμπιακός με 4 συνεχόμενες επιθέσεις της Σάσκια Χίπε (21π. συνολικά) πήρε και πάλι τον έλεγχο του σετ.</p>
      <p>Διαιτητές: Σελίν (Αζερμπαϊτζάν), Μπαρτολίνι (Ιταλία).</p>
      <p>Τα σετ: 3-0 (25-13, 25-18, 25-22)</p>
      <p>*Οι πόντοι του Ολυμπιακού προήλθαν από 1 άσσο, 47 επιθέσεις, 11 μπλοκ και 16 λάθη αντιπάλων και του Πορφύρα προήλθαν από 3 άσσους, 33 επιθέσεις και 17 λάθη αντιπάλων.</p>
      <p><b>ΟΛΥΜΠΙΑΚΟΣ ΣΦΠ (Κοβάτσεβιτς):</b> Σκοτ 6 (3/13 επ., 1 άσσος, 2 μπλοκ), Λαμπρούση 11 (9/14 επ., 2 μπλοκ), Καλανταρίδου 9 (7/26 επ., 2 μπλοκ, 50% υπ. - 27% άριστες), Χριστοδούλου 4 (2/4 επ., 2 μπλοκ), Χίπε 21 (21/43 επ.), Ζακχαίου 7 (5/8 επ., 2 μπλοκ) / Κονόμι (λ, 100% υπ. - 50% άριστες), Κακουράτου (λ, 67% υπ. - 67% άριστες), Φουμάκη, Τοτσίδου 1 (0/3 επ., 1 μπλοκ, 50% υπ. - 38% άριστες).</p>
      <p><b>ΑΟΦ ΠΟΡΦΥΡΑΣ (Πανδής):</b> Γιοβάνη 13 (13/33 επ.), θαλασσινού 7 (7/19 επ., 35% υπ. - 22% άριστες), Γκενγκενμπάχερ 2 (1/2 επ., 1 άσσος), Φωτεινού 1 (1/5 επ.), Μεταξά 3 (3/13 επ.), Δραγουμάνου 4 (4/25 επ., 43% υπ. - 29% άριστες) / Σαμπάτη (λ, 41% υπ. - 25% άριστες), Γκούρα, Ράπτη, Ποντικάκη 6 (4/6 επ., 2 άσσοι).</p>
      <p>
        <b>Η γνώμη του πάγκου</b>
      </p>
      <p>Ο προπονητής του Ολυμπιακού Μπράνκο Κοβάτσεβιτς δήλωσε στην κάμερα της COSMOTE: «Επειδή παίξαμε και τα δύο παιχνίδια στην έδρα μας, γνωρίζαμε ότι ήμασταν το φαβορί. Όπως και στο παιχνίδι του Σαββάτου με τον Ηλυσιακό, έτσι και σήμερα παίξαμε καλά για δύο σετ και στο τρίτο χαλαρώσαμε. Πρέπει να δουλέψουμε σκληρά στο επόμενο διάστημα για να το βελτιώσουμε αυτό και να μην επαναληφθεί ξανά».</p>
      <p>Ο προπονητής του Πορφύρα Βασίλης Πανδής δήλωσε στην κάμερα της COSMOTE: «για εμάς ήταν μία πρωτόγνωρη εμπειρία. Ξέραμε ότι οι πιθανότητές μας για να προκριθούμε απέναντι στον Ολυμπιακό δεν ήταν πολλές και με την ευκαιρία να του ευχηθούμε όλοι καλή επιτυχία στη φετινή του πορεία στην Ευρώπη. Θέλαμε να ευχαριστηθούμε τα δύο παιχνίδια και να αποδείξουμε με την αγωνιστική μας εικόνα ότι δίκαια αγωνιστήκαμε φέτος στην Ευρώπη».</p>
    </article>
  </body>
</html>