<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/her-yabanci-ogrencimiz-bizim-icin-bir-diplomat-egitim-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-21T02:00:00+00:00"/>
    <meta property="og:title" content="’Her yabancı öğrencimiz bizim için bir diplomat’"/>
    <meta property="og:description" content="’Her yabancı öğrencimiz bizim için bir diplomat’ | aydinlik.com.tr"/>
  </head>
  <body>
    <article>
      <h1>’Her yabancı öğrencimiz bizim için bir diplomat’</h1>
      <address>
        <time datetime="2019-11-21T02:00:00+00:00">21 Nov 2019, 02:00</time>
      </address>
      <p>
        <b>Eral Osmanlar, Bahçeşehir Kıbrıs Üniversitesi Mütevelli Heyeti’nin gencecik ama bir o kadar da birikimli ve az zamanda çok işler yapmış başkanı.Gözü çok yükseklerde bir işadamı mı, gözü pek bir Kıbrıs Türkü mü? Merak ettik, sorular yağdırdık, sabırla ve güvenle yanıtladı.</b>
      </p>
      <p>FÜSUN İKİKARDEŞ / LEFKOŞA</p>
      <p>Bahçeşehir Kıbrıs Üniversitesi’nin kurucusu Eral Osmanlar’la Girne’de düzenlenen “Değişen Dünya Düzeninde, Doğu Akdeniz’de Mavi Savaşlar” konulu konferansta tanıştık. İlk gün programında “BAÜ Kıbrıs Üniversitesi Mütevelli Heyeti Başkanı” unvanını taşıyan konuşmacı olarak kürsüye çıktığında, oldukça genç bir başkanla karşılaştık. Konferans sona erdiğinde, Kıbrıs meselesi pek çok yönüyle masaya yatırılmış, görüş alanları netleşmişti. Osmanlar’la, üniversitenin kuruluşunu, gelişimini, hedeflerini ve tabi böyle bir alana yatırım yapmasının gerekçelerini konuşmaya sıra geldi.</p>
      <p>
        <b>‘EN GÜÇLÜ SİVİL DİPLOMASİ YÖNÜMÜZ’</b>
      </p>
      <p>n Bahçeşehir Kıbrıs Üniversitesi ne zaman hizmete girdi?</p>
      <p>2014 yılı sonunda fikri doğdu. 2015 yılında Milli Eğitim Bakanlığı’na müracaatımızı yaptık. MEB’den ön izni aldıktan sonra, Kuzey Kıbrıs’ta YÖDAK’a, öğrenime başlama izni için müracaatlarımızı yaptık. YÖDAK, Türkiye’deki YÖK muadilidir. 2017 Ocak ayında da tüm izinlerimizi tamamladık ve ilk öğrencilerimizi alarak aktif bir şekilde öğrenime başladık. Gelecek sene dördüncü sınıfı görüp mezun olacaklar.</p>
      <p>n Fikir doğdu dediniz... Genç yaşınızda neden böyle bir alanı seçtiniz? İşadamı olarak yatırım alanı mı, yoksa idealizm de var mı?</p>
      <p>Malumunuz üzere, Kuzey Kıbrıs, izolasyonlar altında ezilen bir ülke. Haksız izolasyonlar altında ezilen ülkem. Bizim Ada’daki en güçlü sivil diplomasi yönümüz de üniversitelerimizdir.</p>
      <p>
        <b>‘109 FARKLI ÜLKEDEN ÖĞRENCİ GELİYOR’</b>
      </p>
      <p>
        <b>Neden?</b>
      </p>
      <p>Hiç kimse bizi tanımıyorken bugün Kuzey Kıbrıs 109 farklı ülkeden öğrenci kabul etmekte, bu ülkelerden öğretim görevlilerini Kuzey Kıbrıs’ta ağırlamakta ve bu saydığımız 109 ülke de Kuzey Kıbrıs’tan alınan diplomaları tanımakta. Aslında yüksek öğretim Kıbrıs’ta bir sektör değildir, stratejik bir alandır. Her zaman ülkem adına bir şey yapmak istiyordum...</p>
      <p>Politika da istedim, iş hayatı da olabilirdi, iş hayatını seçtim ve onu da üniversiteyle harmanladım ki hem ülkemize hem toplumumuza faydalı bir şeyler bırakabilelim.</p>
      <p>
        <b>Para kazanıyor musunuz?</b>
      </p>
      <p>Kazanmıyoruz.</p>
      <p>
        <b>‘ON YIL PARA YOK, DEDİLER’</b>
      </p>
      <p>
        <b>Bu işe girerken fizibilite hesabı yapmışsınızdır... 2014 yılında size ‘şu kadar yıl para yok’ dediler mi?</b>
      </p>
      <p>On yıl para yok, dediler. Ama eğitim para kazanmak için yapılan bir iş değil zaten. Eğitimin çok daha büyük bir tatmini vardır. Burada öğrenci yetiştiriyoruz ve her bir öğrenciyi, aslında Kuzey Kıbrıs’ın fahri büyükelçisi olarak kendi ülkelerine gönderiyoruz. Buraya gelen genç insanlara Kuzey Kıbrıs’ı öğretiyoruz, ne olduğunu gösteriyoruz. Mezun olduktan sonra kendi ülkelerine dönüyorlar. Bir nevi, her bir üniversite bir dışişleri bakanlığı gibidir, büyükelçi yetiştirme kampı gibidir. Tabi ki para önemlidir. Daha kaliteli eğitim vermek için üniversitenin para kazanması önemlidir. Ama para birinci hedefimiz değil. Birinci hedefimiz, öğrencilerimize en iyi, en kaliteli eğitimi sunabilmek ve onlara Kuzey Kıbrıs’ı tanıtmak.</p>
      <p>
        <b>‘ÖĞRENCİLERİMİZİN TAMAMI YABANCI’</b>
      </p>
      <p>
        <b>Eğitim dili nedir?</b>
      </p>
      <p>İki eğitim dilimiz var, Türkçe ve İngilizce. Şu an sadece İngilizce, çünkü öğrencilerimizin tamamı yabancı. Yüzde yüz yabancıdır. TC kimlikli öğrencileri yerel öğrenci olarak kabul ediyoruz. Yabancı öğrenci, üçüncü dünya ülkelerinden gelen öğrencilerdir. Afrika, Ürdün, Türk Cumhuriyetleri... AB ülkelerinden de gelen var, ama az.</p>
      <p>
        <b>FETÖ GİRİŞİMİNE KARŞI ÖNLEM</b>
      </p>
      <p>
        <b>TC öğrencisi neden yok?</b>
      </p>
      <p>Türk öğrenci alabilmek için YÖK denkliğini alabilmesi lazım. YÖK denkliği almak için de bir süreç var. En başta, mevcut kampusun yüzde yüz tamamlanmış olması geliyor. YÖK, 2017’de bu kuralı getirdi ve dedi ki, “Kampus tamamlanmadan denklik verilmiyor.” Doğru bir karardır. Çünkü 2016-2017 yılında, Kuzey Kıbrıs’ta üniversite enflasyonu oldu. İnanılmaz izinler verildi. Bunların çoğu eğitim amaçlı değildi...</p>
      <p>
        <b>Nasıl yani? Eğitim dışında amacı ne olabilir?</b>
      </p>
      <p>Belli başlı kesimlerin Türkiye’deki eğitim izinleri iptal edildikten sonra Kıbrıs’a gelip, aynı şekilde onu yapmaya çalıştılar, ama burada bir engel gördüler. Artı, bu lisansları alıp izinlerini tamamlayıp bunları para karşılığı satmayı düşünen kesimler çıktı. Bütün bunlardan dolayı bir devlet kararı oldu. Önünün kesilmesi lazım, dendi ve kampus şartı getirildi. Bizim için önemli değildi, çünkü bizim hedefimiz en iyi şekilde, en kaliteli eğitimi vermek.</p>
      <p>Şu an üniversitemizin 300 bin metrekare, yani 300 dönüm arazisi var ve bunu biz hibe almadık, tamamen kendimiz yavaş yavaş topladık. İlk hesaplamaya göre de bu 300 dönüm içinde 64 bin metrekare kapalı alana sahip bir kompleks başlattık. Bu kompleksin 11 bin metrekarelik kısmı hemen hemen tamamlandı. Şubat ayından itibaren de eğitim-öğretim yılına orada devam edeceğiz.</p>
      <p>
        <b>‘DEVLET BURSUYLA GELENLER...’</b>
      </p>
      <p>
        <b>YÖK denkliğini de bu tarihte almayı mı hedefliyorsunuz?</b>
      </p>
      <p>Şubat’tan sonra alıyoruz ve 2020-2021 ÖSYM kitapçığında da yer alacağız. Şu an YÖDAK denkliğimiz var. Öğrencilerimizin tamamı mezun olduklarında akredite bir diplomayla kendi ülkelerine gidecekler. Sözde Kuzey Kıbrıs tanınmıyor! Aslında tanınıyor ama tanınmıyor.</p>
      <p>
        <b>Pasaportlarında KKTC giriş-çıkış damgası var yani...</b>
      </p>
      <p>Size daha ilginç bir şey söyleyeyim: Bizde belli başlı öğrencilerin devlet bursu vardır. Bu ne demek? Mesela Afrika’da Svaziland diye küçük bir ülke var. Bize devlet bursuyla 10 öğrenci gönderdi. Kendi Milli Eğitim Bakanlıklarıyla üniversitemizle bir protokol imzalıyorlar. Uygun gördükleri 10 başarılı öğrencinin ücretlerini devlet olarak kendisi ödüyor. Bunun gibi başka ülkeler de var.</p>
      <p>
        <b>‘RUM BASKISI VE TACİZİ VAR’</b>
      </p>
      <p>
        <b>Zorluklarla karşılaşıyor musunuz?</b>
      </p>
      <p>Bunlar kolay işler değil. Çünkü sürekli bir Rum baskısı ve Rum taciziyle uğraşıyoruz. Hangi yabancı ülkeden öğrenci alırsak Rum yetkililer muhakkak, eğer orada elçilikleri varsa onlar aracılığıyla, yoksa Dışişleri Bakanlıklarıyla direkt o ülkeye mektup gönderiyorlar.</p>
      <p>
        <b>Ne diyorlar? Yasal olarak söylenecek ne sözleri var?</b>
      </p>
      <p>“Bu bu bu üniversiteler, -sözüm ona, hiç sevmediğim bir kelime ama onlar böyle kullanıyor- işgal altındaki topraklarda kurulan yasadışı üniversitelerdir. Ve öğrencileriniz buraya gelirse, uluslararası arenada suç işleyeceklerdir!”</p>
      <p>
        <b>Resmi olarak bu tür bir mektup gördünüz mü?</b>
      </p>
      <p>Tabii, elimde 10-15 mektup var. Veli olduğunuzu, o ülkedeki Milli Eğitim ya da Dışişleri memuru olduğunuzu düşünün, size böyle bir yazı geliyor.</p>
      <p>
        <b>‘TÜRKİYE DEVREYE GİRİYOR’</b>
      </p>
      <p>
        <b>Siz ne yapıyorsunuz?</b>
      </p>
      <p>Bizim onlara yazdığımız çok güzel cevaplar vardır. Hemen biz gerçekleri anlatıyoruz. Buna rağmen karşı taraf defansif şekilde duruyorsa, kendi dışişleri bakanlığımızı devreye sokuyoruz. O da yetmiyorsa, Türkiye Cumhuriyeti Dışişleri Bakanlığı devreye giriyor ve inanılmaz şekilde bize yardımcı oluyorlar. Hemen büyükelçilikleri, ilgili Milli Eğitim Bakanını arayıp ulaşıyorlar. Yoksa Konsolosluklar devreye giriyor ve yazıyorlar.</p>
      <p>
        <b>Hukuk ve garantörlük mü anlatılıyor?</b>
      </p>
      <p>“Eğer siz bu ülkeye ambargo uygulayacaksanız, biz de size aynı ambargoyu uygularız” diye yazıyorlar ve anavatanımız muhakkak bize destek oluyor.</p>
      <p>
        <b>Sonuç alamadığınız durum oldu mu?</b>
      </p>
      <p>Var, mesela Hindistan. Bir dönem Hindistan’dan öğrenci geldi, çoğu da devlet bursuyla geldi. Sonra bir anda kesildi. Çok ilginç bir olay, Kıbrıs’taki Hindistan büyükelçisinin eşi Rum vatandaşı... Muhtemelen o önayak oldu ve Kuzey Kıbrıs’a öğrenci akışı durdu. Tabi bu onların ayıbı. Çünkü buradaki üniversiteler, güneydekilerden fersah fersah ileride. Bir ada düşünün, 300 bin yerleşik nüfusuna karşılık 110 bin yabancı öğrencisi var. Nüfusun üçte biri yabancı öğrenci. Kimi bölgelerde mesela Lefke bölgesinde, yerleşik nüfusu 3 bin, Lefke Avrupa Üniversitesi’nin öğrencisi 15 bin. Bizim için çok önemli.</p>
      <p>
        <b>Güneyde bu sayı nedir?</b>
      </p>
      <p>20-25 bin yabancı öğrencileri var. Biz bu alanda çok başarılıyız.</p>
      <p>
        <b>Oralardan gelen öğrenci var mı?</b>
      </p>
      <p>Gelirlerse seve seve kabul ederiz, ama gelmiyorlar.</p>
      <p>
        <b>AMACIMIZ SİVİL DİPLOMASİ</b>
      </p>
      <p>
        <b>Bu konferans ve DEHUKAM fikri nasıl doğdu?</b>
      </p>
      <p>Yeni üniversitelerin içinde olması gereken akademik çalışmalar bunlar. Biz üniversiteyi kurarken iki konuya öncelik verelim, dedik. Bir, Akdeniz’in güvenliği. Üniversitemizde Akdeniz Güvenliği merkezimiz var, başkanı değerli hocamız Nurşin Güney Ateşoğlu. Tüm Akdeniz havzasındaki ülkelerin karasal, siyasal, deniz hukuku olarak her alanda değerlendirildiği, görüşme ve toplantılar yapıldığı bir merkez. Bir de daha özel olan Deniz Hukuku Uygulamaları Merkezi DEHUKAM var ki yine adamız için çok önemli. Çünkü dört bir tarafımız deniz. Coğrafyamızda, Adamızda, 2000’li yıllardan beri de sürekli artan bir hareketlilik var. Bunlarla alakalı biz de akademik çalışmalar yapıp, bu çalışmaları, sivil diplomasi yoluyla ilgili yerlere duyurmak istiyorduk. Merkezimizin birinci hedefi budur: Sivil diploması yapmak. Haklı olduğumuz noktaları duyurmak. Bu, dördüncü toplantıdır. Merkezimiz kurulduktan sonra çok büyük ölçekli toplantılar yaptık, bu da ilk uluslararası toplantımız oldu.</p>
      <p>
        <b>Bu toplantıya yabancı basın da katıldı mı?</b>
      </p>
      <p>Tabi davet ettik ve katılan oldu. Hatta toplantımıza Büyükelçimiz de geldi. Kendisi bana “Yabancı misafirlerin hepsi geldi mi” diye sordu. Ben “Geldi Sayın büyükelçim” deyince, “Valla iki hafta önce farklı bir üniversitede uluslararası bir etkinlik vardı. Yabancıların tamamı toplantıya katılamadı” dedi.</p>
      <p>Neden? Rum’un ambargosundan dolayı. Direkt uçuşla Kıbrıs’a gelmek istediler. Güney’e geldi tüm konuşmacılar. Havaalanında kendilerine “Ne yapmaya geldiniz” diye sordular. Söyleyince hiçbirine giriş izni verilmedi. Bu, bir iki hafta önce oldu. Doğu Akdeniz Üniversitesi’ydi. Dört ya da beş kişi kapıda kaldı. Biz Türkiye üzerinden getirdik, hiçbir zaman güneyle alakalı bir yol kullanmıyoruz. Konuklarımız önce İstanbul’a, oradan da Kıbrıs’a geldiler.</p>
      <related>
        <h4>Benzer Haberler</h4>
        <a href="https://www.aydinlik.com.tr/abd-katar-icin-harekete-gecti-dunya-agustos-2017"/>
        <a href="https://www.aydinlik.com.tr/erbil-de-silahli-saldiri-bir-turk-diplomat-sehit-oldu-dunya-temmuz-2019-4"/>
        <a href="https://www.aydinlik.com.tr/putin-ataturk-u-anlatti-modern-turkiye-yi-kurdu-rusya-nin-dostuydu-dunya-aralik-2018"/>
        <a href="https://www.aydinlik.com.tr/dunya/2017-temmuz/iranli-diplomatlari-kovdular"/>
      </related>
    </article>
  </body>
</html>