<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019505/%D9%BE%D8%B4%D8%AA-%D8%B3%D8%B1-%D8%B1%D9%87%D8%A8%D8%B1%DB%8C-%D8%A7%D8%B2-%D8%A7%D8%B1%D8%B2%D8%B4-%D9%87%D8%A7%DB%8C-%D8%A7%D9%86%D9%82%D9%84%D8%A7%D8%A8-%D8%AF%D9%81%D8%A7%D8%B9-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-21T08:27:01+00:00"/>
    <meta property="og:title" content="پشت سر رهبری از ارزش‌های انقلاب دفاع می کنیم"/>
    <meta property="og:description" content="ایسنا/اصفهان جانشین نماینده ولی فقیه در سپاه پاسداران اصفهان گفت: قوه قضائیه همانطور که با مفسدان اقتصادی برخورد کرد، اموال بیت‌المال را از اغتشاشگران خواهد گرفت و نسبت به لیدرهای آن‌ها بی‌توجه نخواهد بود."/>
  </head>
  <body>
    <article>
      <h6 class="kicker">جانشین نماینده ولی فقیه در سپاه پاسداران اصفهان:</h6>
      <h1>پشت سر رهبری از ارزش‌های انقلاب دفاع می کنیم</h1>
      <address><time datetime="2019-11-21T08:27:01+00:00">21 Nov 2019, 08:27</time> by <a rel="author">سید حبیب الله وکیل زاده</a></address>
      <p>ایسنا/اصفهان جانشین نماینده ولی فقیه در سپاه پاسداران اصفهان گفت: قوه قضائیه همانطور که با مفسدان اقتصادی برخورد کرد، اموال بیت‌المال را از اغتشاشگران خواهد گرفت و نسبت به لیدرهای آن‌ها بی‌توجه نخواهد بود.</p>
      <hr/>
      <p>صبح امروز (پنجشنبه) اجتماع مردمی اصفهان در میدان انقلاب با حضور جمع کثیری از مردم در حمایت از امنیت و اقتدار ملی انجام شد.</p>
      <p>در این‌اجتماع، مردم اصفهان با دادن شعارهای " دست خدا بر سر ماست، خامنه‌ای رهبر ماست"، " ما ذوالفقار حیدریم، مطیع امر رهبریم"، " حمایت از ولایت، رمز نجات ملت"، " ما همه عمار توییم خامنه‌ای، مطیع فرمان توییم خامنه‌ای"، " فتته‌گر ننگت‌باد، آمریکا شرمت باد"، "آمریکا حیا کن، ایران را رها کن" انزجار خود از استکبار جهانی و اغتشاشگران را به نمایش گذاشتند.</p>
      <p>به گزارش ایسنا، در این مراسم حجت الاسلام و مسلمین محمد طیبی‌فر- جانشین نماینده ولی فقیه در سپاه پاسداران اصفهان،  اظهار کرد: باید از رهبر معظم انقلاب اسلامی که با موضع گیری به موقع و هدایت مردم، کشور را از فتنه ای عظیم‌ نجات دادند تقدیر کرد، ایشان جامعه اسلامی را به سمت مصحلت هدایت کردند. از مردم و مسئولان و همه کسانی که که با مقاومت خود نقشه‌های دشمنان را نقش بر آب می‌کنند،تشکر می‌کنم. </p>
      <p>وی ادامه داد: استان اصفهان در بیزاری از دشمنان انقلاب همیشه پیشگام بوده‌ است. در فتنه ۸۸ نیز روز ۹ دی تجمع مردم بود، اما مردم‌ اصفهان زودتر از مردم در سراسر کشور در روز ۸ دی راهپیمایی کردند.</p>
      <p>جانشین نماینده ولی فقیه در سپاه پاسداران اصفهان، افزود: طبق گفته قرآن فتنه ذهن‌ها و اندیشه‌ها را مغشوش می‌کند و مردم‌ پشت صحنه فتنه را نمی‌بینند. شناخت کسانی که فتنه را مدیریت می‌کنند برای مردم ضروری است. حماسه عظیم مردم در ۲۳ مرداد ۸۸ مشت عظیمی بر دهان فتنه‌گران بود.</p>
      <p>طیبی فر ادامه داد: امسال نیز فتنه ۲۵ آبان را فراموش نخواهیم کرد و دشمن فتنه‌ از قبل طراحی شده را به میدان آورد. گرانی بنزین مصوبه مجلس بود و باید به صورت پلکانی انجام می‌شد و امسال به صورت ناگهانی انجام شد که به مردم فشار وارد شد.</p>
      <p>وی ادامه داد: سوخت در کشور ما یک فاجعه است و مقدار مصرف سوخت چین با آن جمعیت زیاد ۳۰ درصد از کشور مان کمتر است. فتنه‌گران در شهرهای مختلف اغتشاش کردند و جنایت‌های بسیاری کردند. در اصفهان نیز افراد مست راه‌بندان کردند. این افراد ماموریت دارند که در کشور ما جنایت بیافرینند.</p>
      <p>جانشین نماینده ولی فقیه در سپاه پاسداران اصفهان، افزود: قوه قضائیه همانطور که با مفسدان اقتصادی برخورد کرد، اموال بیت‌المال را از آن‌ها خواهد گرفت و نسبت به لیدرهای آن‌ها بی‌توجه نخواهد بود و همه خسارت‌های ایجاد شده را از حلقوم آن‌ها بیرون خواهد کشید. </p>
      <p>وی افزود: زمانی که شبکه‌های اجتماعی تعطیل شود نباید کشور بخوابد و چند سال است که رهبر روی این موصوع تاکید می‌کنند، اما چرا مسئولان شبکه ملی را ایجاد نمی‌کنند و آن را به سخره می‌گیرند. دشمن نمی‌داند با ملتی که رهبری مقاوم دارد چه‌ کند و دست به دامان افرادی می‌شود که در کشور دست به اوباش‌گری می‌زنند.</p>
      <p> طیبی‌فرد ادامه داد: اتفاقات این‌چنینی از سوی دشمنان برنامه ریزی می‌شود و مردم باید دشمن را بشناسید. همچینن افرادی که برای دشمن فرش قرمز پهن می‌کنند را نیز بشناسید. اقتصاد مقاومتی که رهبر گوشزد کرده است تنها راه نجات است. چشم به رئیس جمهورهای آمریکا ندوزید چرا که دشمن،دشمن است. باید به مردم و جوانان این کشور اعتماد کنیم‌ و اگر اعتماد کردیم مسئولان با اعتماد به نفس در این کشور اقدام می‌کنند و دشمن هیچ غلطی نمی‌تواند بکند.</p>
      <p>جانشین نماینده ولی فقیه در سپاه پاسداران اصفهان، اظهار کرد: مردم‌ امروز آمدند تا به رهبر بگویند ولایت مدار هستیم و در کنار نیروهای مسلح هستیم و هر کسی بخواهد به ارزش‌های انقلاب خدشه‌ای وارد کند،پشت رهبری ایستاده‌ایم. به مسئولان کشور نیز عرض می‌کنیم که سخنان رهبر را بشنوند و در مسیری که رهبری تعیین می‌کند حرکت کنید. اطاعت پذیری از رهبری را در راس کار خود قرار دهید.</p>
      <p>در پایان این مراسم مردم اصفهان با صدور قطعنامه‌ای حمایت خود را از نظام اسلامی اعلام و اعمال اغتشاشگران را در تخریب اموال عمومی محکوم کردند.</p>
      <p>انتهای پیام</p>
    </article>
  </body>
</html>