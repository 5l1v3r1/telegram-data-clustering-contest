<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pianetagenoa1893.net/primo-piano/spal-genoa-campo-peggior-attacco-difesa-serie-a/"/>
    <meta property="og:site_name" content="PianetaGenoa1893"/>
    <meta property="article:published_time" content="2019-11-21T08:00:10+00:00"/>
    <meta property="og:title" content="Spal-Genoa, in campo peggior attacco e difesa della Serie A"/>
    <meta property="og:description" content="Alcuni dati della stagione della Spal indicano che la squadra di Semplici sia la peggiore della Serie A. Il Genoa di Thiago Motta può vincere"/>
  </head>
  <body>
    <article>
      <h1>Spal-Genoa, in campo peggior attacco e difesa della Serie A</h1>
      <h2>Berisha è il portiere più fortunato del torneo: i legni lo hanno salvato otto volte</h2>
      <address><time datetime="2019-11-21T08:00:10+00:00">21 Nov 2019, 08:00</time> by <a rel="author" href="https://www.pianetagenoa1893.net/" target="_blank">Alessandro Legnazzi</a></address>
      <p>I dati statistici della Serie A non mentono così facilmente. La Spal ha il peggior attacco del torneo (sette gol) ed è penultima in quanto a tiri in porta (un massimo di quattro a partita). Insomma, la squadra di Leonardo Semplici è abituata a darci poco e male. Nonostante una difesa da parte sinistra della classifica – a differenza del Genoa, ultima retroguardia del torneo con ventisei gol concessi – i ferraresi sembrano aver smarrito il gusto di difendere a protezione dell’area di rigore: sono, infatti, la squadra che occupa per minor tempo la propria area di rigore.</p>
      <p>Lo stile di gioco della Spal dovrebbe incastrarsi con la proposta di calcio di Thiago Motta condita di aggressività su ogni palla e di personalità nell’esercizio della pressione nella metà campo avversaria. Un buon motivo per pensare a una gara che il Genoa può dominare dal punto di vista territoriale e del possesso. Il gioco del tecnico paulista, certamente favorito dalla contiguità di pensiero con il predecessore Andreazzoli, si è sempre visto tranne che nel secondo tempo con l’Udinese. Lì Motta ha peccato di superbia ma si è riscattato nella gara successiva con il <a href="https://live.pianetagenoa1893.net/live-match/napoli-vs-genoa-09-11-2019">Napoli</a>. Adesso deve trovare <a href="https://www.pianetagenoa1893.net/prossima-gara/genoa-senza-continuita-rendimento-serve-serie-punti/">continuità di risultati</a> senza più cadere in fragorose sconfitte.</p>
      <p>La Spal, che schiva la vittoria dal 5 ottobre, non spaventa anche perché è l’unico club a non aver ancora segnato di testa nonostante 68 calci d’angolo e svariate punizioni offensive. I genoani trattengano gli scongiuri per l’ultima curiosità statistica che inquadra Etrit Berisha come il portiere più fortunato della Serie A: i legni lo hanno salvato addirittura otto volte. Cabala a parte, è fuor dubbio che la Spal si sia indebolita con la cessione di Lazzari alla Lazio e l’infortunio muscolare di Federico Di Francesco, figlio d’arte pronto a tornare in campo lunedì sera probabilmente da subentrante.</p>
      <related>
        <h4>ARTICOLI COLLEGATI</h4>
        <a href="https://www.pianetagenoa1893.net/primo-piano/saranno-oltre-300-i-tifosi-che-inciteranno-il-genoa-a-ferrara/"/>
        <a href="https://www.pianetagenoa1893.net/notizie/noi-che-vincemmo-a-wembley-stasera-su-primocanale-e-antenna-blu/"/>
        <a href="https://www.pianetagenoa1893.net/fondazione/lunedi-spal-genoa-in-tv-al-museo-rossoblu/"/>
        <a href="https://www.pianetagenoa1893.net/fondazione/vecchie-glorie-rossoblu-giovanni-bolzoni-e-luciano-pique-in-visita-sabato-al-museo-del-genoa/"/>
        <a href="https://www.pianetagenoa1893.net/primo-piano/giacomelli-arbitrera-spal-genoa/"/>
        <a href="https://www.pianetagenoa1893.net/primo-piano/gazzetta-dello-sport-arriva-la-spal-e-pinamonti-ci-riprova-un-anno-dopo/"/>
      </related>
    </article>
  </body>
</html>