<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/adio-drag-prieten-si-coleg-vladimir-hotineanu-148761.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T08:00:00+00:00"/>
    <meta property="og:title" content="Adio, drag prieten şi coleg, Vladimir Hotineanu!"/>
    <meta property="og:description" content="Universitatea de Stat de Medicină și Farmacie „Nicolae Testemițanu” din Republica Moldova și întreaga comunitate medicală din țară este profund îndurerată: reputatul chirurg, doctor habilitat în științe medicale, profesor universitar, șef al Catedrei de chirurgie nr. 2, academician al Academiei de Științe a Moldovei, deputat, ex-ministru al sănătății - Vladimir Hotineanu - s-a stins din viață, în ziua de 15 noiembrie 2019, pierzând lupta cu o boală incurabilă."/>
  </head>
  <body>
    <article>
      <h6 class="kicker">NECROLOG</h6>
      <h1>Adio, drag prieten şi coleg, Vladimir Hotineanu!</h1>
      <address>
        <time datetime="2019-11-21T08:00:00+00:00">21 Nov 2019, 08:00</time>
      </address>
      <p>
        <b>Universitatea de Stat de Medicină și Farmacie „Nicolae Testemițanu” din Republica Moldova și întreaga comunitate medicală din țară este profund îndurerată: reputatul chirurg, doctor habilitat în științe medicale, profesor universitar, șef al Catedrei de chirurgie nr. 2, academician al Academiei de Științe a Moldovei, deputat, ex-ministru al sănătății - Vladimir Hotineanu - s-a stins din viață, în ziua de 15 noiembrie 2019, pierzând lupta cu o boală incurabilă.</b>
      </p>
      <p>La numai 69 de ani, doctorul cu suflet și mâini de aur, care a ajutat mii de bolnavi să treacă cu bine peste suferință, a plecat fulgerător și mult prea devreme, către „o lume mai bună”. Amintirea lui Vladimir Hotineanu va rămâne vie în memoria și în sufletele tuturor celor care l-au cunoscut sau care au avut șansa de a fi tratați de renumitul medic chirurg.</p>
      <p>Personalitate polivalentă notorie a culturii naționale, cavaler al Ordinului Republicii, Vladimir Hotineanu s-a născut la 1 octombrie 1950, în orașul Kâzâl-Orda, Republica Kazahstan, într-o familie de muncitori. Școala medie de cultură generală din Telenești a fost prima instituție care i-a deschis orizontul spre cunoaștere. În anul 1968 a fost admis la Institutul de Stat de Medicină din Chişinău, pe care l-a absolvit cu eminență în 1974 și de atunci savantul şi chirurgul, pedagogul şi managerul Vladimir Hotineanu și-a consacrat întreaga viaţă Universității de Stat de Medicină și Farmacie „Nicolae Testemițanu” din Republica Moldova, sistemului naţional de sănătate şi oamenilor suferinzi.</p>
      <p>Din 1983, pe parcursul a peste patru decenii, profesorul Hotineanu a urcat treptele profesionale ierarhice în sistemul de învățământ superior: de la asistent și conferenţiar până la profesor universitar, şef de catedră și prorector pentru relații internaționale, ulterior, prorector pentru activitate clinică și instruire postuniversitară. Concomitent, s-a învrednicit de titlurile ştiinţifico-didactice de conferenţiar universitar şi profesor universitar. Pedagog prin vocaţie, profesorul Vladimir Hotineanu a câştigat respectul și aprecierea discipolilor şi colegilor de breaslă, în special, în calitate de şef al Catedrei de chirurgie nr. 2. Sub conducerea Domniei Sale la catedră s-a cristalizat o echipă de specialiști profesioniști apţi să facă față celor mai complicate provocări.</p>
      <p>Pe parcursul anilor, profesorul Vladimir Hotineanu a îmbinat armonios activitatea didactică cu cea ştiinţifică. Cercetările sale, axate pe tratamentul chirurgical al plăgilor purulente extinse și peritonitelor postoperatorii, în anul 1983 s-au încununat cu susţinerea tezei de doctor în științe medicale, ulterior fiind extinse şi aprofundate în teza de doctor habilitat, susținută cu excelență în 1990. Este autor și coautor a peste 700 de lucrări ştiinţifice și metodico-didactice, inclusiv 12 monografii, 7 manuale, 8 ghiduri, 20 de invenții și inovații, diverse recomandări metodice, înalt apreciate în țară și peste hotare.</p>
      <p>Sub bagheta Domniei Sale au fost susţinute cu succes 29 de teze de doctor în ştiinţe medicale şi 5 de doctor habilitat. Astfel, Domnia Sa a creat o veritabilă școală de savanți-chirurgi, care dezvoltă în continuare ideile și proiectele mentorului spiritual. În 2012, pentru merite marcante în activitatea de cercetare științifică, profesorul Vladimir Hotineanu a fost ales membru-corespondent al Academiei de Științe a Moldovei, iar în 2017 – membru titular. <br/>Pe parcursul anilor, a implementat în practica chirurgicală cele mai noi și eficiente metode de tratament, inclusiv transplantul de organe. Zi de zi, a tratat cei mai complicați și gravi bolnavi nu doar în cadrul Spitalului Clinic Republican, care este baza clinică a Universităţi, dar și în alte instituţii medico-sanitare publice din țară.</p>
      <p>Începând cu anul 1998, activitatea academicianului Vladimir Hotineanu a depășit limitele universității noastre. În anii 1998 și 1999 a exercitat funcția de viceministru al sănătății, ulterior - cea de ministru al sănătății (aa. 2009 și 2010), iar în anul 2010 a fost ales deputat în Parlamentul Republicii Moldova. Aici a deținut funcțiile responsabile de șef al comisiilor parlamentare Protecție socială, sănătate și familie și Cultură, educație, cercetare, tineret, sport și mass-media.<br/>Pe parcursul activității profesionale, cu multă înțelepciune a îndeplinit obligațiile de preşedinte: al Consiliului Metodic Central Postuniversitar; al Seminarului științific de profil chirurgical; al Comisiei de profil Chirurgie al Ministerului Sănătăţii; al Consiliului consultativ „Agenţia transplantului de organe şi ţesuturi” din Republica Moldova; redactor-şef al Enciclopediei medicale a Academiei de Ştiințe a Moldovei; fondator şi redactor-şef al revistei Arta Medica; organizator şi fondator al cursurilor de perfecţionare „Lecturi de iarnă” pentru specialiştii de profil chirurgical; organizator al congreselor Societății Chirurgilor din Republica Moldova ș.a.</p>
      <p>Activitatea multidimensională prodigioasă a academicianului Vladimir Hotineanu a fost înalt apreciată cu numeroase distincții de stat, printre care: titlurile onorifice Om Emerit al Republicii Moldova și Laureat al Premiului Național în domeniul științei și tehnicii; cu medaliile „Meritul Civic”, „Nicolae Testemițanu”, „Dimitrie Cantemir”; „Ordinul de Onoare” și „Ordinul Republicii”, precum și diverse mențiuni, distincții și titluri onorifice naționale și internaționale.<br/>În data de 17 noiembrie 2019, profesorul Vladimir Hotineanu a fost condus pe ultimul drum. Sute de persoane - colegi, prieteni, pacienți, simpli admiratori ai profesorului au venit să-și ia rămas bun la biserica de pe teritoriul Cimitirului Central din capitală, unde a fost adus corpul neînsuflețit al ilustrului chirurg. În cadrul mitingului de doliu au fost rostite discursuri și mesaje de adio de către colegi și prieteni.</p>
      <p>Rectorul Universității de Stat de Medicină și Farmacie „Nicolae Testemițanu” Emil Ceban a declarat că prin felul său de a fi, profesorul Vladimir Hotineanu a cucerit inimile și respectul studenților, al colegilor, al discipolilor, al personalului Universităţii şi al Spitalului Clinic Republican. „Domnia Sa va rămâne în memoria noastră drept un excelent chirurg, un pedagog de valoare cu înalte principii morale, talentat savant, experimentat manager, un veritabil model de dăruire profesiei, ferm în convingeri, un adevărat patriot al neamului, cu o poziţie civică activă și un bun familist. Viaţa şi activitatea profesorului și Omului Vladimir Hotineanu va rămâne un exemplu demn de urmat pentru generaţiile tinere de medici”, a mai menționat rectorul Emil Ceban.</p>
      <p>„Prea devreme a plecat Vladimir Hotineanu dintre noi - un mare chirurg format la școala medicală moldovenească. A fost liderul unei generații - poziție pe care și-a onorat-o din toate punctele de vedere. A luptat pentru majorarea alocațiilor financiare din partea statului pentru sistemul medical, pentru îmbunătățirea asistenței medicale în mediul rural, pentru modernizarea spitalelor și pentru introducerea noilor tehnologii. Cea mai mare realizare a sa rămâne noul bloc operator de la Spitalul Clinic Republican, dotat cu tehnologii moderne”, a remarcat academicianul Gheorghe Ghidirim. Domnia Sa a subliniat contribuția regretatului academician la stabilirea şi fortificarea relațiilor de cooperare cu partenerii din instituţii din România, în special, cu Clinica Chirurgicală „Fundeni”, unde întreaga sa echipă a fost instruită privind efectuarea intervenţiilor în transplantul de ficat, ca mai târziu astfel de operaţii să fie realizate la Spitalul Clinic Republican din Chișinău. Academicianul Ghidirim a menționat că Programul național de transplant hepatic din RM este o altă mare realizare a regretatului profesor.</p>
      <p>Cunoscutul chirurg a avut și o altă fațetă - cea de scriitor. „Romanul Cu dor de Basarabia de Vladimir Hotineanu este o carte ce va rămâne în istoria literaturii noastre, fiind o pagină de un rar dramatism din viața unui popor pus la grea încercare, de-a lungul istoriei. Un roman scris cu un condei surprinzător de expresiv și cu inima unui mare patriot, care trăiește zguduitoarea poveste cu aceeași intensitate cu care au trăit-o și eroii cărții. Acești eroi nu sunt alții decât părinții și bunicii autorului, care a simțit toată viața că are datoria morală să povestească lumii cine au fost, dar mai cu seamă, cât au suferit și au îndurat această suferință”, a spus academicianul Ghidirim, specificând că acesta a fost proiectul de suflet a lui Vladimir Hotineanu. „Atunci când a pus condeiul jos, și-a diagnosticat singur boala nemiloasă care l-a răpus. Așa a vrut Dumnezeu - să-l cheme la El după ce și-a îndeplinit misiunea pământeană”, a remarcat cu tristețe profesorul Ghidirim.</p>
      <p>„A văduvit catedra, țara şi pacienții care urmau să fie consultați de Domnia Sa”, a declarat academiciana Eva Gudumac, colegă și prietenă, specificând că personalitatea savantului și chirurgului Hotineanu a fost una complexă, care a adus o mare contribuție sănătății și națiunii din ţara noastră. „A oferit medicinei tot ce a avut mai scump - puterea de muncă, râvna, talentul, a învățat multe, a trăit multe, a avut urcușuri și coborâri, dar a mers înainte. A fost un chirurg polivalent care și-a lăsat amprenta nu doar asupra chirurgiei, dar și asupra medicinei în general, și nu numai din țara noastră, dar și de peste hotare. A creat o școală modernă cu care se mândrea. Se deosebea printr-o educație rară, printr-o dragoste enormă față de învățătorii lui atât cei din țară, cât și de la Moscova. Va rămâne în memoria noastră prin tot ce a făcut, prin oamenii pe care i-a salvat”, a încheiat mesajul de adio profesorul Eva Gudumac, exprimând sincere condoleanțe familiei și tuturor celor care l-au cunoscut.</p>
      <p>Sistemul medical și comunitatea academică au pierdut un Om cu o înaltă conștiință civică și morală, de o valoare profesională deosebită. A plecat acolo unde nu este durere și nici întristare, în lumea celor veșnice.</p>
      <p>Fiind îndurerați de pierderea irecuperabilă, exprimăm cordiale sentimente de compasiune și sincere condoleanțe familiei Hotineanu și celor cărora le-a fost drag și apropiat.</p>
      <p>
        <b>Consiliul de administrație al USMF „Nicolae Testemițanu</b>
      </p>
    </article>
  </body>
</html>