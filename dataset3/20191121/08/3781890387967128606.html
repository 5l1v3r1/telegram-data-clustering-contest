<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742843"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T08:20:00+00:00"/>
    <meta property="og:title" content="10เดือนส่งออกติดลบ2.35% แต่เกินดุลการค้า1.5แสนล."/>
    <meta property="og:description" content="ส่งออกไทยเดือนต.ค.62 ยังลบต่อเนื่อง 4.54% ราคาน้ำมันดิ่งหนัก-ศก.คู่ค้าสาหัส โชว์ 10 เดือนเกินดุล 1.5 แสนล้านบ. ด้านพาณิชย์มั่นใจทั้งปีติดลบไม่เกิน 2% ส่วนปีหน้าบวกแน่นอน"/>
  </head>
  <body>
    <article>
      <h1>10เดือนส่งออกติดลบ2.35% แต่เกินดุลการค้า1.5แสนล.</h1>
      <address>
        <time datetime="2019-11-21T08:20:00+00:00">21 Nov 2019, 08:20</time>
      </address>
      <figure>
        <img src="https://www.dailynews.co.th/admin/upload/20191121/news_rkhtipDDzG153310_533.jpg?v=20191121221"/>
      </figure>
      <p>
        <b>ส่งออกไทยเดือนต.ค.62 ยังลบต่อเนื่อง 4.54% ราคาน้ำมันดิ่งหนัก-ศก.คู่ค้าสาหัส โชว์ 10 เดือนเกินดุล 1.5 แสนล้านบ. ด้านพาณิชย์มั่นใจทั้งปีติดลบไม่เกิน 2% ส่วนปีหน้าบวกแน่นอน</b>
      </p>
      <p>น.ส.พิมพ์ชนก วอนขอพร ผู้อำนวยการสำนักนโยบายและยุทธศาสตร์การค้า (สนค.) เปิดเผยว่า ส่งออกไทยในเดือนต.ค. 62 มีมูลค่า 20,757.8 ล้านดอลลาร์สหรัฐฯ ลดลง 4.54% เมื่อเทียบกับช่วงเดียวกันของปีก่อน เมื่อคิดเป็นเงินบาทมีมูลค่า 628,319.4 ล้านบาท ลดลง 10.45%    การนำเข้ามีมูลค่า 20,251.3 ล้านดอลลาร์สหรัฐลดลง 7.57% เมื่อคิดเป็นเงินบาท 621,738.4 ล้านบาท ลดลง 13.22% ทำให้ไทยมีดุลการค้าเกินดุล 506.5 ล้านดอลลาร์ฯ หรือ 6,581 ล้านบาท โดยปัจจัยที่ทำให้ส่งออกลดลงมาจากความเสี่ยงสูงจากเศรษฐกิจโลกที่ชะลอตัว และเริ่มขยายวงกว้างไปสู่เศรษฐกิจประเทศคู่ค้าสำคัญของไทยที่ขยายตัวต่ำสุดในรอบหลายปี รวมถึงราคาน้ำมันที่ยังอยู่ในระดับต่ำ และเงินบาทที่แข็งค่า เป็นต้น<br/> <br/>ขณะที่ในช่วง 10 เดือน (ม.ค.-ต.ค.) ปี 62 การส่งอกมีมูลค่า 207,329.7 ล้านดอลลาร์สหรัฐ ลดลง 2.35% และเมื่อคิดเป็นเงินบาทมีมูลค่า 6.461 ล้านล้านบาท ลดลง 4.79% การนำเข้ามีมูลค่า 199,441.8 ล้านดอลลาร์สหรัฐ ลดลง 4.09% หากคิดเป็นเงินบาทมีมูลค่า 6.306 ล้านล้านบาท ลดลง 6.39% โดยในช่วง 10 เดือนไทยมีดุลการค้าเกินดุล 7,887.9 ล้านดอลลาร์สหรัฐ หรือ 154,555.7 ล้านบาท<br/> <br/>”มูลค่าส่งออกเดือนต.ค.ที่ลดลงมาก สาเหตุหลักมาจากการลดลงของราคาน้ำมันดิบเกือบ 25% ส่งผลให้มูลค่าส่งออกน้ำมันสำเร็จรูปลดลงถึง 35.40% และสินค้าที่เกี่ยวเนื่องกับน้ำมัน ลดลง 25.8% แต่ผลกระทบจากสงครามการค้าเริ่มชะลอลงแล้ว เห็นได้จาก การส่งออกสินค้าเครื่องคอมพิวเตอร์และส่วนประกอบ กลับมาเป็นบวกครั้งแรกในรอบ 13 เดือน ที่ 2.74% เช่นเดียวกับแผงวงจรไฟฟ้าที่เริ่มขยายตัวในช่วง 2 เดือนที่ผ่านมา อย่างไรก็ตามผลกระทบจากเศรษฐกิจโลกชะลอตัวและสงครามการค้าสหรัฐ-จีนนั้น พบว่าการส่งออกไทยถือว่าได้รับผลกระทบน้อยกว่าหลายประเทศสะท้อนพื้นฐานการส่งออกที่ดีและมีความยืดหยุ่นสามารถปรับตัวได้”น.ส.พิมพ์ชนก กล่าว<br/> <br/>น.ส.พิมพ์ชนก กล่าวต่อว่า มูลค่าส่งออกไทยปีนี้ น่าจะติดลบ 1.55% ถึงลบ 1.60% แต่ไม่ถึงติดลบ 2% แน่นอน เพราะผลกระทบสงครามการค้าเริ่มลดลง และไทยหาตลาดส่งออกใหม่ๆ และส่งออกสินค้าหลากหลายมากขึ้น รวมถึงกระทรวงพาณิชย์ มีแผนเจาะตลาดเป้าหมายที่ลงลึกเป็นรายมณฑล รายรัฐ และเมืองรองมากขึ้น ส่วนปี 63 มูลค่าส่งออกจะกลับมาเป็นบวกได้แน่นอน โดยส่วนตัวมองว่า น่าจะบวกได้ใกล้เคียง 2% แต่ต้องรอเป้าหมายอย่างเป็นทางการอีกครั้ง</p>
    </article>
  </body>
</html>