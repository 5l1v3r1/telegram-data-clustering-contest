<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/cudezni-skakalni-cevlji-poljakov-251820"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T08:12:00+00:00"/>
    <meta property="og:title" content="Čudežni skakalni čevlji Poljakov"/>
    <meta property="og:description" content="Le še en dan nas loči od težko pričakovanega začetka 41. sezone svetovnega pokala v smučarskih skokih, za katero bodo zeleno luč z uradnim treningom in kvalifikacijami jutri popoldne prižgali ..."/>
  </head>
  <body>
    <article>
      <h1>Čudežni skakalni čevlji Poljakov</h1>
      <h2>Kamil Stoch, Piotr Zyla &amp; Co. dobili novo glavno orožje. Po nekaterih podatkih naj bi čevlji prinesli od 6 do 8 metrov.</h2>
      <address><time datetime="2019-11-21T08:12:00+00:00">21 Nov 2019, 08:12</time> by <a rel="author">Miha Šimnovec</a></address>
      <p>Le še en dan nas loči od težko pričakovanega začetka 41. sezone svetovnega pokala v smučarskih skokih, za katero bodo zeleno luč z uradnim treningom in kvalifikacijami jutri popoldne prižgali v Visli. Veliki kristalni globus bo branil japonski zvezdnik <b>Rjoju Kobajaši</b>, pokal narodov pa Poljaki, ki pred domačim startom na veliki napravi Adama Malysza vznemirjajo konkurenco z novimi čudežnimi skakalnimi čevlji.<br/><br/>Kakor poročajo tamkajšnji mediji, naj bi omogočali celo od šest do osem metrov daljše skoke, kar je sicer težko verjeti. A dejstvo je, da čevlji v tem športu, v katerem je veliko odvisno od prefinjenih občutkov, igrajo zelo pomembno vlogo; navsezadnje so vez med telesom in smučmi. Z dobrimi čevlji je, kot pravijo, mogoče vse, s slabimi nič. Tega se na Poljskem dobro zavedajo, zato so skupaj z manjšim podjetjem Nagaba v Krapkovicah pri Katovicah razvili prav posebne skakalne čevlje. Seveda niso zares čudežni, kakor so jih poimenovali rdeče-beli orli, pomenijo pa lahko pomemben korak oziroma skok naprej. Njihova glavna prednost je v tem, da so narejeni po meri slehernega poljskega reprezentanta.</p>
      <h3>Pomagajo pri vodenju smuči</h3>
      <p>»Težko je reči, koliko metrov nam bodo res prinesli, zagotovo pa nam bodo v veliko pomoč. Vsekakor so boljši od tistih, s katerimi so fantje skakali doslej, zato lahko rečem, da bodo v prihajajoči zimi naše glavno orožje,« je poudaril Čeh<b> Michal Doležal</b>, ki je spomladi na čelu poljske reprezentance nasledil Avstrijca <b>Stefana Horngacherja</b>; ta medtem kot glavni trener bdi nad Nemci. Nad novimi čevlji so kajpak navdušeni tudi skakalci. »Po njihovi zaslugi bolj čutim smuči v zraku, povrhu so udobnejši, kar še zlasti med počepom v zaletni smučini ni zanemarljivo,« je pojasnil <b>Piotr Zyla</b>, ki je prejšnjo sezono svetovnega pokala v skupni razvrstitvi končal na visokem četrtem mestu, tik za slovitim rojakom <b>Kamilom Stochom</b>. Trikratni olimpijski prvak je o novem poljskem orožju povedal, da v celoti izpolnjuje svojo nalogo. »Čevlji zelo pomagajo pri vodenju smuči v zraku. Za nas je seveda zelo pomembno, da imamo svojega izdelovalca opreme,« je razložil 32-letni šampion iz Zakopanov.<br/><br/>Največ zaslug, da so začeli v sklopu tako imenovanega projekta olimpijske igre v Pekingu 2022 že pred leti razvijati čevlje, s katerimi bodo Stoch in druščina prvič tekmovali prav v Visli, ima športni direktor <b>Adam Malysz</b>, ki je dal med prvimi pobudo zanje. Kot nekdanji vrhunski skakalec pač dobro ve, kako zelo je oprema pomembna v tem športu, v katerem lahko že vsaka malenkost prinese uspeh. Ob tem je Doležalov pomočnik <b>Grzegorz Sobczyk</b> pristavil, da so čevlji le del šampionskega mozaika, ki ga nameravajo sestaviti do OI v Pekingu. »Seveda povprečen skakalec, ko jih bo obul, ne bo začel leteti daleč. Ne, tako to že ne deluje. Najprej mora seveda nekdo znati dobro skakati, preden lahko računa na pomoč teh čevljev, ki jih bomo seveda – kakor tudi druge stvari – še izboljševali,« je dejal 38-letni Poljak.</p>
    </article>
  </body>
</html>