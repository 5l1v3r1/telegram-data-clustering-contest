<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/eden-garden-kolkata-ready-for-historic-day-night-test-between-india-and-bangladesh-143439"/>
    <meta property="og:site_name" content="Wah Cricket"/>
    <meta property="article:published_time" content="2019-11-21T08:40:49+00:00"/>
    <meta property="og:title" content="कोलकाता के ऐतिहासिक मैदान पर खेला जाएगा इंडिया का पहला डे नाइट टेस्ट"/>
    <meta property="og:description" content="2016 में दलीप ट्रॉफी के दौरान भारत में डे नाइट मुकाबले हुए थे. लेकिन इंटरनेशनल मैच पहली बार हो रहा है."/>
  </head>
  <body>
    <article>
      <h1>कोलकाता के ऐतिहासिक मैदान पर खेला जाएगा इंडिया का पहला डे नाइट टेस्ट</h1>
      <h2>2016 में दलीप ट्रॉफी के दौरान भारत में डे नाइट मुकाबले हुए थे. लेकिन इंटरनेशनल मैच पहली बार हो रहा है.</h2>
      <address>
        <time datetime="2019-11-21T08:40:49+00:00">21 Nov 2019, 08:40</time>
      </address>
      <p><b>IND Vs BAN:</b> ईडन गार्डन्स के ऐतिहासिक मैदान पर टीम इंडिया और बांग्लादेश पहला डे नाइट मुकाबला खेलने के लिए तैयार है. भारत और बांग्लादेश का यह ना सिर्फ पहला डे नाइट मैच है, बल्कि यह पहला मौका है जब टेस्ट मैच में दोनों टीमें ईडन गार्डन्स पर आमने सामने होंगी. ईडन गार्डन्स स्टेडियन डे नाइट मुकाबले से पहले भी कई ऐतिहासिक मैचों का गवाह रहा है. इसी मैदान पर 2001 में भारतीय टीम ने ऑस्ट्रेलिया को हराकर इतिहास रचा था.</p>
      <p>
        <b>इसलिए बेहद खास है ईडन गार्डन्स</b>
      </p>
      <p>भारत ने कोलकाता के इस ऐतिहासिक ईडन गार्डन्स मैदान पर अपना पहला टेस्ट मैच जनवरी 1934 में इंग्लैंड के खिलाफ खेला था. वहीं, 1947 में आजादी मिलने के बाद भारत ने यहां अपना पहला मैच 1948 में वेस्टइंडीज के खिलाफ खेला था जो ड्रॉ रहा था.</p>
      <p>इस मैदान पर भारत को पहली जीत दर्ज करने के लिए करीब 30 साल का लंबा इंतजार करना पड़ा था. उसने यहां अपनी पहली जीत जनवरी 1962 को दर्ज की थी जब टीम ने इंग्लैंड को 187 रन से करारी मात दी थी. पहली जीत दर्ज करने से पहले तक भारत को इस मैदान पर सात मैच ड्रॉ खेलने पड़े थे जबकि दो में उसे हार का सामना करना पड़ा था.</p>
      <p>भारतीय टीम ने ऐतिहासिक ईडन गार्डन्स मैदान पर अब तक कुल 41 टेस्ट मैच खेले हैं. इसमें उसने 12 मैचों में जीत दर्ज की है जबकि नौ में उसे हार का मुंह देखना पड़ा है और वहीं 20 मैच ड्रॉ रहे हैं. भारतीय टीम ने इस मैदान पर आस्ट्रेलिया के खिलाफ अब तक कुल सात टेस्ट मैच खेले हैं, जिसमें उसने दो में जीत दर्ज की है जबकि इतने ही हारे हैं और तीन ड्रॉ रहे हैं. वहीं, बांग्लादेश के खिलाफ वह पहली बार इस मैदान पर शुक्रवार से कोई टेस्ट मैच खेलेगा.</p>
      <p>
        <b>ऐसा रहा है डे नाइट टेस्ट का इतिहास</b>
      </p>
      <p>बता दें कि पहला इंटरनेशनल डे नाइट टेस्ट ऑस्ट्रेलिया और न्यूजीलैंड के बीच नवंबर 2015 में खेला गया था. इस मैच को मेजबान टीम तीन विकेट से जीतने में कामयाब रही थी. इंडिया और ऑस्ट्रेलिया के बीच पिछले साल एडिलेड में खेला गया टेस्ट डे नाइट ही होना था, लेकिन बोर्ड ने डे नाइट टेस्ट खेलने से इंकार कर दिया था.</p>
      <p>वैसे इंडिया में डे नाइट टेस्ट का इतिहास पुराना है. 1997 में दिल्ली और मुंबई के बीच ग्वालियर में खेला गया मैच डे नाइट ही था. हालांकि उस मैच में सफेद गेंद का इस्तेमाल किया गया था. इंटरनेशनल लेवल पर खेले जा रहे डे नाइट मुकाबलों में पिंक गेंद का इस्तेमाल हो रहा है.</p>
      <p>पिंक बॉल के साथ पहला फर्स्ट क्लास मुकाबला 2000 में वेस्टइंडीज में खेला गया. 2016 में भारत में दलीप ट्रॉफी में डे नाइट मुकाबले खेले गए. पिंक बॉल के साथ अब टीम इंडिया 22 नवंबर से अपना पहला डे नाइट टेस्ट खेलने के लिए पूरी तरह से तैयार है.</p>
    </article>
  </body>
</html>