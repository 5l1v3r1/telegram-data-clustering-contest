<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/104-bol-100-sertes-fennakadt-a-nebih-vasari-vizsgalatan"/>
    <meta property="og:site_name" content="infostart"/>
    <meta property="article:published_time" content="2019-11-21T08:24:20+00:00"/>
    <meta property="og:title" content="104-ből 100 sertés fennakadt a Nébih vásári vizsgálatán"/>
    <meta property="og:description" content="A hazai házisertés-állomány afrikai sertéspestis fertőzéstől való megóvása érdekében – a biológiai védekezésen kívül – elengedhetetlenül fontos a házi sertések szállítására és forgalmazására vonatkozó jogszabályi előírások pontos és szigorú betartása is."/>
  </head>
  <body>
    <article>
      <h1>104-ből 100 sertés fennakadt a Nébih vásári vizsgálatán</h1>
      <address><time datetime="2019-11-21T08:24:20+00:00">21 Nov 2019, 08:24</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/10/16/gyakorlatilag-eltuntetik-a-vaddisznokat-bekes-tobb-teruleterol"/>
        <a href="https://infostart.hu/gazdasag/2019/10/15/vege-a-remenykedesnek-ez-lesz-a-serteshussal-a-nagyon-kozeli-jovoben"/>
        <a href="https://infostart.hu/gazdasag/2019/10/12/sertespestis-nem-a-vaddisznok-jelentik-a-legnagyobb-veszelyforrast"/>
        <a href="https://infostart.hu/belfold/2019/10/08/kiderult-mennyi-vaddiszno-pusztult-el-magyaroszagon-a-sertespestis-miatt"/>
      </related>
      <h3>A hazai házisertés-állomány afrikai sertéspestis fertőzéstől való megóvása érdekében – a biológiai védekezésen kívül – elengedhetetlenül fontos a házi sertések szállítására és forgalmazására vonatkozó jogszabályi előírások pontos és szigorú betartása is.</h3>
      <p>Egy Tolna megyei állatvásáron tartottak helyszíni ellenőrzést múlt hétvégén <a href="https://portal.nebih.gov.hu/-/104-bol-100-sertes-fennakadt-a-nebih-rostajan">a Nemzeti Élelmiszerlánc-biztonsági Hivatal (Nébih)</a> szakemberei, melynek során a vásárra szállított, eladásra szánt sertések állat-egészségügyi státuszát és kötelező kísérődokumentumait vizsgálták. Az ellenőrzött 104 állatból 100 példány jelöletlen volt, amely már önmagában is sérti a jogszabályi előírásokat. Emellett azonban egyéb hiányosságok is előfordultak.</p>
      <p>A 104 állat öt állattartóhoz tartozik, az ő papírjaikat vizsgálták idén novemberben.</p>
      <p>Az ellenőrök megállapították, hogy az állatok eredete sem igazolható. Az érintettek az állatok szállítása kapcsán sem érvényes szállítólevelet, sem állategészségügyi bizonyítványt, sem állattartói nyilatkozatot nem tudtak bemutatni, így a jelölési hiányosságokon túl az eladók az állatok állategészségügyi állapotát sem tudták igazolni.</p>
      <p>A hatóság a jelöletlen állatokat a helyszínen megjelölte, továbbá elrendelte azok elkülönítését és forgalomba hozataluk azonnali hatályú korlátozását.</p>
      <p>A Nébih ismételten felhívja az állattartók figyelmét arra, hogy a hazai házisertés-állomány afrikai sertéspestis fertőzéstől való megóvása érdekében – a biológiai védekezésen kívül – elengedhetetlenül fontos a házi sertések szállítására és forgalmazására vonatkozó jogszabályi előírások pontos és szigorú betartása is.</p>
      <p>A betegségről, az elrendelt előírásokról, korlátozásokról, valamint az érintett területekről részletes és folyamatosan frissülő információk találhatók a Nébih honlapján.</p>
      <p>
        <i>Nyitókép: Pixabay</i>
      </p>
    </article>
  </body>
</html>