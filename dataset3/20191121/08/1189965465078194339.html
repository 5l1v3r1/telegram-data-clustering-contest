<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/tech_science/260067/google-telos-stis-stoxeymenes-politikes-diafimiseis-vasei-toy-istorikoy-anazitisis-ton-psifoforon"/>
    <meta property="og:site_name" content="LiFO"/>
    <meta property="article:published_time" content="2019-11-21T08:34:00+00:00"/>
    <meta property="og:title" content="Google: Τέλος στις στοχευμένες πολιτικές διαφημίσεις βάσει του ιστορικού αναζήτησης των ψηφοφόρων"/>
    <meta property="og:description" content="Η Google ανακοίνωσε ότι δεν θα επιτρέπει πλέον πολιτικές διαφημίσεις που στοχεύουν ψηφοφόρους με βάση τις υποτιθέμενες πολιτικές προτιμήσεις τους"/>
  </head>
  <body>
    <article>
      <h1>Google: Τέλος στις στοχευμένες πολιτικές διαφημίσεις βάσει του ιστορικού αναζήτησης των ψηφοφόρων</h1>
      <h2>Η Google ανακοίνωσε ότι δεν θα επιτρέπει πλέον πολιτικές διαφημίσεις που στοχεύουν ψηφοφόρους με βάση τις υποτιθέμενες πολιτικές προτιμήσεις τους</h2>
      <address><time datetime="2019-11-21T08:34:00+00:00">21 Nov 2019, 08:34</time> by <a rel="author">NEWSROOM</a></address>
      <p>
        <b>Η <a href="https://www.lifo.gr/tags/Google">Google</a> ανακοίνωσε ότι δεν θα επιτρέπει πλέον πολιτικές διαφημίσεις που στοχεύουν ψηφοφόρους με βάση τις υποτιθέμενες πολιτικές προτιμήσεις τους. Θα απαγορεύσει, επίσης, στις πολιτικές καμπάνιες να στοχεύουν σε υποψήφιους ψηφοφόρους μέσω του YouTube ή βάσει του ιστορικού των αναζητήσεων τους στη Google.</b>
      </p>
      <p>Η πρωτοβουλία έρχεται σε μια στιγμή, ενόψει των εκλογών στη Βρετανία στις 12 Δεκεμβρίου και στις ΗΠΑ το 2020, που εντείνονται οι πιέσεις στις εταιρείες τεχνολογίες και στις πλατφόρμες κοινωνικής δικτύωσης σχετικά με τον τρόπο που χειρίζονται την πολιτική διαφήμιση. Η νέα πολιτική της Google θα εφαρμοστεί αρχικά στη Βρετανία σε μια εβδομάδα (πριν τις βουλευτικές εκλογές), σε όλη την Ευρωπαϊκή Ένωση έως το τέλος του έτους και στον υπόλοιπο κόσμο στις 6 Ιανουαρίου 2020, σύμφωνα με το BBC, το πρακτορείο Ρόιτερς και τη «Γκάρντιαν».</p>
      <p>Η εταιρεία θα συνεχίσει να επιτρέπει την αξιοποίηση της πλατφόρμας και των υπηρεσιών της για να προωθούνται πολιτικές διαφημίσεις με βάση το φύλο, την ηλικία και τη γεωγραφική τοποθεσία των χρηστών (με βάση τον ταχυδρομικό κωδικό τους). Επίσης δεν θα σταματήσει η προβολή πολιτικών διαφημίσεων σε ιστοσελίδες για συγκεκριμένα θέματα π.χ. οικονομίας.</p>
      <p>Η Google πρόσθεσε ότι θα πάρει μέτρα κατά των οφθαλμοφανώς παραπλανητικών πολιτικών δηλώσεων, κάτι που το Facebook έχει αποφύγει, καθώς ο Μαρκ Ζάκερμπεργκ έχει πει ότι το μεγαλύτερο μέσο κοινωνικής δικτύωσης δεν θα ελέγχει την αξιοπιστία των πολιτικών διαφημίσεων. Με δεδομένο ότι το Twitter ανακοίνωσε στις 30 Οκτωβρίου ότι θα καταργήσει πλήρως τις πολιτικού περιεχομένου διαφημίσεις από τις 22 Νοεμβρίου, η Google με τη νέα πολιτική της φαίνεται να ακολουθεί ένα ενδιάμεσο δρόμο, αναλαμβάνοντας δράση μόνο κατά των πολιτικών διαφημίσεων που είναι προφανές ότι αποσκοπούν στο να παραπλανήσουν τους ψηφοφόρους.</p>
      <p>«Αναγνωρίζουμε ότι ο ζωντανός πολιτικός διάλογος είναι σημαντικό μέρος της δημοκρατίας και κανένας δεν μπορεί λογικά να αποφανθεί για κάθε πολιτικό επιχείρημα, αντεπιχείρημα και νύξη. Συνεπώς αναμένουμε ότι ο αριθμός των πολιτικών διαφημίσεων για τις οποίες θα αναλάβουμε δράση, θα είναι πολύ περιορισμένος, όμως θα συνεχίσουμε να το κάνουμε για τις ξεκάθαρες παραβιάσεις», ανέφερε ο Σκοτ Σπένσερ, αντιπρόεδρος της Google Ads. Πρόσθεσε ότι «θέλουμε να βελτιώσουμε την εμπιστοσύνη των ψηφοφόρων στις πολιτικές διαφημίσεις που μπορεί να δουν στις πλατφόρμες μας».</p>
      <p>Με βάση τις συνήθειες της διαδικτυακής πλοήγησης ενός χρήστη - π.χ. ποιες ειδησεογραφικές ιστοσελίδες επισκέπτεται συχνά- η Google μπορεί να υποθέσει αν αυτός έχει αριστερές, δεξιές ή ανεξάρτητες πολιτικές απόψεις. Στις ΗΠΑ οι πολιτικοί έχουν δικαίωμα να κάνουν στοχευμένες καμπάνιες στους ψηφοφόρους με βάση τις πολιτικές προτιμήσεις των τελευταίων. Ήταν επίσης έως τώρα δυνατό οι πολιτικοί άλλων χωρών να στείλουν στη Google καταλόγους (π.χ. βάσεις δεδομένων με τα μέλη του κόμματος) και αυτή να φροντίσει να φθάσουν στους ανθρώπους αυτούς συγκεκριμένα πολιτικά μηνύματα. Αυτό πια δεν θα επιτρέπεται.</p>
      <p>Οι διαφημίσεις που θα «κόβονται», θα περιλαμβάνονται στην «έκθεση διαφάνειας» της Google και θα μπορούν τρίτοι να τις αναλύσουν. Οι πολιτικές διαφημίσεις αποτελούν σχετικά μικρό μέρος των συνολικών διαφημιστικών εσόδων της εταιρείας, που ανήλθαν σε 116 δισεκατομμύρια δολάρια το 2018. Οι αναλυτές θεωρούν πιθανό ότι ένα μέρος της πολιτικής διαφήμισης θα αναζητήσει εναλλακτικές διεξόδους, όπως η τηλεόραση ή οι μικρότεροι ανταγωνιστές της Google.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/tech_science/258960/i-google-syllegei-iatrika-dedomena-apo-ekatommyria-amerikanoys-xoris-na-to-kseroyn"/>
      </related>
    </article>
  </body>
</html>