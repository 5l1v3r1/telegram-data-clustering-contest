<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/samenleving/1269881/gerda-havertong-sprak-zich-in-1987-in-sesamstraat-al-uit-tegen-zwarte-piet.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-21T08:49:41+00:00"/>
    <meta property="og:title" content="Gerda Havertong sprak zich in 1987 in Sesamstraat al uit tegen Zwarte Piet"/>
    <meta property="og:description" content="De discussie over Zwarte Piet iets van de laatste jaren? Nee hoor, in 1987 vertelde Gerda Havertong in Sesamstraat al aan Pino hoe vervelend..."/>
  </head>
  <body>
    <article>
      <h1>Gerda Havertong sprak zich in 1987 in Sesamstraat al uit tegen Zwarte Piet</h1>
      <address><time datetime="2019-11-21T08:49:41+00:00">21 Nov 2019, 08:49</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>De discussie over Zwarte Piet iets van de laatste jaren? Nee hoor, in 1987 vertelde Gerda Havertong in Sesamstraat al aan Pino hoe vervelend het is als kindjes worden uitgemaakt voor Zwarte Piet. De scène gaat de laatste dagen het hele internet over.</p>
      <p>“Sinterklaas is nog niet in het land, of zwarte kinderen en grote mensen worden voor Zwarte Piet uitgescholden,” vertelde ze meer dan 30 jaar geleden aan de grote blauwe vogel. “Mag jij dan ook met een zak lopen met pepernoten?” vraagt Pino even later. Gerda reageert: “Wat een onzin Pino. Kijk eens naar me. Lijk ik op Zwarte Piet? Ik ben helemaal geen Zwarte Piet. Ik lijk er niet eens op.” Ze legt uit: “Voor heel veel zwarte mensen is Sinterklaas helemaal geen feest, we kunnen bijna niet vrolijk zijn. Ik heb er genoeg van om voor Pieterbaas uitgemaakt te worden.” </p>
      <p>Gerda Havertong bedacht de sketch zelf. Aanleiding was de pijn die ze voelde, omdat haar eigen kind op school werd uitgescholden voor Zwarte Piet. “Mijn kind durfde die weken niet meer naar school te gaan, maar de schoolleiding noemde mij overgevoelig. Toen heb ik met mijn eindredacteur bij Sesamstraat overlegd of ik het platform dat ik had, de televisie, mocht gebruiken om een punt te maken.”</p>
      <p>Ze vindt dat er weinig is veranderd sindsdien. “Ik ben heel blij met elke kleine handreiking van witte Nederlanders die zich uitspreken tegen racisme, en die zeggen dat ze zich ervoor schamen. Niet heel Nederland is racistisch. Maar bij elk incident krijg je toch weer het gevoel inferieur te zijn; dat gaat nooit weg. En incidenten zijn er nog steeds, veelvuldig.”</p>
      <figure>
        <iframe src="https://www.youtube.com/embed/VmfjuWXpG7k" width="648" height="365" data-service="Youtube" scrolling="no"/>
      </figure>
      <p><b>Bron(nen):   </b><a href="https://www.rtlboulevard.nl/lifestyle/culture/artikel/4926361/havertong-niets-veranderd-sinds-racismesketch-sesamstraat">RTL Boulevard</a>      </p>
    </article>
  </body>
</html>