<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019507/%D9%BE%D9%88%D9%85%D9%BE%D8%A6%D9%88-%D8%AE%D9%88%D8%AF-%D8%B1%D8%A7-%D8%A7%D8%B2-%D8%AA%D9%81%DA%A9%D8%B1%D8%A7%D8%AA-%D9%82%D8%B1%D9%86-%D9%87%D8%AC%D8%AF%D9%87%D9%85%DB%8C-%D8%B1%D9%87%D8%A7-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T08:31:08+00:00"/>
    <meta property="og:title" content="پومپئو خود را از تفکرات قرن هجدهمی رها کند"/>
    <meta property="og:description" content="سخنگوی وزارت امور خارجه با محکوم کردن اظهارات وزیر خارجه آمریکا درباره عدم تعارض شهرک‌سازی در اراضی اشغالی کرانه باختری با قوانین بین‌المللی، تاکید کرد: پومپئو بهتر است خود را از تفکرات قرن هجدهمی رها کند، در قرن بیست و یکم نه آمریکا قدرت فائقه است و نه دیگر کسی نقض قوانین بین‌المللی توسط صاحبان قدرت را می‌پذیرد."/>
  </head>
  <body>
    <article>
      <h6 class="kicker">سخنگوی وزارت خارجه:</h6>
      <h1>پومپئو خود را از تفکرات قرن هجدهمی رها کند</h1>
      <address>
        <time datetime="2019-11-21T08:31:08+00:00">21 Nov 2019, 08:31</time>
      </address>
      <p>سخنگوی وزارت امور خارجه با محکوم کردن اظهارات وزیر خارجه آمریکا درباره عدم تعارض شهرک‌سازی در اراضی اشغالی کرانه باختری با قوانین بین‌المللی، تاکید کرد: پومپئو بهتر است خود را از تفکرات قرن هجدهمی رها کند، در قرن بیست و یکم نه آمریکا قدرت فائقه است و نه دیگر کسی نقض قوانین بین‌المللی توسط صاحبان قدرت را می‌پذیرد.</p>
      <p>به گزارش ایسنا،‌ سید عباس موسوی سخنگو و رئیس مرکز دیپلماسی عمومی و رسانه‌ای وزارت امور خارجه اظهارات وزیر خارجه آمریکا مبنی بر عدم تعارض شهرک‌سازی در اراضی اشغالی کرانه باختری با قوانین بین‌المللی را به شدت رد و محکوم کرد و آن را تاکیدی مجدد بر شراکت آمریکا در اشغال سرزمین فلسطین و جنایت‌های این رژیم در فلسطین و نیز اشغال و نقض حاکمیت کشورهای همسایه فلسطین توصیف کرد.<br/><br/>موسوی با اشاره به اینکه اقدامات و اظهارات آمریکایی ها در خصوص فلسطین نقض صریح قوانین بین‌المللی است، خواستار تحرک مجامع بین‌المللی در مخالفت و مقابله با آن شد.<br/><br/>وی با اشاره به اینکه سرزمین فلسطین از آن مردم فلسطین است، گفت: رژیم صهیونیستی رژیمی غاصب و اشغالگر است و تنها راه حل بحران فلسطین برگزاری همه پرسی در میان ساکنان اصلی سرزمین فلسطین است.<br/><br/>موسوی به پومپئو وزیر خارجه آمریکا توصیه کرد؛ بهتر است خود را از تفکرات قرن هجدهمی رها کند که صاحبان قدرت خود را فراتر از حقوق و قوانین بین‌المللی می‌دانستند. در قرن بیست و یکم نه آمریکا قدرت فائقه است و نه دیگر کسی نقض قوانین بین‌المللی توسط صاحبان قدرت را می‌پذیرد.</p>
      <p>انتهای پیام</p>
    </article>
  </body>
</html>