<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/netanyahu-s-rival-failed-to-form-a-new-israeli-government?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-21T08:03:32+00:00"/>
    <meta property="og:title" content="رقیب نتانیاهو هم در تشکیل دولت جدید اسرائیل ناکام ماند"/>
    <meta property="og:description" content="بنی گانتس تا امروز،‌ پنجشنبه بیست و یکم نوامبر به مدت بیست و هشت روز مهلت داشت تا کابینه خود را تشکیل دهد اما ساعاتی پیش از پایان مهلت تعیین شده اعلام کرد که در این امر ناکام مانده است."/>
  </head>
  <body>
    <article>
      <h1>رقیب نتانیاهو هم در تشکیل دولت جدید اسرائیل ناکام ماند</h1>
      <address><time datetime="2019-11-21T08:03:32+00:00">21 Nov 2019, 08:03</time> by <a rel="author">یورونیوز فارسی </a></address>
      <p>بنی گانتس،‌ رقیب بنیامین نتانیاهو،‌ نخست وزیر موقت اسرائیل چهارشنبه شب ناتوانی خود را برای تشکیل یک دولت ائتلافی به اطلاع رووین ریولین، رئیس جمهوری این کشور رساند.</p>
      <p>با اعتراف به شکست آقای گانتس،‌ رهبر حزب آبی و سفید در تشکیل یک دولت وحدت لیبرال احتمال حضور مجدد مردم این کشور به صندوق‌های رای پس از انتخابات ماه آوریل و سپتامبر گذشته باردیگر قوت گرفته است.</p>
      <p>بنیامین نتانیاهو،‌ رهبر حزب لیکو و نخست وزیر موقت اسرائیل نیز که پیش‌تر از سوی رئیس جمهوری مامور تشکیل کابینه شده بود در جلب اعتماد رقیب برای شکل دادن به دولتی ائتلافی ناکام مانده و از این ماموریت انصراف داده بود.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/10/21/israel-s-netanyahu-gives-up-effort-to-form-new-government">بنیامین نتانیاهو، نخست وزیر اسرائیل از تشکیل دولت جدید انصراف داد</a>
        </li>
        <li>
          <a href="https://farsi.euronews.com/2019/09/22/four-possible-scenario-in-israel-political-crisis-from-national-unity-gov-to-new-elections">سناریوی‌های بحران سیاسی اسرائیل؛ از دولت وحدت ملی تا انتخابات سوم</a>
        </li>
        <li>
          <a href="https://farsi.euronews.com/2019/09/19/israel-netanyahu-urges-rival-gantz-to-form-unity-government-with-him">بحران سیاسی اسرائیل؛ گانتس پیشنهاد نتانیاهو برای تشکیل دولت وحدت ملی را رد کرد</a>
        </li>
      </ul>
      <p>گفته می‌شود این برای نخستین بار در تاریخ سیاسی اسرائیل است که رهبران هر دو حزب رقیب از تشکیل دولتی ائتلافی باز می‌مانند.</p>
      <p>هیچیک از دو حزب لیکود و آبی سفید ها در انتخابات پارلمانی هفدهم سپتامبر نتوانستند اکثریت لازم پارلمانی را برای تشکیل دولت بدست آورند. بنیامین نتانیاهو و بنی گانتس رهبران دو حزب «لیکود» و «آبی و سفید» که از بخت های اصلی پیروزی در انتخابات پارلمانی اخیر در اسرائیل بودند رقابت نزدیکی را برای تشکیل کابینه با یکدیگر داشتند و هر یک به ترتیب حمایت ۵۵ و ۵۴ نماینده را کسب کردند.</p>
      <p>این درحالیست که برای بدست گرفتن اکثریت پارلمانی و کسب مجوز برای تشکیل دولت هر یک نامزدها بایست حداقل حمایت ۶۱ نماینده را کسب می کردند.</p>
      <p>حزب «آبی و سفید» به رهبری گانتس در انتخابات پارلمانی با کسب ۳۳ کرسی به بزرگترین تشکل سیاسی در پارلمان اسرائیل تبدیل شد. این در حالیست که حزب راستگرای لیکود ۳۱ کرسی را این انتخابات به خود اختصاص داد.</p>
      <p>بنی گانتس تا امروز،‌ پنجشنبه بیست و یکم نوامبر به مدت بیست و هشت روز مهلت داشت تا کابینه خود را تشکیل دهد اما ساعاتی پیش از پایان مهلت تعیین شده اعلام کرد که در این امر ناکام مانده است.</p>
      <p>
        <a href="https://twitter.com/euronews_pe">
          <b>به توییتر یورونیوز فارسی بپیوندید</b>
        </a>
      </p>
    </article>
  </body>
</html>