<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904576/vol-vertrouwen-richting-ajax-uit-anders-hoef-je-die-wedstrijd-niet-te-spelen-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-21T08:14:00+00:00"/>
    <meta property="og:title" content="Vol vertrouwen richting Ajax-uit: 'Anders hoef je die wedstrijd niet te spelen'"/>
    <meta property="og:description" content="Cyriel Dessers is tevreden bij Heracles Almelo. De spits kwam afgelopen zomer over van FC Utrecht, terwijl Adrián Dalmau de omgekeerde weg bewandelde en aan de slag ging bij de Domstedelingen. Dessers leeft vol vertrouwen toe naar de wedstrijd tegen Ajax van aankomend weekend. Dessers kent een uitstekende start van het seizoen en liet zich ook tijdens de vorige Eredivisie-wedstrijd zien met drie goals en twee assists. &quot;Het leverde mij een plekje op in het FIFA20 Team of the Week&quot;, aldus een lachende Dessers in gesprek met De Telegraaf. &quot;Normaal zitten daar spelers als Lionel Messi en Robert Lewandowski in.&quot;"/>
  </head>
  <body>
    <article>
      <h1>Vol vertrouwen richting Ajax-uit: 'Anders hoef je die wedstrijd niet te spelen'</h1>
      <address>
        <time datetime="2019-11-21T08:14:00+00:00">21 Nov 2019, 08:14</time>
      </address>
      <p>
        <b>Cyriel Dessers is tevreden bij Heracles Almelo. De spits kwam afgelopen zomer over van FC Utrecht, terwijl Adrián Dalmau de omgekeerde weg bewandelde en aan de slag ging bij de Domstedelingen. Dessers leeft vol vertrouwen toe naar de wedstrijd tegen Ajax van aankomend weekend.</b>
      </p>
      <p>Dessers kent een uitstekende start van het seizoen en liet zich ook tijdens de vorige Eredivisie-wedstrijd zien met drie goals en twee assists. "Het leverde mij een plekje op in het FIFA20 Team of the Week", aldus een lachende Dessers in gesprek met <i>De Telegraaf</i>. "Normaal zitten daar spelers als Lionel Messi en Robert Lewandowski in."</p>
      <p>"Het gaat zeker niet verkeerd, maar ik ben nog lang niet verzadigd. Ik wil nog veel meer en kan nog veel beter." De spits wil zich niet wagen aan de uitspraak dat Utrecht een slechte keuze heeft gemaakt. "Achteraf is dat altijd gemakkelijk om te zeggen, maar zo kijk ik er niet naar. Afgelopen zomer was dit voor alle partijen de beste oplossing. Ik ben blij met de keuze die ik heb gemaakt. Op dit moment is het voordelig uitgepakt voor Heracles, maar het is pas het begin."</p>
      <p>Dessers en Heracles nemen het aankomend weekend op tegen Ajax en de Belg zag hoe de Amsterdammers voor de interlandperiode zijn oude club Utrecht totaal overklasten. "FC Utrecht had weinig kans, maar de wedstrijd daarvoor had PEC Zwolle wel kansen. Als je van tevoren al gaat denken dat je toch geen kans maakt, dan hoef je een wedstrijd ook niet te spelen. Heracles heeft recent goede prestaties geleverd tegen Ajax. Vorig seizoen hebben ze in Amsterdam gelijkgespeeld en thuis gewonnen."</p>
    </article>
  </body>
</html>