<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140134-yak_pereselencyu_povernuti_viplatu_pensii__poradi_advokata.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-21T08:59:00+00:00"/>
    <meta property="og:title" content="Як переселенцю повернути виплату пенсії, — поради адвоката"/>
    <meta property="og:description" content="До найактуальніших проблем переселенців нашої держави належить масове припинення виплати пенсій із підстав, що не передбачені Законом «Про загальнообов’язкове державне пенсійне страхування»."/>
  </head>
  <body>
    <article>
      <h1>Як переселенцю повернути виплату пенсії, — поради адвоката</h1>
      <address>
        <time datetime="2019-11-21T08:59:00+00:00">21 Nov 2019, 08:59</time>
      </address>
      <p>
        <i>
          <b>Останніми роками в Україні гостро стоїть питання переселенців із тимчасово окупованих територій Донбасу, Луганська та анексованого Криму. Згідно з даними офіційного сайту Міністерства соціальної політики України, станом на 2 січня 2019 року взято на облік 1 512 435 переселенців (ВПО). До найактуальніших проблем переселенців нашої держави належить масове припинення виплати пенсій із підстав, що не передбачені Законом «Про загальнообов’язкове державне пенсійне страхування».</b>
        </i>
      </p>
      <p>Про те, як за теперішніх умов та норм законодавства переселенцям можна повернути виплати пенсій, виданню <a href="https://zib.com.ua/ua/../../">«Закон і Бізнес»</a> розповіла керуючий партнер адвокатського об’єднання Emiraise <b>Людмила Кабанець</b>.</p>
      <p>
        <b>Як відновити виплати?</b>
      </p>
      <p>Практика позбавлення пенсій набуває дедалі більших масштабів, і в більшості випадків стосується пенсіонерів та людей з інвалідністю. Через свій вік і стан здоров’я більшість із них не здатні долати несприятливі ситуації й потребують допомоги. А пенсії є єдиним джерелом їх існування.</p>
      <p>Систематичні порушення прав переселенців на пенсійне забезпечення призводять до виникнення низки судових спорів між ВПО та органами Пенсійного фонду України (ПФУ), щодо поновлення порушених прав переселенців.</p>
      <p>Для відновлення своїх прав, необхідно діяти за таким алгоритмом:</p>
      <p>Оформити письмове звернення до органів ПФУ з відповідною вимогою про поновлення та виплату заборгованості з пенсії.</p>
      <p>Оскаржити дії чи бездіяльність органів ПФУ в адміністративному суді.</p>
      <p>Пред’явити до примусового виконання відповідні рішення судів.</p>
      <p>На сьогодні в Україні склалася позитивна судова практика щодо поновлення виплати пенсій та стягнення нарахованої, але не виплаченої заборгованості. Наприклад, 3 травня 2018 року Верховний Суд у складі колегії суддів Касаційного адміністративного суду прийняв рішення у зразковій справі про припинення виплати пенсій на користь переселенця.</p>
      <p>
        <b>Що робити, якщо кошти все ж не виплачуються?</b>
      </p>
      <p>Судове рішення про поновлення пенсійних виплат і зобов’язання виплати заборгованості з пенсії може протягом тривалого часу не виконуватись. У такому разі пенсіонер зазнає інфляційних втрат від знецінення коштів, що йому належать, та позбавлений можливості отримати додатковий прибуток з цих коштів.</p>
      <p>Для того, щоб отримати компенсацію інфляційних втрат, застосовуються кілька варіантів дій.</p>
      <p>Варіант 1.  Під час звернення до Пенсійного фонду щодо поновлення виплати пенсії необхідно висунути вимогу про нарахування і виплату компенсації.</p>
      <p>Сума цієї компенсації обчислюється шляхом множення суми нарахованого, але не виплаченого громадянину доходу за відповідний місяць (після утримання податків і обов’язкових платежів) на індекс інфляції у період невиплати доходу (інфляція місяця, за який виплачується дохід, до уваги не береться).</p>
      <p>Надалі ця вимога включається до позовних вимог під час оскарження дій або бездіяльності органів ПФУ. Таким чином є можливість компенсувати інфляційні втрати з моменту припинення виплат пенсії до дати ухвалення судового рішення.</p>
      <p>Варіант 2. У разі прострочення виплати боргу боржник, на вимогу кредитора, зобов’язаний також покрити інфляції втрати за весь час прострочення. А також виплатити 3% річних від простроченої суми.</p>
      <p>Рішення про поновлення виплати пенсії та виплати заборгованості підтверджує, що між пенсіонером і органом ПФУ виникає грошове зобов’язання. Тож пенсіонер має право стягнути з Пенсійного фонду інфляційні втрати й додаткові відсотки.</p>
      <p>Для цього необхідно звернутись до органу ПФУ з позовом про стягнення інфляційних втрат та 3% річних за несвоєчасне виконання рішення суду. Його можна подати у перші 3 роки з моменту як рішення суду про виплату заборгованості набуває чинності. Інакше ПФУ може висунути клопотання про позовну давність та виплатити інфляційні втрати не за весь період затримки, а лише за 3 роки.</p>
      <p>Але яким чином вдасться стягнути інфляційні втрати та 3% річних за весь час невиконання рішення суду?</p>
      <p>У такому разі переселенець має пред’явити цей позов протягом 3 років з моменту набуття рішенням чинності, не чекаючи самого виконання. Та заявити такі вимоги:</p>
      <p>- стягнути з органу ПФУ інфляційні втрати та 3% річних за невиконання рішення суду,</p>
      <p>- зазначити про нарахування відповідних відсотків і інфляційних втрат з моменту ухвалення рішення до моменту виконання грошового зобов’язання.</p>
      <p>У такому разі нарахування інфляційних втрат і додаткових відсотків здійснює виконавець. І громадянин отримує відшкодування за весь час виконання органом ПФУ рішення суду про виплату пенсії.</p>
      <p>Варіант 3. Якщо рішення суду про стягнення пенсійних виплат перебуває на виконанні в органах казначейства, перерахування коштів пенсіонеру здійснюється протягом 3 місяців.</p>
      <p>Якщо за цей період не здійснилося перерахування коштів, пенсіонеру виплачується компенсація обсягом 3% річних від несплаченої суми коштів. Компенсація нараховується Державною казначейською службою України.</p>
      <p>Для отримання компенсації  пенсіонеру потрібно після виконання рішення суду звернутися до Державної казначейської служби України з проханням провести нарахування і виплату 3% річних. У разі відмови — оскаржити такі дії до адміністративного суду.</p>
      <p>Варіант 4. Судові рішення, що набули чинності, є обов’язковими до виконання всіма органами державної влади, фізичними і юридичними особами на всій території України. Суд може зобов’язати відповідача, не на користь якого ухвалене судове рішення, подати у встановлений судом строк звіт про виконання судового рішення.</p>
      <p>Тому до позовних вимог в адміністративних спорах з органами державної влади варто включати вимогу про встановлення судового контролю. Шляхом подання органами державної влади у встановлений судом строк звіту про виконання судового рішення.</p>
      <p>За наслідками розгляду звіту боржника про виконання рішення суду або у разі неподання такого звіту суддя своєю ухвалою може встановити новий строк подання звіту. Та накласти на керівника боржника, відповідального за виконання рішення, штраф у сумі від двадцяти до сорока розмірів прожиткового мінімуму для працездатних осіб. Сума штрафу у 2019 році становить від 38 420 грн до 76 840 грн. Половина суми штрафу стягується на користь позивача (пенсіонера), інша половина — до Державного бюджету України.</p>
      <p>Таким чином, пенсіонери, яким припинили виплачувати пенсію, мають правову можливість:</p>
      <p>- отримати компенсацію втрати частини доходів у зв’язку з порушенням строків виплати пенсії;</p>
      <p>- стягнути з органу ПФУ інфляційні втрати за весь час виконання рішення суду;</p>
      <p>- стягнути 3% річних від суми, що підлягає виплаті на основі рішення суду.</p>
      <p>
        <a href="https://zib.com.ua/">Закон і Бізнес</a>
      </p>
      <related>
        <h4>Матеріали за темою</h4>
        <a href="https://zib.com.ua/ua/140109-ksu_prosyat_pereviriti_pravilnist_narahuvannya_pensii_derzhs.html"/>
        <a href="https://zib.com.ua/ua/139598-meshkancyam_okupovanih_teritoriy_planuyut_vidnoviti_pensii.html"/>
        <a href="https://zib.com.ua/ua/138928-pokaznik_serednoi_zarplati_za_cherven_2019_roku_zatverdiv_pf.html"/>
        <a href="https://zib.com.ua/ua/138458-pensiyne_zabezpechennya_viyskovosluzhbovciv_vsu__za_vs__prot.html"/>
        <a href="https://zib.com.ua/ua/issue/668/"/>
        <a href="https://zib.com.ua/ua/138925-pokaznik_serednoi_zarplati_za_traven_2019_roku_zatverdiv_pf.html"/>
        <a href="https://zib.com.ua/ua/138512-pokaznik_serednoi_zarplati_za_traven_2019_roku_zatverdiv_pf.html"/>
        <a href="https://zib.com.ua/ua/137949-ks_zahistiv_lotchikiv_osvityan_likariv_i_pozbaviv_ih_pensiy_.html"/>
        <a href="https://zib.com.ua/ua/issue/663/"/>
        <a href="https://zib.com.ua/ua/137564-ks_zahistiv_prava_viyskovih__likvidatoriv_chornobilskoi_kata.html"/>
        <a href="https://zib.com.ua/ua/issue/659/"/>
        <a href="https://zib.com.ua/ua/136340-sud_zabovyazav_pfu_viplatiti_13_mln_grn_pensiy_u_2018_roci.html"/>
        <a href="https://zib.com.ua/ua/136067-yak_vlada_zmenshuvatime_armiyu_pilgovikiv_i_oderzhuvachiv_su.html"/>
        <a href="https://zib.com.ua/ua/issue/643/"/>
        <a href="https://zib.com.ua/ua/135899-uryad_obicyae_pensioneram_avtomatichnu_indeksaciyu_pensiy_vi.html"/>
        <a href="https://zib.com.ua/ua/135645-pererahunok_pensiy_derzhsluzhbovciv_vid_ks_ochikuyut_zahistu.html"/>
        <a href="https://zib.com.ua/ua/issue/639/"/>
        <a href="https://zib.com.ua/ua/134656-eks-prokuram_mozhut_povernuti_pravo_na_pererahunok_pensii.html"/>
        <a href="https://zib.com.ua/ua/issue/629/"/>
        <a href="https://zib.com.ua/ua/134429-ks_mae_skazati_chi_mozhna_suddyam_udvichi_zmenshiti_zarplatu.html"/>
        <a href="https://zib.com.ua/ua/issue/626/"/>
        <a href="https://zib.com.ua/ua/134413-nimcyam_garantuvali_viplatu_pensiy_u_pivzarplati.html"/>
        <a href="https://zib.com.ua/ua/issue/624/"/>
        <a href="https://zib.com.ua/ua/134325-ks_mozhe_povernuti_prokuroram_specialni_pensii.html"/>
        <a href="https://zib.com.ua/ua/133780-yakscho_pererahunok_ne_zbilshit_rozmir_pensii_yogo_mozhna_ne.html"/>
        <a href="https://zib.com.ua/ua/issue/620/"/>
        <a href="https://zib.com.ua/ua/133417-scho_e_pidtverdzhennyam_trudovogo_stazhu_poyasniv_vaas.html"/>
        <a href="https://zib.com.ua/ua/133175-rishennya_ksu_pro_skasuvannya_pilg_veteranam_praci.html"/>
        <a href="https://zib.com.ua/ua/issue/614/"/>
        <a href="https://zib.com.ua/ua/133176-viznannya_norm_nekonstituciynimi_ne_povertae_ni_prav_ni_kosh.html"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>