<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/rabotodatelite-kategorichno-protiv-da-plashtat-parvite-tri-dni-ot-bolnichniya.html"/>
    <meta property="og:site_name" content="News.bg"/>
    <meta property="article:published_time" content="2019-11-21T08:50:14+00:00"/>
    <meta property="og:title" content="Работодателите категорично против да плащат първите три дни от болничния"/>
    <meta property="og:description" content="Притеснение са, че правителството иска да запази статуквото"/>
  </head>
  <body>
    <article>
      <h1>Работодателите категорично против да плащат първите три дни от болничния</h1>
      <address>
        <time datetime="2019-11-21T08:50:14+00:00">21 Nov 2019, 08:50</time>
      </address>
      <p>Асоциацията на организациите на българските работодатели (АОБР) <b>категорично не приема продължаване на вмененото задължение работодателите да заплащат първите три дни болнични.</b> Това пишат в позицията си, изпратена до премиера Бойко Борисов. </p>
      <p>Те са <b>притеснени, че правителството планира да запази статуквото.</b></p>
      <p>Работодателите отбелязват, че тъй като години наред е <b>неглижиран проблемът с фалшивите болнични, това е довело до източването на огромен ресурс и от осигурителните фондове, и от работодателите.</b></p>
      <p><b>Задължението на работодателите да изплащат първите три дни болнични беше въведено като временна антикризисна мярка</b> за една година през 2010 г., а действа вече девет години, недоволни са от АОБР.</p>
      <p>Те са на мнение, че <b>чрез този ангажимент са облагани тройно - чрез осигуровките</b>, които внасят за своите работници, <b>дължимите обезщетения за първите три дни от временната нетрудоспособност и изплащането на допълнителни възнаграждения за заместващи работници.</b></p>
      <p>Междувременно <b>въвеждането на компенсация с неработен ден при съвпадение на официалните национални празници</b> с дните за междуседмична почивка <b>оказа допълнителен натиск за увеличаване на злоупотребите с болничните листа</b>, отбелязват още работодателите.</p>
      <p>Те подчертават, че при представянето на проекта на Закон за бюджет на ДОО за 2020 г. в свои становища работодателските организации са възразили срещу забавянето на необходимите реформи в пенсионно осигурителната система, включително и <b>срещу запазване на режима на изплащане на обезщетения за първите три дни от болничния.</b></p>
      <p>Работодателите са категорични, че <b>ще участват в заседание на НСТС само ако и когато в дневния ред бъде включено предложение за решаване на въпроса за първите три дни болнични.</b></p>
      <p>Припомняме, че вчера стана ясно, че<b> <a href="https://news.bg/finance/predlagat-rabotodatelite-da-plashtat-ne-poveche-ot-15-dni-bolnichni-v-godinata.html">предлагат работодателите да плащат не повече от 15 дни болнични в годината.</a></b></p>
      <p>Ден преди това премиерът Бойко Борисов заяви, че <b><a href="https://news.bg/politics/parviyat-den-ot-bolnichnite-ostava-platen-otseche-borisov.html">първият ден от болничните остава платена от работодателя. </a></b>Въпреки обещанието му обаче КТ "Подкрепа" и КНСБ бяха категорични, че<b> <a href="https://news.bg/politics/obeshtanieto-na-borisov-ne-otkaza-kt-podkrepa-i-knsb-ot-protesta.html">няма да се откажат от протеста.</a></b></p>
      <p>Припомняме, идеята първият ден от болничните да не се плаща<b><a href="https://news.bg/politics/minimalnata-pensiya-stava-250-lv-ot-1-yuli-2020-g.html"> беше представена</a> </b>след среща между ГЕРБ и Обединените патриоти в лицето на Каракачанов и Симеонов.</p>
      <p>От <b><a href="https://news.bg/politics/nyama-100-spravedlivost-za-bolnichnite-kategorichna-menda-stoyanova.html">думите на председателя на бюджетната комисия Менда Стоянова</a></b> стана ясно, че се мисли за изключения, като например за майките на деца и болнични вследствие на трудови злополуки. Тя коментира идеята с думите: <b><a href="https://news.bg/politics/nyama-100-spravedlivost-za-bolnichnite-kategorichna-menda-stoyanova.html">"Няма 100% справедливост".</a></b></p>
      <p>От ДПС бяха категорични, че не подкрепят анонсираното предложение, тъй като според тях това е <b><a href="https://news.bg/politics/dps-protiv-skritoto-uvelichenie-na-osiguritelnata-vnoska.html">скрито увеличение на осигурителната вноска.</a></b></p>
      <p>От своя страна синдикатите също остро нападнаха идеята и предупредиха, че ако тя бъде приета, те <b><a href="https://news.bg/politics/knsb-borisov-da-se-ottegli-za-bolnichnite-shte-povedem-horata.html">ще поведат хората на протест</a>.</b></p>
    </article>
  </body>
</html>