<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vasternorrland/kannbart-fangelsestraff-for-valdtakt-och-misshandel"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T08:34:42+00:00"/>
    <meta property="og:title" content="Kännbart fängelsestraff för våldtäkt och misshandel"/>
    <meta property="og:description" content="En 25-årig Sundsvallsbo döms till fängelse i två år och fyra månader för bland annat våldtäkt, olaga frihetsberövande och misshandel mot sin förra flickvän."/>
  </head>
  <body>
    <article>
      <h1>Kännbart fängelsestraff för våldtäkt och misshandel</h1>
      <address><time datetime="2019-11-21T08:34:42+00:00">21 Nov 2019, 08:34</time> by <a rel="author">Patric Sellen</a></address>
      <p>
        <b>En 25-årig Sundsvallsbo döms till fängelse i två år och fyra månader för bland annat våldtäkt, olaga frihetsberövande och misshandel mot sin förra flickvän.</b>
      </p>
      <p>Kvinnan uppgav inför rätten att 25-åringen våldfört sig på henne sexuellt många gånger. Den våldtäkt har stått åtalad för är en händelse som ska ha inträffat i fjol. Trots att en person till fanns i rummet tilltvingade sig 25-åringen samlag med kvinnan, trots att hon upprepade gånger bad honom att sluta. Något som det kvinnliga vittnet också intygar.</p>
      <p>Dagen efter frågade vittnet kvinnan hur det var och då ska hon ha svarat: ”Det är bra, jag är van.”</p>
      <h3>Kvinnan trodd</h3>
      <p>Tingsrätten tror på kvinnans berättelse och anser det ställt ”utom varje rimligt tvivel” att brottet begåtts trots 25-åringens nekande.</p>
      <p>Vid ett tidigare tillfälle låste 25-åringen in sig på toaletten tillsammans med kvinnan för att tala allvar. Med sig hade han en cirka 30 centimeter lång kökskniv som han hotade kvinnan med och också högg i en badrumsmöbel med flera gånger för att betona att han menade allvar.</p>
      <p>Enligt kvinnan släpptes hon ut först efter närmare en halvtimme.</p>
      <p>För det döms mannen för olaga frihetsberövande, dock av mindre allvarlig art.</p>
      <h3>Nekar</h3>
      <p>25-åringen nekar till det mesta han anklagas för men tingsrätten bedömer kvinnans uppgifter som trovärdiga och finner åtalet till största delen styrkt.</p>
      <p>Han döms även för olaga hot och skadegörelse. Däremot frikänns han från en åtalspunkt gällande misshandel.</p>
      <p>Sammantaget får 25-åringen två års och fyra månaders fängelse. Han ska också betala 144 000 kronor plus ränta i skadestånd till kvinnan.</p>
    </article>
  </body>
</html>