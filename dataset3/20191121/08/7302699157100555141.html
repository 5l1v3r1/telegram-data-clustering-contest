<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000111867"/>
    <meta property="og:site_name" content="MGR Online"/>
    <meta property="article:published_time" content="2019-11-21T08:51:00+00:00"/>
    <meta property="og:title" content="กสิกร ไลน์เปิดตัวรุก Digital Lending กลางปีหน้า"/>
    <meta property="og:description" content="บริษัท กสิกร ไลน์ จำกัด โดยการร่วมทุนระหว่างธนาคาร กสิกรไทย จากัด (มหาชน) (ลงทุนผ่าน บริษัท กสิกร วิชั่น จากัด) 50% และ บริษัท ไลน์ คอร์ป (ลงทุนผ่านบริษัท ไลน์ ไฟแนนเชียล เอเชีย) อีก 50% ด้วยทุนจดทะเบียน 2,200 ล้านบาท เปิดตัวบริกา"/>
  </head>
  <body>
    <article>
      <h1>กสิกร ไลน์เปิดตัวรุก Digital Lending กลางปีหน้า</h1>
      <address><time datetime="2019-11-21T08:51:00+00:00">21 Nov 2019, 08:51</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011574301.JPEG"/>
      </figure>
      <p><b>บริษัท กสิกร ไลน์ จำกัด โดยการร่วมทุนระหว่างธนาคาร กสิกรไทย จากัด (มหาชน) (ลงทุนผ่าน บริษัท กสิกร วิชั่น จากัด) 50% และบริษัท ไลน์ คอร์ป (ลงทุนผ่านบริษัท ไลน์ ไฟแนนเชียล เอเชีย) อีก 50% ด้วยทุนจดทะเบียน 2,200 ล้านบาท เปิดตัวบริการทางการเงินรูปแบบใหม่ในประเทศไทยภายใต้แบรนด์ "LINE BK" พร้อมแต่งตั้ง "ธนา โพธิกำจร" ดำรงตำแหน่ง CEO</b><br/><br/><b>นายธนา โพธิกำจร CEO บริษัท กสิกร ไลน์ จำกัด</b> เปิดเผยว่า บริษัทมีเป้าหมายในการพัฒนานวัตกรรมผลิตภัณฑ์ และให้บริการสินเชื่อส่วนบุคคลผ่านช่องทางดิจิทัล ตลอดจนออกบริการทางการเงินบนแพลตฟอร์มโซเชียลมีเดียเพื่อสร้างประสบการณ์แบบใหม่ๆ ให้ลูกค้าสามารถเข้าถึงบริการทางการเงินที่ใช้งานได้ง่าย มีความสนุก ปลอดภัย และตอบทุกโจทย์ความต้องการของลูกค้า โดยภายใต้แบรนด์ LINE BK บริษัท กสิกร ไลน์ จำกัด จะนำประสบการณ์การให้บริการทางการเงินของธนาคารกสิกรไทย ผนวกกับ LINE ซึ่งเป็น Social Platform อันดับ 1 ในไทยที่สามารถเข้าถึงลูกค้าได้กว่า 44 ล้านคนมาต่อยอดเพื่อพัฒนาบริการทางการเงินรูปแบบใหม่บนแพลตฟอร์ม LINE ซึ่งจะสามารถให้บริการทางการเงินได้อย่างครบวงจร ตั้งแต่การทำธุรกรรมโอนเงิน การให้สินเชื่อส่วนบุคคล รวมถึงในระยะยาวที่จะสามารถให้บริการทางการเงินรูปแบบอื่นๆ เช่น ประกัน และกองทุน เพื่อเป็นทางเลือกให้แก่ลูกค้าผู้ใช้งาน <br/><br/>ทั้งนี้ ในช่วงแรกของการให้บริการ ลูกค้าจะสามารถทำธุรกรรมโอนเงินผ่าน LINE การขอสินเชื่อส่วนบุคคลของบริษัทฯ ผ่านช่องทาง LINE BK บนแอปพลิเคชัน LINE ซึ่งขณะนี้อยู่ระหว่างการสร้างโมเดลในการออกผลิตภัณฑ์ โดยจะให้ความสำคัญต่อการให้บริการที่เข้าถึงง่าย ปลอดภัย และการวิเคราะห์ข้อมูลเพื่อบริหารจัดการความเสี่ยง โดยคาดว่าจะสามารถให้บริการ Digital Lending บนแอปพลิเคชัน LINE ได้ในกลางปีหน้า ซึ่งขณะนี้บริษัทมีใบอนุญาตการประกอบธุรกิจ Digital Lending ที่ครอบคลุมถึงสินเชื่อบุคคล และนาโนไฟแนนซ์ โดยจุดเด่นก็คือ การปล่อยสินเชื่อในอัตราดอกเบี้ยที่คิดตามความเสี่ยงของผู้กู้ คนใช้สินเชื่อบุคคลก็ไม่จำเป็นต้องเสียดอกเบี้ย 28% ทุกคน คนที่ใช้นาโนไฟแนนซ์ก็ไม่ใช่ต้องเสียดอกเบี้ย 36% ทุกคน ซึ่งเราทำได้เพราะเรามีฐานเดต้าที่ใหญ่มาก หลากหลายมาก ทำให้สามารถวิเคราะห์ความเสี่ยงได้รอบด้านมากขึ้น<br/><br/>"เราจะสามารถใช้ข้อมูลทั้งของเคแบงก์และไลน์ในการวิเคราะห์เพื่อให้เข้าถึงกลุ่มเป้าหมายหลัก คือลูกค้าที่มีบัญชีเงินฝากแต่ยังไม่ได้มีธุรกรรมทางการเงินมากนัก อาจจะเป็นเพราะไม่มีหลักฐานแสดงเงินเดือน ซึ่งก็คือกลุ่มเจ้าของกิจการ และอาชีพอิสระ หรือเข้าถึงกลุ่มแมสมากขึ้น รวมถึงการวิเคราะห์ความเสี่ยงของลูกค้า ซึ่งโจทย์ของเราคือทำอย่างไรที่ทำให้ลูกค้าไลน์เข้าถึงธุรกรรมทางการเงินได้ง่ายเหมือนกับส่งไลน์ และที่สำคัญด้านความปลอดภัยเพื่อสร้างความมั่นใจให้แก่ลูกค้า โดยในเบื้องต้นตั้งเป้าลูกค้าหลักล้านในปีแรก ซึ่งยังไม่แน่ใจว่าจะต้องเข้า Sand Box ของแบงก์ชาติหรือไม่ คงต้องคุยในรายละเอียดอีกครั้งหลังจากผลิตภัณฑ์เสร็จ"</p>
    </article>
  </body>
</html>