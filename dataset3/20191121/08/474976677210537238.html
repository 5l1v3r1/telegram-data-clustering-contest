<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121132/fakt-przyboczny-marszalka-senatu-dostal-sowita-nagrode.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T08:24:00+00:00"/>
    <meta property="og:title" content="&quot;Fakt&quot;: Przyboczny marszałka Senatu dostał sowitą nagrodę"/>
    <meta property="og:description" content="Były szef Kancelarii Senatu Jakub Kowalski na odchodnym zainkasował sowitą nagrodę 34,5 tys. zł – informuje &quot;Fakt&quot;."/>
  </head>
  <body>
    <article>
      <h1>"Fakt": Przyboczny marszałka Senatu dostał sowitą nagrodę</h1>
      <address>
        <time datetime="2019-11-21T08:24:00+00:00">21 Nov 2019, 08:24</time>
      </address>
      <h4>Były szef Kancelarii Senatu Jakub Kowalski na odchodnym zainkasował sowitą nagrodę 34,5 tys. zł – informuje "Fakt".</h4>
      <p>Jakub Kowalski to współpracownik byłego już marszałka Senatu Stanisława Karczewskiego. Gazeta nazywa go "przybocznym marszałka".</p>
      <p>Jak czytamy w dzienniku, w zeszłym tygodniu, kiedy Senat zamiast Karczewskiego wybrał Tomasza Grodzkiego (KO) na marszałka, Kowalski złożył dymisję. Na odchodne dostał nagrodę w wysokości 34 448,73 zł.</p>
      <p>Stanisław Karczewski potwierdził w rozmowie z "Faktem", że 8 listopada przyznał swojemu współpracownikowi premię. Jednocześnie podkreślił, że nagroda jest mniejsza niż wypłacał Bogdan Borusewicz, marszałek Senatu w czasach rządów koalicji PO–PSL.</p>
      <p>Dziennik podaje, że wcześniej zwrócił się do Senatu z pytaniem o wypłacone w 2019 r. nagrody. Izba odpowiedziała, że łączona kwota nagród wyniosła 830 tys. zł, a najwyższa – 12 tys. zł.</p>
      <p>"Fakt" podkreśla, że Jakub Kowalski, krótko po tym, jak dostał premię, odszedł z pracy.</p>
      <footer>/ Źródło: Fakt <br/>/ dcy</footer>
    </article>
  </body>
</html>