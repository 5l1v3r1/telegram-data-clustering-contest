<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/tozsde/stagnalt-a-bux-nyitaskor-1882830/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T08:07:00+00:00"/>
    <meta property="og:title" content="Stagnált a BUX nyitáskor"/>
    <meta property="og:description" content="A Budapesti Értéktőzsde részvényindexe, a BUX előző napi záró értékén, 43 938,90 ponton nyitott csütörtökön."/>
  </head>
  <body>
    <article>
      <h1>Stagnált a BUX nyitáskor</h1>
      <address><time datetime="2019-11-21T08:07:00+00:00">21 Nov 2019, 08:07</time> by <a rel="author">MTI</a></address>
      <h4>A Budapesti Értéktőzsde részvényindexe, a BUX előző napi záró értékén, 43 938,90 ponton nyitott csütörtökön. Az elemző csökkentést vár a csütörtöki naptól.</h4>
      <p>A nemzetközi befektetői hangulat miatt csökkenést vár a Budapesti Értéktőzsdén (BÉT) csütörtökön a Concorde Értékpapír Zrt. elemzője. Kocsis Márió az MTI-nek tőzsdenyitás előtt elmondta: az amerikai-kínai kereskedelmi tárgyalásokat övező aggodalmak határozzák meg a hangulatot, a kockázatkerülés lesz a jellemző a két ország közötti feszültségek fokozódása miatt. Az a hír, miszerint a jövő évre csúszhat át az amerikai-kínai kereskedelmi részmegállapodás aláírása, profitrealizálást hozott a piacokra, az ázsiai piacok gyengélkednek – tette hozzá.</p>
      <p>A Budapesti Értéktőzsde részvényindexe, a BUX 320,12 pontos, 0,73 százalékos emelkedéssel, 43 938,90 ponton, új történelmi csúcson zárt szerdán. A részvénypiac forgalma 12,7 milliárd forint volt.</p>
      <ul>
        <li>A Mol 4 forinttal, 0,13 százalékkal 3006 forintra erősödött, 1,3 milliárd forintos forgalomban.</li>
        <li>Az OTP-részvények ára 200 forinttal, 1,43 százalékkal 14 150 forintra nőtt, forgalmuk 5,5 milliárd forintot tett ki.</li>
        <li>A Magyar Telekom 2 forinttal, 0,45 százalékkal 439 forintra gyengült, forgalma 72,1 millió forint volt.</li>
        <li>A Richter-papírok árfolyama 45 forinttal, 0,77 százalékkal 5895 forintra emelkedett, forgalmuk 3,2 milliárd forintot ért el.</li>
      </ul>
    </article>
  </body>
</html>