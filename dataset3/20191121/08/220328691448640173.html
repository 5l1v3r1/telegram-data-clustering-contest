<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/pechatat-pod-zemyata-novite-lichni-karti-407224.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T08:12:00+00:00"/>
    <meta property="og:title" content="Печатат под земята новите лични карти"/>
    <meta property="og:description" content="Те ще бъдат с чип"/>
  </head>
  <body>
    <article>
      <h1>Печатат под земята новите лични карти</h1>
      <address>
        <time datetime="2019-11-21T08:12:00+00:00">21 Nov 2019, 08:12</time>
      </address>
      <p>Новите лични карти с чип и биометрични данни ще се печатат под земята. Причината е изискванията за максимална сигурност машините, на които ще се печатат документите, трябва да са разположени на подземен етаж, съобщи "Дарик радио".</p>
      <p>На 27 ноември ще бъдат приети офертите на двете немски фирми – “Веридос ГмбХ и Обединение “Мюлбауер Ай Ди Сървисиз ГмбХ – С&amp;Т”, които останаха на финала на процедурата за избор на изпълнител за изграждане на системата за издаване на новите документи за самоличност. Ден по-късно ценовите офертите в състезанието за 238 млн. лв. без ДДС ще бъдат отворени, а до края на годината се очаква да се разбере и победителят.</p>
      <p>Който и да спечели търга обаче, едва ли ще успее за десет месеца да построи новата сграда, в която ще се печатат всички документи за самоличност. От МВР предвиждат периодът за строителство на новата сграда и доставката на оборудването да стане в срок от 16 месеца. Това означава, че при най-доб­ро стечение на обстоятелствата най-рано през април 2021 г. ще има готовност за печатане на лични карти с чип.</p>
      <p>През юли тази година депутатите гласуваха от 1 октомври 2020 г. новите личните карти да имат чип с биометрични данни, което едва ли ще се случи. Още тогава стана ясно, че е възможно заради оспорване на процедурата срокът да не бъде спазен, а на гражданите да се наложи два пъти да вадят лични карти. От МВР увериха, че няма проблем да се извадят документи по стария образец. През 2020 г. трябва да бъдат подменени 999 018 лични карти и 637 743 паспорта, съобщи на последния парламентарен контрол вътрешният министър Младен Маринов.</p>
      <p>Търгът за изработване на новите документи за самоличност беше обявен още през 2016 г. Тогава стойността на поръчката бе за близо 600 млн. лв., но премиерът Бойко Борисов нареди да бъде прек­ратена.</p>
      <p>МВР е в готовност да посрещне масовите опашки за смяна на личните документи. Над 3 млн. души ще трябва да сменят личните карти и паспортите си до 2021 година. През 2020 г. трябва да бъдат подменени 999 018 лични карти и 637 743 паспорта, а през 2021 г. – 1 088 116 лични карти и 563 129 паспорта, стана ясно от отговор на вътрешния министър Младен Маринов на депутатски въпрос в парламента. Новите лични карти ще имат чип с биометрични данни. Международният паспорт може да е с валидност от 5 или 10 години.</p>
      <p>Всички дирекции на МВР в страната са организирали подаването на заявления за новите документи. Мобилни биометрични станции, при спазване на разпоредбите на нормативните и поднормативни актове, ще подпомагат служителите при работата им.</p>
      <p>От МВР увериха, че за изпълнение на това указание в помощ на звената “Български документи за самоличност” могат да се пренасочват служители от други отдели.</p>
      <p> </p>
    </article>
  </body>
</html>