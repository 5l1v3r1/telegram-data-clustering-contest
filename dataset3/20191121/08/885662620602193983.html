<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/oikonomia/tehnologia/125696/5g-eftase-kai-stin-ellada-i-pagkosmia-mahi"/>
    <meta property="og:site_name" content="Insider"/>
    <meta property="article:published_time" content="2019-11-21T08:00:00+00:00"/>
    <meta property="og:title" content="Έφτασε και στην Ελλάδα η μάχη του 5G"/>
    <meta property="og:description" content="Tο ποιος θα αναπτύξει τα δίκτυα νέας γενιάς παγκοσμίως αποτελεί βασικό σημείο αντιπαράθεσης μεταξύ των ΗΠΑ και της Κίνας."/>
  </head>
  <body>
    <article>
      <h1>Έφτασε και στην Ελλάδα η μάχη του 5G</h1>
      <h2>Tο ποιος θα αναπτύξει τα δίκτυα νέας γενιάς παγκοσμίως αποτελεί βασικό σημείο αντιπαράθεσης μεταξύ των ΗΠΑ και της Κίνας.</h2>
      <address><time datetime="2019-11-21T08:00:00+00:00">21 Nov 2019, 08:00</time> by <a rel="author">Κώστας Κετσιετζής</a></address>
      <p>Την ώρα που συνεχίζονται οι συζητήσεις για την υλοποίηση τόσο <b>Αμερικανικών </b>όσο και <b>Κινεζικών </b>επενδύσεων στην Ελλάδα, η χώρα μας βρίσκεται και αυτή στο επίκεντρο της διαμάχης που έχει ξεσπάσει μεταξύ των δύο μεγάλων δυνάμεων για τα δίκτυα κινητής τηλεφωνίας (5G).</p>
      <p>Η τύχη τα έφερε έτσι που τις ημέρες της <b><a href="https://www.insider.gr/eidiseis/politiki/125056/episkepsi-si-tzinpingk-stin-athina-oi-16-ypografes-kai-geyma-me-ellines">επίσημης επίσκεψης του Κινέζου Προέδρου Σι Zινπίνγκ</a> </b>στη χώρα, κλιμάκιο Αμερικανών αξιωματούχων είχε συναντήσεις με εκπροσώπους της ελληνικής κυβέρνησης αλλά και επιχειρηματίες, ιδιαίτερα από τον χώρο της τεχνολογίας και των τηλεπικοινωνιών.</p>
      <p>Σύμφωνα με πληροφορίες, στο επίκεντρο των συναντήσεων βρέθηκαν δύο ζητήματα: Πρώτον, η διερεύνηση των προοπτικών για αμερικανικές επενδύσεις σε τομείς όπως η Έρευνα και Ανάπτυξη (R&amp;D), η καινοτομία και οι νέες τεχνολογίες. Για αυτό τον λόγο, θα δημιουργηθεί μια ειδική αντιπροσωπεία (Partnership Opportunity Delegation – POD) με τη συμμετοχή ακαδημαϊκών και επιχειρηματικών παραγόντων από τις ΗΠΑ που θα αναζητήσουν συνεργασίες στην Ελλάδα.</p>
      <p>Και αν η προοπτική επενδύσεων ήταν το «καρότο», το «μαστίγιο» δεν ήταν άλλο από το 5G. Το ποιος θα αναπτύξει τα δίκτυα νέας γενιάς παγκοσμίως αποτελεί βασικό σημείο αντιπαράθεσης μεταξύ των ΗΠΑ και της Κίνας. Αναδεικνύοντας κυρίως θέματα ασφαλείας που προκύπτουν μεταξύ άλλων και από την στενή σχέση που έχει η Huawei με την κυβέρνηση της Κίνας, οι ΗΠΑ εδώ και καιρό έχουν ξεκινήσει μια παγκόσμια καμπάνια κατά της κινεζικής τεχνολογικής… επεκτατικότητας.</p>
      <p>Σύμφωνα με πληροφορίες από Αμερικανούς αξιωματούχους, τα μέλη της αντιπροσωπείας, αν και δεν αναφέρθηκαν συγκεκριμένα σε εταιρείες ή χώρες, έθεσαν επιτακτικά το<a href="https://www.insider.gr/eidiseis/politiki/124072/pierrakakis-i-kybernisi-prohora-apofasistika-sta-diktya-5g"> θέμα της ασφάλειας για τα δίκτυα πέμπτης γενιάς, που θα επηρεάσουν όλες τις πτυχές της ζωής μας</a>: Από τα κινητά τηλέφωνα έως τα οχήματα δίχως οδηγό του μέλλοντος. Έτσι οι Αμερικανοί αξιωματούχοι θέλησαν αφενός να μάθουν τα σχέδια της ελληνικής πλευράς για αυτό το θέμα αλλά και να ζητήσουν να καθοριστούν συγκεκριμένες προδιαγραφές και κανόνες για τα νέα δίκτυα, όλα αυτά βέβαια υπό την σκιά της Huawei.</p>
      <h3>Στενεύει ο κλοιός για την Κίνα</h3>
      <p>Αν και -όπως αναφέρουν πηγές από την ελληνική πλευρά- δεν υπήρξε κάποια δέσμευση για το κινεζικό ζήτημα, η πραγματικότητα είναι πως η χώρα μας βρίσκεται σε δύσκολη θέση, καθώς αναζητά επενδύσεις και από τις δύο πλευρές.</p>
      <p>Σε ευρωπαϊκό επίπεδο πάντως, ο κλοιός γύρω από τη Huawei στενεύει. Τo καλοκαίρι πέρασε στη Γαλλία ο λεγόμενος «νόμος Huawei» που επιτρέπει στη γαλλική κυβέρνηση να αποκλείει συγκεκριμένες εταιρείες από την ανάπτυξη δικτύου 5G στη χώρα. Την ίδια στιγμή στην μεγαλύτερη οικονομία της Ευρώπης, τη Γερμανία, το ζήτημα του 5G φέρνει σε αντιπαράθεση την Άνγκελα Μέρκελ με το ίδιο της το κόμμα, σύμφωνα με πρόσφατο δημοσίευμα του Bloomberg. Η Γερμανίδα καγκελάριος δέχεται εισηγήσεις να αποκλείσει οριστικά την κινεζική εταιρεία, ωστόσο η ίδια επιμένει πως δεν μπορεί να κάνει κάτι τέτοιο εφόσον μια εταιρεία πληροί τα πρότυπα ασφαλείας που έχει θέσει η χώρα.</p>
      <p>«Προφανώς παίρνω στα σοβαρά όλες τις εισηγήσεις» δήλωσε η Μέρκελ τη Δευτέρα, μετά από συνάντηση στελεχών του κυβερνητικού συνασπισμού. «Ωστόσο, εμείς στην κυβέρνηση αποφασίσαμε να εφαρμόσουμε ορισμένες προδιαγραφές, αφού προηγουμένως συμβουλευτήκαμε τους υπεύθυνους για αυτά τα ζητήματα ασφαλείας. Θεωρώ ότι βρισκόμαστε στο σωστό δρόμο», πρόσθεσε η καγκελάριος.</p>
      <h3>Στάση αναμονής</h3>
      <p>Μέχρι στιγμής η χώρα μας τηρεί στάση αναμονής αναμένοντας τις αποφάσεις που θα λάβουν οι υπόλοιπες ευρωπαϊκές χώρες για το θέμα, αλλά και το που θα καταλήξει η συζήτηση που έχει ξεκινήσει σε επίπεδο Ευρωπαϊκής Ένωσης.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/tehnologia/diethni/125716/apple-senaria-exairesis-apo-ton-emporiko-polemo-metaxy-ipa-kai-kinas"/>
        <a href="https://www.insider.gr/diethni/tehnologia/125714/google-kai-youtube-periorizoyn-tis-politikes-diafimiseis-pagkosmios"/>
        <a href="https://www.insider.gr/epiheiriseis/tehnologia/125654/topo-sta-niata-dinei-neo-epiheirimatiko-topio-sti-zyrihi"/>
      </related>
    </article>
  </body>
</html>