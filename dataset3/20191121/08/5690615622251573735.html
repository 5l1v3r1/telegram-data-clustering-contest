<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836971-zelenskiy-vidreaguvav-na-slova-kolomoyskogo-pro-rosiyu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T08:55:00+00:00"/>
    <meta property="og:title" content="Зеленський відреагував на слова Коломойського про Росію"/>
    <meta property="og:description" content="КИЇВ. 21 листопада. УНН. Про міжнародну політику України думати має Президент, уряд і суспільство, а не будь-який бізнесмен. Про це заявив Президент України …"/>
  </head>
  <body>
    <article>
      <h1>Зеленський відреагував на слова Коломойського про Росію</h1>
      <address><time datetime="2019-11-21T08:55:00+00:00">21 Nov 2019, 08:55</time> by <a rel="author">Саша Картер</a></address>
      <p><b>КИЇВ. 21 листопада. УНН.</b> Про міжнародну політику України думати має Президент, уряд і суспільство, а не будь-який бізнесмен. Про це заявив Президент України Володимир Зеленський журналістам під час візиту на базу ВМС України в Очакові, коментуючи заяви українського бізнесмена Ігоря Коломойського для видання The New York Times, передає кореспондент <b>УНН</b>.</p>
      <p>"Я хотів би, щоб я як Президент думав про міжнародні відносини і вектор України все ж таки, а не будь-який бізнесмен України. Мені здається, що це правильно. Я, уряд, суспільство – ми можемо говорити про це. Але це все ж рішення державного рівня", - сказав Зеленський, коментуючи на прохання журналістів заяви Коломойського виданню NYT щодо зближення з РФ.</p>
      <p>Нагадаємо, минулого тижня <a href="https://www.unn.com.ua/uk/news/1835545-kolomoyskiy-vistupiv-za-zblizhennya-z-rosiyeyu-nyt">Коломойський</a> в інтерв’ю The New York Times заявив, що Україні пора повернути назад в сторону Росії. </p>
      <p>Також, з його слів, замість кредитів Міжнародного валютного фонду Україна могла б <a href="https://www.unn.com.ua/uk/news/1835578-groshi-rosiyi-mozhut-zaminiti-ukrayini-dopomogu-mvf-kolomoyskiy">взяти гроші</a> у РФ.<br/><br/>Як повідомляв <b>УНН</b>, раніше в Офісі Президента заявили, що Коломойський <a href="https://www.unn.com.ua/uk/news/1835996-u-zelenskogo-zayavili-scho-kolomoyskiy-ne-maye-povnovazhen-govoriti-schos-vid-imeni-opu">не має повноважень</a> говорити щось від імені ОПУ. </p>
    </article>
  </body>
</html>