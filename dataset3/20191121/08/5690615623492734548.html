<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836969-zlochevskogo-pidozryuyut-u-nezakonniy-vidachi-litsenziy-na-vidobutok-korisnikh-kopalin"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T08:45:00+00:00"/>
    <meta property="og:title" content="Злочевського підозрюють у незаконній видачі ліцензій на видобуток корисних копалин"/>
    <meta property="og:description" content="КИЇВ. 21 листопада. УНН. Ексміністра екології Миколу Злочевського підозрюють у незаконній видачі ліцензій на користування надрами підконтрольним йому …"/>
  </head>
  <body>
    <article>
      <h1>Злочевського підозрюють у незаконній видачі ліцензій на видобуток корисних копалин</h1>
      <address><time datetime="2019-11-21T08:45:00+00:00">21 Nov 2019, 08:45</time> by <a rel="author">Тетяна Юдіна</a></address>
      <p><b>КИЇВ. 21 листопада. УНН.</b> Ексміністра екології Миколу Злочевського підозрюють у незаконній видачі ліцензій на користування надрами підконтрольним йому компаніям. Про це йдеться у підготовленій Генеральною прокуратурою підозрі, текст якої оприлюднив народний депутат від "Слуги народу" Олександр Дубінський, повідомляє <b>УНН</b>.</p>
      <p>“У період з липня 2010 року по квітень 2012 року Злочевський М.В., будучи державним службовцем та службовою особою, використовуючи своє службове становище міністра охорони навколишнього природного середовища України та міністерства екології та природних ресурсів України без погодження органів місцевого самоврядування, організував незаконну видачу спеціальних дозволів на користування надрами підконтрольним йому компаніям ТОВ "Парі“ та ТОВ "Еско-Північ“, в яких він був бенефіціарним власником, зокрема спеціальних дозволів від 23.12.2010 № 3912, від 13.01.2011 № 5384, 5386, 5387, 5399 в інтересах ТОВ "Парі“, спеціального дозволу від 13.01.2011 № 5318, від 14.10.2011 № 5395, від 16.02.2012 № 4095 та № 4096 в інтересах ТОВ "Еско-Північ“, спеціального дозволу від 25.10.2011 № 5400, від 29.12.2011 № 5449, від 30.12.2011 № 5450, від 16.02.2012 № 5401 в інтересах "Перша українська газонафтова компанія“, та інші спеціальні дозволи”, — йдеться у документі.</p>
      <p>Як повідомляв <b>УНН</b>, <a href="https://www.unn.com.ua/uk/news/1836960-zlochevskogo-pidozryuyut-u-rozkradanni-800-mln-grn">Злочевського</a> також підозрюють у заволодінні грошима на суму 800 млн грн, а також у відмиванні злочинних доходів.</p>
      <p>Нагадаємо, у жовтні Генпрокурор Руслан Рябошапка повідомив, що прокуратура перегляне всі справи проти Миколи Злочевського та його компаній, в тому числі вивчить законність процесуальних рішень щодо закриття справ.</p>
      <p>Як повідомляв <b>УНН</b>, Генеральний прокурор розповів, що Злочевський фігурує у <a href="https://www.unn.com.ua/uk/news/1836891-zlochevskiy-figuruye-u-13-kriminalnikh-provadzhennyakh-ryaboshapka">13 кримінальних провадженнях</a>.</p>
      <p>Раніше у Генпрокуратурі повідомили про долю трьох кримінальних проваджень, які розслідувалися щодо Злочевського. Перше провадження про ухиляння від сплати податків було закрите після того, як компанія Burisma Злочевського сплатила 180 млн грн штрафу. Ще в одному провадженні, яке стосувалося відмивання коштів, розслідування було закрите після рішення Лондонського суду, в якому було визнано, що гроші Злочевський отримав на свій рахунок від продажу однієї з нафтобаз. ГПУ не змогла навести в Лондонському суді контраргументи, провадження врешті було закрито.</p>
      <p>Окрім того, ще з 2014 року тривало розслідування про розкрадання державних ресурсів. Злочевський, будучи міністром природних ресурсів, видавав ліцензії, на думку слідства, повʼязаним з ним фірмам, зокрема йдеться і про фірму Burisma. Але справу було закрито. Закрили цю справу детективи НАБУ, куди справу було передано Генпрокуратурою.</p>
      <p>Наразі, за повідомлення Генпрокурора Рябошапки, розслідування призупинене, адже <a href="https://www.unn.com.ua/uk/news/1836900-ryaboshapka-rozpoviv-pro-rozshirennya-pidozri-zlochevskomu">Злочевський</a> перебуває у розшуку.</p>
    </article>
  </body>
</html>