<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/tourkos-dikigoros-germanikis-presvias-katigorite-gia-kataskopia"/>
    <meta property="og:site_name" content="Voria.gr"/>
    <meta property="article:published_time" content="2019-11-21T08:33:00+00:00"/>
    <meta property="og:title" content="ΤΟΥΡΚΙΑ: ΣΥΝΕΛΗΦΘΗ ΤΟΥΡΚΟΣ ΔΙΚΗΓΟΡΟΣ ΤΗΣ ΓΕΡΜΑΝΙΚΗΣ ΠΡΕΣΒΕΙΑΣ"/>
    <meta property="og:description" content="Τον δικηγόρο βαρύνουν υποψίες για κατασκοπεία, λόγω της παροχής βοήθειας στην πρεσβεία για Τούρκους αιτούντες πολιτικό άσυλο στη Γερμανία."/>
  </head>
  <body>
    <article>
      <h1>ΤΟΥΡΚΙΑ: ΣΥΝΕΛΗΦΘΗ ΤΟΥΡΚΟΣ ΔΙΚΗΓΟΡΟΣ ΤΗΣ ΓΕΡΜΑΝΙΚΗΣ ΠΡΕΣΒΕΙΑΣ</h1>
      <h2>Τον δικηγόρο βαρύνουν υποψίες για κατασκοπεία, λόγω της παροχής βοήθειας στην πρεσβεία για Τούρκους αιτούντες πολιτικό άσυλο στη Γερμανία.</h2>
      <address><time datetime="2019-11-21T08:33:00+00:00">21 Nov 2019, 08:33</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Τούρκος δικηγόρος που εργάζεται για την <b>πρεσβεία της Γερμανίας</b> στην Άγκυρα συνελήφθη τον Σεπτέμβριο, δήλωσε χθες Τετάρτη πηγή προσκείμενη στο γερμανικό υπουργείο Εξωτερικών, χαρακτηρίζοντας «ακατανόητο» το μέτρο αυτό των τουρκικών αρχών.</p>
      <p>Η υπόθεση αποκαλύφθηκε καθώς οι σχέσεις της Τουρκίας με τη Γερμανία, χώρα όπου ζουν τρία εκατομμύρια Τούρκοι και γερμανοί πολίτες τουρκικής καταγωγής, γνωρίζουν ξανά εντάσεις, εξαιτίας της πρόσφατης τουρκικής εισβολής στη βορειοανατολική Συρία αλλά και εξαιτίας της απειλής της κυβέρνησης του Ρετζέπ Ταγίπ Ερντογάν ότι θα αφήσει νέα κύματα προσφύγων από τη Συρία να περάσουν στην Ευρώπη.</p>
      <p>«Ο δικηγόρος της πρεσβείας μας στην Άγκυρα συνελήφθη στα μέσα του Σεπτεμβρίου», δήλωσε στο Γαλλικό Πρακτορείο η πηγή που πρόσκειται στο <b>γερμανικό ΥΠΕΞ</b>, επιβεβαιώνοντας τις πληροφορίες που δημοσίευσε πρώτο το γερμανικό εβδομαδιαίο ειδησεογραφικό περιοδικό Der Spiegel. «Η κράτησή του είναι ακατανόητη για εμάς», πρόσθεσε σύμφωνα με το ΑΠΕ-ΜΠΕ.</p>
      <p>Ο δικηγόρος προσέφερε «οπωσδήποτε αποδεκτή υποστήριξη» στη γερμανική διπλωματική αποστολή, συνέχισε η πηγή. Οι αρχές της Γερμανίας εργάζονται «εντατικά» για να «αρθούν οι κατηγορίες» σε βάρος του νομικού συμβούλου της πρεσβείας στην Άγκυρα και να αφεθεί ελεύθερος, πρόσθεσε.</p>
      <p>Όπως εξήγησε το Σπίγκελ, ο δικηγόρος προσέφερε βοήθεια στην πρεσβεία στις έρευνές της για τους Τούρκους πολίτες που υποβάλουν αιτήσεις για τη χορήγηση πολιτικού ασύλου στη Γερμανία. Τον βαρύνουν υποψίες για κατασκοπεία.</p>
      <p><b>Γερμανοί αξιωματούχοι</b> «φοβούνται ότι ευαίσθητα δεδομένα και ολόκληροι φάκελοι έως και 50 αιτούντων άσυλο έχουν πέσει στα χέρια της τουρκικής υπηρεσίας πληροφοριών», κατά το δημοσίευμα του περιοδικού.</p>
      <p>Ανάμεσα στα πρόσωπα αυτά είναι κούρδοι ακτιβιστές και οπαδοί του ιεροκήρυκα Φετουλάχ Γκιουλέν, που ζει αυτοεξόριστος στις ΗΠΑ και κατηγορείται από τον πρόεδρο Ερντογάν ότι ήταν ο ιθύνων νους πίσω από την απόπειρα στρατιωτικού πραξικοπήματος εναντίον του τον Ιούλιο του 2016.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/akar-i-simea-tou-psevdokratous-tha-kimatizi-gia-panta-stin-kipro"/>
        <a href="https://www.voria.gr/article/merkel-etimi-na-dievrinoume-ti-voithia-stin-tourkia-gia-prosfigiko"/>
        <a href="https://www.voria.gr/article/paranomi-metafora-ekatontadon-ekatommirion-evro-stin-tourkia"/>
        <a href="https://www.voria.gr/article/erntogan-anthropistiki-i-logi-tis-parousias-mas-sti-siria"/>
        <a href="https://www.voria.gr/article/merkel-kanenas-kindinos-apo-tous-islamistes-pou-apelavni-i-tourkia"/>
        <a href="https://www.voria.gr/article/fouat-oktai-kakomathimeni-i-ellinokiprii-logo-ee"/>
      </related>
    </article>
  </body>
</html>