<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/silny-kasel-a-vycerpani-lekari-popsali-novy-typ-komplikaci-z/r~7178d62a0c3b11ea926e0cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T08:49:46+00:00"/>
    <meta property="og:title" content="Silný kašel a vyčerpání. Lékaři popsali nový typ komplikací způsobených e-cigaretami"/>
    <meta property="og:description" content="Odborníci došli k závěru, že pravděpodobnou příčinou komplikací může být syntetická forma vitaminu E, která se přidává do kuřáckých směsí."/>
  </head>
  <body>
    <article>
      <h1>Silný kašel a vyčerpání. Lékaři popsali nový typ komplikací způsobených e-cigaretami</h1>
      <address>
        <time datetime="2019-11-21T08:49:46+00:00">21 Nov 2019, 08:49</time>
      </address>
      <p>Postižení <a href="https://www.aktualne.cz/wiki/zahranici/usa/r~i:wiki:2125/">američtí</a> kuřáci <a href="https://zpravy.aktualne.cz/elektronicka-cigareta/l~c398523e0fb011e38d810025900fea04/">e-cigaret</a> mají převážně postižené plicní sklípky, plíce některých měly jizvy jako po popálení chemikálií. Odborníci došli k závěru, že pravděpodobnou příčinou může být syntetická forma vitaminu E, která se přidává do kuřáckých směsí.</p>
      <p>Nemocný Kanaďan trpěl akutním zánětem průdušinek (akutní bronchiolitidou), což je závažné respirační onemocnění, jež provází kašel, vyčerpání a dušnost. Toto onemocnění bylo pozorováno mezi zaměstnanci továrny, v níž se vyrábí v mikrovlnných troubách popcorn.</p>
      <p>Zaměstnanci tam inhalovali diacetyl, který se používá v potravinářství a pražené kukuřici dodává máslovou příchuť. Jeho požívání nebezpečné není, avšak jinak je tomu, pokud pronikne do plic. Odborné studie už několik let upozorňují na to, že je tato látka přítomna v náplních elektronických cigaret, ale dosud nebyl popsán případ onemocnění.</p>
      <p>Kanadští lékaři konstatovali, že zatím zdaleka nepanuje jistota o nebezpečnosti látek obsažených v e-cigaretách až na prokazatelnou škodlivost vlivu vitaminu E.</p>
      <p>Kanadský pacient byl v dobré fyzické kondici a denně kouřil e-cigarety s příchutí zeleného jablka a cukrové vaty, do nichž si pravidelně přidával kanabinoid THC. Tato látka pochází z konopí a v Kanadě je od loňska legální. Pacient začal po pěti měsících silně kašlat. Lékaři jeho stav považovali za zánět plic a předepsali mu antibiotika. Protože se symptomy zhoršovaly, byl hospitalizován. Měl tak vážné dýchací problémy, že se zvažovala transplantace plic. Po zlepšení a propuštění z nemocnice má následky - jeho plíce mají ve srovnání s lidmi jeho věku a váhy jenom 45procentní kapacitu.</p>
    </article>
  </body>
</html>