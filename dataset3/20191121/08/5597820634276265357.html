<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/varam-apsvers-rigas-domes-atlaisanu-ja-ta-nesakartos-atkritumu-savaksanu.a339119/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T08:12:00+00:00"/>
    <meta property="og:title" content="VARAM apsvērs Rīgas domes atlaišanu, ja tā nesakārtos atkritumu savākšanu"/>
    <meta property="og:description" content="Vides aizsardzības un reģionālās attīstības ministrs Juris Pūce (&quot;Attīstībai/Par!&quot;) ministrijas darba kārtībā iekļāvis jautājumu par iespējamu Rīgas domes atlaišanu, ja tā nesakārtos atkritumu apsaimniekošanas sistēmu, informēja ministrijā. Domei dotas 20 dienas, lai sniegtu paskaidrojumus ministram."/>
  </head>
  <body>
    <article>
      <h1>VARAM apsvērs Rīgas domes atlaišanu, ja tā nesakārtos atkritumu savākšanu</h1>
      <address><time datetime="2019-11-21T08:12:00+00:00">21 Nov 2019, 08:12</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Vides aizsardzības un reģionālās attīstības ministrs Juris Pūce ("Attīstībai/Par!") ministrijas darba kārtībā iekļāvis jautājumu par iespējamu Rīgas domes atlaišanu, ja tā nesakārtos atkritumu apsaimniekošanas sistēmu, informēja ministrijā. Domei dotas 20 dienas, lai sniegtu paskaidrojumus ministram.</b>
      </p>
      <p>Rīgas domes priekšsēdētājam Oļegam Burovam ("Gods kalpot Rīgai") prasīts nekavējoties pieņemt lēmumus un īstenot pasākumus atkritumu apsaimniekošanas sistēmas jautājuma sakārtošanai. Ministrs arī prasa sniegt paskaidrojumus par iemesliem, kāpēc pašvaldībā joprojām nav atrisināta atbilstoša atkritumu apsaimniekošana. </p>
      <p>“Rīgas domes bezdarbība atkritumu apsaimniekošanas jautājumu risināšanā ir bezatbildīga, pretēja rīdzinieku interesēm un pretrunā ar likumu. Pirmais atskaites punkts pašvaldības likumā noteikto pienākumu nepildīšanai bija septembrī, kad valdība galvaspilsētā izsludināja ārkārtējo situāciju. Tās termiņš tūlīt būs beidzies, bet Rīgas dome, ieslīgusi cīniņā par varas pārdali, neskatoties uz vairākkārtējiem ministrijas pieprasījumiem un atgādinājumiem, demonstrē absolūtu nespēju pildīt vienu no nozīmīgākajām pašvaldības autonomajām funkcijām.</p>
      <blockquote>Konstatējot atkārtotu, ilgstošu likumu pārkāpumu un atzīstot, ka līdz šim ministrijas izmantotie pašvaldības darbības uzraudzības mehānismi ir bijuši neefektīvi un nav atjaunojuši tiesisku un efektīvu domes darbu, ministrijas darba kārtībā esmu iekļāvis jautājumu par iespējamu Rīgas domes atlaišanu,” paziņojumā presei raksta Pūce.    </blockquote>
      <p>20 dienu laikā Rīgas domes priekšsēdētājam jāsniedz paskaidrojumi par iemesliem, kādēļ ilgstoši ir pieļauta situācija, ka Rīgas domes sasitošie noteikumi neatbilst spēkā esošajiem normatīvajiem aktiem atkritumu apsaimniekošanas jomā, kā arī nav nodrošināta Atkritumu apsaimniekošanas likumā noteiktā pašvaldības pienākuma izpilde. Burovam ministrijā jāsniedz detalizēts skaidrojums rīcības plānam, nosaucot atbildīgās personas un termiņus, kādā Rīgas pilsētas pašvaldība, atbilstoši likumā noteiktajam, nodrošinās atkritumu apsaimniekošanas pakalpojuma sniegšanas nepārtrauktību pakalpojuma saņēmējiem atbilstošā kvalitātē, teikts ministrijas paziņojumā medijiem.</p>
      <p>Ministrija 14. novembrī nosūtīja vēstuli Rīgas domei, lūdzot ministriju informēt par pašvaldības rīcības plānu, kā tā nodrošinās sadzīves atkritumu apsaimniekošanas pakalpojuma sniegšanas nepārtrauktību pēc ārkārtējās situācijas beigām 11.decembrī.</p>
      <p>No šā gada 15.septembra sadzīves atkritumu apsaimniekošana Rīgā sāka darboties pēc ārkārtējās situācijas regulējuma, kas nosaka, ka iedzīvotājiem atkritumu izvešana tiek nodrošināta bez noslēgtiem līgumiem ar atkritumu apsaimniekošanas komersantiem. Ārkārtējā situācija galvaspilsētā ilgst ne vairāk kā trīs mēnešus. </p>
      <p>
        <b>KONTEKSTS:</b>
      </p>
      <p>Iepriekš rīdzinieku atkritumus apsaimniekoja četras dažādas kompānijas par dažādiem tarifiem. Taču Rīgas dome nolēma uz nākamajiem 20 gadiem visu atkritumu apsaimniekošanu uzticēt vienam operatoram – vairāku uzņēmumu izveidotajai akciju sabiedrībai "Tīrīga". Taču Konkurences padome <a href="https://www.lsm.lv/raksts/zinas/ekonomika/konkurences-uzraugi-pagaidam-liedz-tirigai-sakt-atkritumu-apsaimniekosanu-riga.a331438/">liedza "Tīrīgai" pagaidām sākt darbus Rīgā</a>. Vienlaikus konkurences uzraugi lika pagaidām turpināt līgumu ar līdzšinējiem atkritumu izvedējiem.</p>
      <p>Vēlāk - 30. oktobrī - Rīgas dome apstiprināja jaunus saistošos noteikumus, kas turpmāk regulēs atkritumu apsaimniekošanu pilsētā. Tāpat bija plānots izsludināt iepirkumu par atkritumu apsaimniekošanu Rīgā, pakalpojuma nodrošināšanu paredzot uz septiņiem gadiem. Pilsētu dalītu četrās atkritumu apsaimniekošanas zonās, kā arī noteiktu, ka viens uzņēmums varēs pretendēt uz ne vairāk kā trīs zonu apsaimniekošanu.</p>
      <p>VARAM <a href="https://www.lsm.lv/raksts/zinas/latvija/varam-neapstiprina-atkritumu-apsaimniekosanas-noteikumusriga-liedzot-izsludinat-jauno-iepirkumu.a338282/">neapstiprināja</a> atkritumu apsaimniekošanas noteikumus Rīgā, liedzot arī izsludināt jauno iepirkumu.</p>
      <p>Vienlaikus, iepazīstoties arī Rīgas domes izstrādāto atkritumu apsaimniekošanas pakalpojuma iepirkuma nolikumu, Konkurences padome pašvaldībai <a href="https://www.lsm.lv/raksts/zinas/latvija/konkurences-padomei-18-iebildumi-pret-rigas-atkritumu-apsaimniekosanas-iepirkumu.a336948/">izteikusi virkni iebildumu</a>.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/rigas-domes-vairakums-nakotne-saredz-arkartas-velesanas.a339051/"/>
        <a href="https://www.lsm.lv/raksts/zinas/ekonomika/linkaits-audits-par-merkdotacijas-izlietojumu-riga-atklaj-visadus-brinumus.a339016/"/>
        <a href="https://www.lsm.lv/raksts/zinas/latvija/burovs-atkapsies-no-amata-ja-neizdosies-nodrosinat-vairakuma-koaliciju-rigas-dome.a338960/"/>
        <a href="https://www.lsm.lv/raksts/zinas/latvija/nakamo-7-gadu-laika-regionu-attistiba-investes-vairak-neka-2-miljardus-eiro.a338949/"/>
        <a href="https://www.lsm.lv/raksts/dzive--stils/vide-un-dzivnieki/atskiras-zm-un-varam-redzejums-par-izmainam-mazo-erglu-aizsardzibai.a338919/"/>
        <a href="https://www.lsm.lv/raksts/zinas/latvija/rigas-domes-deputati-atbrivo-baranniku-no-vicemera-un-brivostas-valdes-locekla-amata.a338846/"/>
        <a href="https://www.lsm.lv/raksts/zinas/latvija/burovs-maina-rigas-namu-parvaldnieka-centraltirgus-un-rigas-satiksmes-vadibu.a338909/"/>
        <a href="https://www.lsm.lv/raksts/zinas/zinu-analize/ko-darisim-ar-nolietotu-apgerbu-kalniem-problema-risinajumi-un-kas-par-to-maksas.a338881/"/>
      </related>
    </article>
  </body>
</html>