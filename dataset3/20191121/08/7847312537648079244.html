<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473952-rzecznik-rzadu-kandydaci-pis-do-tk-maja-dobry-dorobek"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T08:33:16+00:00"/>
    <meta property="og:title" content="Rzecznik rządu nie ma wątpliwości: Pawłowicz i Piotrowicz mają dobry dorobek. Wyboru do TK nie należy łączyć z wyborami do Sejmu"/>
    <meta property="og:description" content="&quot;Dorobek prawniczy pani poseł jest niepowtarzalny, w szczególności w zakresie chociażby hierarchii źródeł prawa&quot;."/>
  </head>
  <body>
    <article>
      <h1>Rzecznik rządu nie ma wątpliwości: Pawłowicz i Piotrowicz mają dobry dorobek. Wyboru do TK nie należy łączyć z wyborami do Sejmu</h1>
      <address><time datetime="2019-11-21T08:33:16+00:00">21 Nov 2019, 08:33</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Kandydaci PiS do TK mają dobry dorobek, szczególnie dorobek prawniczy prof. Krystyny Pawłowicz jest niepowtarzalny, chociażby w zakresie hierarchii źródeł prawa; z kolei w przypadku Stanisława Piotrowicza nie należy łączyć sprawy wyborów do Sejmu i TK - uważa rzecznik rządu Piotr Müller.</b>
      </p>
      <p>CZYTAJ TAKŻE: <a href="https://wpolityce.pl/polityka/473890-kandydatury-pawlowicz-i-piotrowicza-z-pozytywna-opinia">Komisja pozytywnie zaopiniowała kandydatury Pawłowicz i Piotrowicza. Opozycja wściekła! „To głosowanie ze złamaniem regulaminu”</a></p>
      <p>
        <a href="https://wpolityce.pl/polityka/473911-prof-pawlowicz-obrazano-mnie-i-p-piotrowicza-przerywano">Prof. Pawłowicz o zachowaniu opozycji podczas posiedzenia o komisji: Obrażano mnie i p. Stanisława Piotrowicza, przerywano</a>
      </p>
      <p>W czwartek wieczorem Sejm ma wybrać nowych sędziów Trybunału Konstytucyjnego. W środę komisja sprawiedliwości i praw człowieka pozytywnie zaopiniowała kandydatury Krystyny Pawłowicz i Stanisława Piotrowicza zgłoszone przez PiS. Głosowało za nimi 16 członków komisji. Przeciw było - w przypadku Pawłowicz 12 członków komisji, a w przypadku Piotrowicza 11 posłów.</p>
      <p>Rzecznik rządu został w czwartek w TVP1 zapytany, czy Pawłowicz i Piotrowicz to najlepsi kandydaci do TK.</p>
      <blockquote>Uważam, że mają dobry dorobek, w szczególności jeśli chodzi o prof. Pawłowicz, odrzućmy element emocji politycznych, które być może wywoływała czasami pani profesor (…). Dorobek prawniczy pani poseł jest niepowtarzalny, w szczególności w zakresie chociażby hierarchii źródeł prawa</blockquote>
      <p>— powiedział Müller.</p>
      <p>Odniósł się także do ocen że Piotrowicz nie powinien kandydować to TK, ponieważ w niedawnych wyborach do Sejmu nie zdobył wystarczającego poparcia i nie uzyskał mandatu.</p>
      <blockquote>Wybory do TK są czymś innym, tego nie należy w ogóle łączyć ze sobą, nie został posłem do Sejmu i nie pełni tej funkcji, nikt na siłę do Sejmu pana posła nie przywraca, tylko będzie wybrany na sędziego TK (…) czym innym jest wybór do Sejmu, a czym innym jest wybór do TK</blockquote>
      <p>— powiedział rzecznik rządu.</p>
      <p>Według planów Sejm ma głosować w sprawie wyboru sędziów TK w czwartek późnym wieczorem.</p>
      <p>3 grudnia kończy się kadencja trzech sędziów TK: Marka Zubika, Piotra Tulei i Stanisława Rymara. Zgodnie z regulaminem Sejmu, wnioski w sprawie kandydatów do TK składa się marszałkowi w terminie 30 dni przed upływem kadencji.</p>
      <p>Klub PiS w końcu października zgłosił jako kandydatów do TK Stanisława Piotrowicza, Krystynę Pawłowicz i Elżbietę Chojną-Duch. Centrum Informacyjne Sejmu przekazało wówczas, że procedura dotycząca wyboru kandydatów do Trybunału Konstytucyjnego będzie musiała zostać powtórzona w nowej kadencji Sejmu. Wynikało to m.in. z zasady dyskontynuacji prac parlamentarnych.</p>
      <p>Dlatego PiS jeszcze raz zgłosiło swoich kandydatów. Jednak dokonując zgłoszeń pod koniec ubiegłego tygodnia PiS nie przedstawił kandydatury Chojny-Duch; zgłoszona została natomiast kandydatura Roberta Jastrzębskiego. W środę poinformowano, że kilkudziesięciu posłów wycofało swoje poparcie dla kandydatury Jastrzębskiego, a procedura zgłoszenia kandydata zostanie ponowiona - termin zgłoszeń najpewniej w tym tygodniu przedstawi marszałek Sejmu.</p>
      <p>wkt/PAP</p>
    </article>
  </body>
</html>