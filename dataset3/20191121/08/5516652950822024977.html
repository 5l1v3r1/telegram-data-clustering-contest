<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426222/krithhke-athwos-gia-to-troxaio-dystyxhma-sthn-apolakkia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T08:35:01+00:00"/>
    <meta property="og:title" content="Κρίθηκε αθώος για το τροχαίο δυστύχημα στην Απολακκιά"/>
    <meta property="og:description" content="Αθώος κρίθηκε χθες από το Τριμελές Πλημμελειοδικείο Ρόδου, υπηρεσιακός παράγοντας των Τεχνικών Υπηρεσιών της Περιφέρειας Νοτίου Αιγαίου που κατηγορούνταν για το δυστύχημα που σημειώθηκε στην Απολακκιά το καλοκαίρι του 2016 και στο οποίο είχε βρει τραγικό θάνατο ένα τρίχρονο κοριτσάκι από τη Ρωσία."/>
  </head>
  <body>
    <article>
      <h1>Κρίθηκε αθώος για το τροχαίο δυστύχημα στην Απολακκιά</h1>
      <address>
        <time datetime="2019-11-21T08:35:01+00:00">21 Nov 2019, 08:35</time>
      </address>
      <p>
        <b>Αθώος κρίθηκε χθες από το Τριμελές Πλημμελειοδικείο Ρόδου, υπηρεσιακός παράγοντας των Τεχνικών Υπηρεσιών της Περιφέρειας Νοτίου Αιγαίου που κατηγορούνταν για το δυστύχημα που σημειώθηκε στην Απολακκιά το καλοκαίρι του 2016 και στο οποίο είχε βρει τραγικό θάνατο ένα τρίχρονο κοριτσάκι από τη Ρωσία.</b>
      </p>
      <p>Το δικαστήριο κάνοντας δεκτούς τους αυτοτελείς ισχυρισμούς του συνηγόρου υπεράσπισης κ. Σταύρου Νικολένδρη, απάλλαξε τον κατηγορούμενο από τα αδικήματα της ανθρωποκτονίας από αμέλεια δια παραλείψεως και σωματική βλάβη από αμέλεια κατά συρροή από υπόχρεο δια παραλείψεως, που τον βάραιναν, κρίνοντας τον αθώο.</p>
      <p>Κατά την ακροαματική διαδικασία, τόσο ο κατηγορούμενος όσο και ο συνήγορός του κ. Νικολένδρης επεσήμαναν πως πράγματι είχε εντοπίσει και είχε επισημάνει τις ελλείψεις που υπήρχαν από πλευράς σήμανσης κ.λπ. στην περιοχή που συνέβη το δυστύχημα.</p>
      <p>Μάλιστα όλες οι απαραίτητες ενέργειες για να ολοκληρωθούν οι διαδικασίες και να γίνουν οι απαραίτητες παρεμβάσεις είχαν ξεκινήσει από τον Δεκέμβριο του 2015 (υπάρχουν και τα σχετικά υπηρεσιακά έγγραφα) και τελικά ολοκληρώθηκαν μόλις τον Μάρτιο του 2019!</p>
      <p>Τελικά το δικαστήριο έκρινε αθώο τον κατηγορούμενο.<br/>Σημειώνεται πως στην υπόθεση παραστάθηκε ως πολιτική αγωγή ο δικηγόρος κ. Χρήστος Μόσχος.</p>
      <p>Σύμφωνα με το κατηγορητήριο, ο κατηγορούμενος βάσει της ισχύουσας νομοθεσίας, είχε στις αρμοδιότητές του τη συντήρηση του οδοστρώματος, τη σήμανση του δρόμου και την τοποθέτηση στηθαίου ασφαλείας στις γέφυρες της οδού.</p>
      <p>Για το λόγο αυτό και κατηγορόυνταν ότι παρέλειψε να προβεί στον καθαρισμό των άγριων χόρτων που βρίσκονταν στο χωμάτινο έρεισμα της επαρχιακής οδού και τα οποία εμπόδιζαν τους διερχόμενους να έχουν αντίληψη της μορφολογίας του εδάφους και των αυξημένων κινδύνων σε περίπτωση προσωρινής ή παρατεταμένης χρήσης του χωμάτινου ερείσματος.</p>
      <p>Επίσης στις αρμοδιότητες του φέρονταν να είναι η τοποθέτηση στηθαίου ασφαλείας στο ύψος της γέφυρας υπήρχε στο σημείο που έγινε το δυστύχημα και η τοποθέτηση προειδοποιητικής σήμανσης κινδύνων οδικού περιβάλλοντος πριν από το επίμαχο σημείο.</p>
      <p>Βάσει του ίδιου κατηγορητηρίου, αποτέλεσμα των παραπάνω παραλείψεων του κατηγορουμένου ήταν η εκτροπή του οχήματος από την πορεία του και η κατακρήμνιση μέσα στο χείμαρρο από το ύψος της γέφυρας, του αυτοκινήτου που οδηγούσε η αλλοδαπή με αποτέλεσμα, ύστερα από την ανατροπή του οχήματος μέσα στην κοίτη του χειμάρρου, να τραυματιστεί θανάσιμα το ανήλικο κορίτσι, το οποίο και απεβίωσε συνεπεία κατάγματος αυχενικής μοίρας σπονδυλικής στήλης και κάκωσης νωτιαίου μυελού και εγκεφάλου.</p>
      <p>Το δυστύχημα, που είχε συγκλονίσει την κοινή γνώμη της Ρόδου, είχε σημειωθεί απογευματινές ώρες της 27ης Ιουνίου 2016 στην Απολακκιά και σε αυτό είχαν επίσης τραυματιστεί η 35χρονη μητέρα και οδηγός του οχήματος καθώς και η 62χρονη γιαγιά του παιδιού.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/426130/ypallhlos-ths-perifereias-sto-edwlio-gia-ton-thanato-koritsioy-se-troxaio"/>
      </related>
    </article>
  </body>
</html>