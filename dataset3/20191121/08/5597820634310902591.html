<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/kultura/muzika/konkursam-supernova-sanemts-rekordliels-pieteikumu-skaits.a339120/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T08:14:00+00:00"/>
    <meta property="og:title" content="Konkursam «Supernova» saņemts rekordliels pieteikumu skaits"/>
    <meta property="og:description" content="Trešdien, 20. novembrī, noslēgusies pieteikšanās Latvijas Televīzijas (LTV) autoru un izpildītāju konkursa “Supernova” sestajai sezonai. Šogad saņemts rekordliels pieteikumu skaits – 126. “Supernova 2020” uzvarētājs iegūs iespēju piedalīties 65. starptautiskajā Eirovīzijas dziesmu konkursā, kas nākamā gada maijā notiks Nīderlandes pilsētā Roterdamā, paziņojumā medijiem informē LTV pārstāvji."/>
  </head>
  <body>
    <article>
      <h1>Konkursam «Supernova» saņemts rekordliels pieteikumu skaits</h1>
      <address><time datetime="2019-11-21T08:14:00+00:00">21 Nov 2019, 08:14</time> by <a rel="author" href="https://www.lsm.lv/autors/lsmlv-kulturas-redakcija/" target="_blank">LSM.lv kultūras redakcija</a></address>
      <p>
        <b>Trešdien, 20. novembrī, noslēgusies pieteikšanās Latvijas Televīzijas (LTV) autoru un izpildītāju konkursa “Supernova” sestajai sezonai. Šogad saņemts rekordliels pieteikumu skaits – 126. “Supernova 2020” uzvarētājs iegūs iespēju piedalīties 65. starptautiskajā Eirovīzijas dziesmu konkursā, kas nākamā gada maijā notiks Nīderlandes pilsētā Roterdamā, paziņojumā medijiem informē LTV pārstāvji.</b>
      </p>
      <p>Kā ierasts, lielākā dziesmu iesniedzēju aktivitāte vērojama pieteikšanās posma pēdējās dienās un stundās. Pēdējā dienā iesniegta vairāk nekā puse no visām pieteiktajām dziesmām.</p>
      <blockquote>“Vairāki mākslinieki iesnieguši divas dziesmas, šogad vērojama lielāka žanriskā daudzveidība, ir daudz jaunu sieviešu izpildītāju vārdu, salīdzinoši vairāk pieteiktas dziesmas latviešu valodā,”</blockquote>
      <p>stāsta projekta producente Ilze Jansone.</p>
      <p>Plašajā žanru klāstā ir gan ierastā popmūzika, gan šlāgeris, metāls un joku dziesmas. Interesanti, ka iesniegtas divas dziesmas ar vienādu nosaukumu, kas turklāt sakrīt ar kādas ļoti labi zināmas dziesmas nosaukumu, kas konkursā “Supernova” izpildīta citā gadā. Lielākajā daļā dziesmu pamattēma ir attiecības.</p>
      <p>“Līdz 25. novembrim precizēsim pieteikumu skaitu un pārbaudīsim, cik pieteikumi pilnībā atbilst konkursa nolikumam, bet sīkās nepilnības dalībniekiem vēl ļausim izlabot.</p>
      <blockquote>Pirmā dalībnieku atlase notiks jau decembrī, bet dziesmas publiskai vērtēšanai būs pieejamas janvāra sākumā,” atklāj Jansone.</blockquote>
      <p>Šī būs jau sestā konkursa “Supernova” sezona. Konkurss šajā laikā pierādījis sevi gan kā labu platformu, kas jauniem izpildītājiem un dziesmu autoriem ļauj ielauzties Latvijas populārās mūzikas nozarē, gan izklaidējošu šovu, ko atzinīgi novērtē arī skatītāji.</p>
      <related>
        <h4>Saistītie raksti</h4>
        <a href="https://www.lsm.lv/raksts/arpus-etera/arpus-etera/ltv-atklata-vestule-neplp-priekssedetajas-vietnieks-manipule-ar-informaciju-un-nepienacigi-parstav-ltv-intereses.a338987/"/>
        <a href="https://www.lsm.lv/raksts/zinas/latvija/bermontiades-jelgavas-atbrivosanas-kaujas-rekonstrukcija-bus-skatama-tiesraide.a338974/"/>
        <a href="https://www.lsm.lv/raksts/kultura/kino-foto-un-tv/ltv-filma-maras-puse-piedzivo-pirmizradi-tukuma.a338684/"/>
        <a href="https://www.lsm.lv/raksts/kultura/kino-foto-un-tv/filma-maras-puse-atklas-nezinamo-par-labi-zinamo-dzejnieci-maru-zaliti.a338553/"/>
        <a href="https://www.lsm.lv/raksts/dzive--stils/tehnologijas-un-zinatne/sabiedriskie-mediji-ar-16-saturu-izmegina-ari-tiktok-platformu.a338436/"/>
        <a href="https://www.lsm.lv/raksts/kultura/kino-foto-un-tv/latvijas-televizija-radis-latviesu-serialu-tur.a338262/"/>
        <a href="https://www.lsm.lv/raksts/kultura/kino-foto-un-tv/latvijas-dzimsanas-diena-ltv--svetku-tiesraides-un-pirmizrade-dokumentalajai-filmai-par-maru-zaliti.a338259/"/>
        <a href="https://www.lsm.lv/raksts/kultura/kino-foto-un-tv/par-sodienas-latviju-aizvadita-latvijas-koda-dokumentalo-filmu-pirmizrade.a338144/"/>
      </related>
    </article>
  </body>
</html>