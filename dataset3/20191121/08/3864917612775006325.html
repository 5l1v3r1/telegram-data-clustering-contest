<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2822542-rosia-perekinula-na-donbas-cergovij-gumkonvoj.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T08:02:00+00:00"/>
    <meta property="og:title" content="Росія перекинула на Донбас черговий “гумконвой”"/>
    <meta property="og:description" content="У четвер, 21 листопада, через російські пункти пропуску «Матвєєв Курган» та «Донецьк» на територію України зайшов так званий «гуманітарних конвой» з РФ."/>
  </head>
  <body>
    <article>
      <h1>Росія перекинула на Донбас черговий “гумконвой”</h1>
      <h2>У четвер, 21 листопада, через російські пункти пропуску «Матвєєв Курган» та «Донецьк» на територію України зайшов так званий «гуманітарних конвой» з РФ.</h2>
      <address>
        <time datetime="2019-11-21T08:02:00+00:00">21 Nov 2019, 08:02</time>
      </address>
      <p>Про це повідомляє <a href="https://dpsu.gov.ua/ua/news/rosiyska-storona-vkotre-v-odnostoronnomu-poryadku-zdiysnila-oformlennya-tak-zvanogo-gumanitarnogo-konvoyu/">пресслужба Держприкордонслужби.</a></p>
      <p>«Переміщення дев’яносто другого т.зв. «гумконвою» відбувалося з грубим порушенням норм міжнародного та вітчизняного законодавства і погоджених з Міжнародним комітетом Червоного Хреста модальностей», - йдеться у повідомленні.</p>
      <p>Українська міжвідомча група здійснювала лише візуальне спостереження без виконання контрольних функцій.</p>
      <p>Загалом, за даними ДПСУ, з 5.00 до 5.45 21 листопада через російські пункти пропуску «Матвєєв Курган» та «Донецьк» на в’їзд в Україну прослідувало 2 колони так званого «гумконвою» у складі 23 автомобілів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2818670-ssa-v-obse-nevidomo-so-perevozat-rosijski-gumkonvoi.html">США в ОБСЄ: Невідомо, що перевозять російські "гумконвої"</a>
      </blockquote>
      <p>У вантажівках нібито перевозили дитячі харчові набори. Однак враховуючи те, що вантаж переміщувався у закритих упаковках, зведеній українській групі з прикордонників та митників не вдалось отримати достеменну інформацію про його вміст, характер та номенклатуру.</p>
      <p>Крім того, завантаженість транспортних засобів становила близько 70%, додали у прикордонному відомстві.</p>
      <p>Також підкреслюється, що в цьому році це восьмий такий «гумконвой», перший і другий були в липні і вересні, і по три в жовтні та листопаді.</p>
      <p>Як повідомлялося, загалом <a href="https://www.ukrinform.ua/tag-rosia">Росія</a> з серпня 2014 року незаконно відправляє на Донбас колони вантажівок, які називає "гуманітарним конвоєм".</p>
      <p>Офіційний Київ заявляє, що російський "гумконвой" потрапляє на територію України з порушенням усіх процедур, оскільки його не перевіряють належним чином ні українські прикордонники і митники, ні представники Міжнародного комітету Червоного Хреста. МЗС неодноразово вимагало від Росії припинити порушення суверенітету України під приводом так званої "гуманітарної допомоги".</p>
    </article>
  </body>
</html>