<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125711/epithetiko-programma-exoflisis-lixiprothesmon-ofeilon-toy-dimosioy"/>
    <meta property="og:site_name" content="Insider"/>
    <meta property="article:published_time" content="2019-11-21T08:00:00+00:00"/>
    <meta property="og:title" content="«Επιθετικό» πρόγραμμα εξόφλησης ληξιπρόθεσμων οφειλών του Δημοσίου"/>
    <meta property="og:description" content="Η έκθεση ενισχυμένης εποπτείας αποκαλύπτει κυβερνητικές δεσμεύσεις, υπό μορφή αναλυτικού πλάνου εκκαθάρισης των ληξιπρόθεσμων οφειλών."/>
  </head>
  <body>
    <article>
      <h1>«Επιθετικό» πρόγραμμα εξόφλησης ληξιπρόθεσμων οφειλών του Δημοσίου</h1>
      <h2>Η έκθεση ενισχυμένης εποπτείας αποκαλύπτει κυβερνητικές δεσμεύσεις, υπό μορφή αναλυτικού πλάνου εκκαθάρισης των ληξιπρόθεσμων οφειλών.</h2>
      <address><time datetime="2019-11-21T08:00:00+00:00">21 Nov 2019, 08:00</time> by <a rel="author">Θανάσης Κουκάκης</a></address>
      <p>Πολύτιμη ρευστότητα στην αγορά προετοιμάζεται να δώσει η κυβέρνηση μέσα από ένα<b> εκτεταμένο πρόγραμμα εξόφλησης των ληξιπρόθεσμων υποχρεώσεων του Δημοσίου.</b></p>
      <p>Η έκθεση ενισχυμένης εποπτείας που έδωσε χθες στη δημοσιότητα η Ευρωπαϊκή Επιτροπή αποκαλύπτει κυβερνητικές δεσμεύσεις υπό μορφή αναλυτικού πλάνου <b>εκκαθάρισης των ληξιπρόθεσμων οφειλών.</b></p>
      <p>Η προηγούμενη κυβέρνηση είχε δώσει αλλεπάλληλες διαβεβαιώσεις για τον μηδενισμό των ληξιπρόθεσμων υποχρεώσεων του Δημοσίου, τις οποίες όμως ποτέ δεν τήρησε.</p>
      <p>Η<a href="https://www.insider.gr/eidiseis/oikonomia/125659/prasino-fos-apo-tin-komision-sto-proshedio-toy-proypologismoy-toy-2020"> έκθεση της Κομισιόν</a> αποκαλύπτει πλέον δέσμη συγκεκριμένων μέτρων και νομοθετικών παρεμβάσεων προκειμένου αφενός να εξαλειφθεί το σημερινό στοκ, αφετέρου να μη δημιουργηθεί νέα γενιά ληξιπρόθεσμων υποχρεώσεων του Δημοσίου.</p>
      <p>Σύμφωνα με αυτό το πλάνο, στο τέλος του 2019, οι καθαρές ληξιπρόθεσμες οφειλές θα έχουν υποχωρήσει στο 1 δισ. ευρώ από 1,3 δισ. ευρώ τον περασμένο Αύγουστο και έξι μήνες αργότερα το κράτος θα έχει εξοφλήσει τις υποχρεώσεις του με εξαίρεση 140 εκατ. ευρώ εκκρεμών αιτήσεων συνταξιοδότησης οι οποίες θα απαιτήσουν έξτρα χρόνο έως τον Ιούνιο του 2021.</p>
      <p>Τα τελευταία στοιχεία της Κομισιόν (Αύγουστος 2019) αποκαλύπτουν συνολικές απαιτήσεις εκκρεμών συντάξεων ύψους 303 εκατ. ευρώ με μεγάλη αύξηση έναντι των 192 εκατ. ευρώ του Αυγούστου 2018.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/asfalistika/125304/reuters-i-kybernisi-bazei-politirio-se-lixiprothesma-hrei-pros-ta"/>
        <a href="https://www.insider.gr/hristika/oikonomia/124485/energopoieitai-i-ilektroniki-platforma-gia-ta-yperhreomena-noikokyria"/>
        <a href="https://www.insider.gr/hristika/trapezika/121597/f-koyrmoysis-pos-tha-rythmisoyn-ta-hrei-toys-oi-kokkinoi-ofeiletes"/>
      </related>
    </article>
  </body>
</html>