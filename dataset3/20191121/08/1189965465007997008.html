<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260064/antikapnistikos-ta-prota-prostima-gia-tsigaro-stin-athina-kopikan-ti-nyxta"/>
    <meta property="og:site_name" content="LiFO"/>
    <meta property="article:published_time" content="2019-11-21T08:09:00+00:00"/>
    <meta property="og:title" content="Αντικαπνιστικός: Τα πρώτα πρόστιμα για τσιγάρο στην Αθήνα «κόπηκαν» τη νύχτα"/>
    <meta property="og:description" content="Έλεγχοι και στην Αττική έφεραν τα πρώτα πρόστιμα για τον αντικαπνιστικό"/>
  </head>
  <body>
    <article>
      <h1>Αντικαπνιστικός: Τα πρώτα πρόστιμα για τσιγάρο στην Αθήνα «κόπηκαν» τη νύχτα</h1>
      <h2>Έλεγχοι και στην Αττική έφεραν τα πρώτα πρόστιμα για τον αντικαπνιστικό</h2>
      <address><time datetime="2019-11-21T08:09:00+00:00">21 Nov 2019, 08:09</time> by <a rel="author">NEWSROOM</a></address>
      <p>
        <b>Η εφαρμογή του<a href="https://www.lifo.gr/tags/%CE%91%CE%BD%CF%84%CE%B9%CE%BA%CE%B1%CF%80%CE%BD%CE%B9%CF%83%CF%84%CE%B9%CE%BA%CF%8C%CF%82+%CE%BD%CF%8C%CE%BC%CE%BF%CF%82"> αντικαπνιστικού νόμου</a> έχει ξεκινήσει και τα πρώτα πρόστιμα για κάπνισμα μέσα σε κλειστούς χώρους κόπηκαν και στην <a href="https://www.lifo.gr/tags/%CE%91%CE%B8%CE%AE%CE%BD%CE%B1">Αθήνα.</a></b>
      </p>
      <p>Οι έλεγχοι έγιναν το βράδυ στη Νέα Σμύρνη και σε τρεις περιπτώσεις επιβλήθηκαν πρόστιμα. Από 500 ευρώ καλούνται να πληρώσουν οι επιχειρηματίες και 100 ευρώ ο κάθε πελάτης, όπως είπε ο Άγγελο Μπίνης, διοικητής της Εθνικής Αρχής Διαφάνειας</p>
      <p><a href="https://www.lifo.gr/now/greece/260003/to-proto-prostimo-se-kapnisti-pelati-kai-idioktiti-kafe-sti-lamia">Το πρώτο πρόστιμο</a> που έγινε γνωστό ήταν χθες στη Λαμία σε κεντρικό καφέ στην πόλη όπου πελάτης πιάστηκε να καπνίζει και τώρα καλείται να πληρώσει 100 ευρώ ενώ ο ιδιοκτήτης που δεν φρόντισε να τηρηθεί ο νόμος θα πληρώσει πρόστιμο 500 ευρώ.</p>
      <p>Χθες έγινε επίσης γνωστό πως κατά την πρώτη μέρα λειτουργίας της τηλεφωνικής γραμμής 1142 σημειώθηκαν συνολικά 235 κλήσεις.</p>
      <p>Από αυτές, 58 αφορούσαν καταγγελίες, 22 αιτήματα βοήθειας για διακοπή καπνίσματος, 66 γενικές πληροφορίες για τον αντικαπνιστικό νόμο, 58 κλήσεις δεν ολοκληρώθηκαν, 14 έκλεισαν τη γραμμή πριν συνομιλήσουν με εκπρόσωπο και 17 αφορούσαν σε άλλο ζήτημα.</p>
      <p>Η τηλεφωνική γραμμή 1142 ενημέρωσης και υποστήριξης για καπνιστές και μη, τέθηκε χθες σε λειτουργία στο πλαίσιο εφαρμογής του αντικαπνιστικού νόμου.Καλώντας στο 1142, κάποιος μπορεί να ενημερωθεί για το τι προβλέπει η νομοθεσία για την απαγόρευση του καπνίσματος, να ζητήσει βοήθεια για τη διακοπή του καπνίσματος, καθώς και να αναφέρει παραβάσεις της σχετικής νομοθεσίας, που υπέπεσαν στην αντίληψή τους.</p>
      <p>Σε συνέχεια της επίσημης παρουσίασης του Εθνικού Σχεδίου Δράσης κατά του Καπνίσματος όπου και επισήμως κηρύχθηκε η έναρξη της αντικαπνιστικής εκστρατείας από τον Πρωθυπουργό Κυριάκο Μητσοτάκη και τον Υπουργό Υγείας Βασίλη Κικίλια, η Εθνική Αρχή Διαφάνειας σε συνεργασία με τα υπόλοιπα αρμόδια όργανα διευρύνει το πρόγραμμα των ελέγχων στην Αττική και σε μεγάλες επαρχιακές πόλεις.</p>
      <p>Σημειώνεται ότι τα όργανα ελέγχου έχουν πλέον και τη δυνατότητα επιβολής προστίμων σύμφωνα με τη σχετική κοινή υπουργική απόφαση.</p>
      <p>
        <b>Τα πρόστιμα για τους καπνιστές:</b>
      </p>
      <p>200 ευρώ για όσους καπνίζουν σε υπαίθριους χώρους διεξαγωγής αθλοπαιδιών, ψυχαγωγίας και συγκέντρωσης ανηλίκων<br/>200 ευρώ για όσους καπνίζουν σε κλειστούς χώρους νοσηλευτικών ιδρυμάτων &amp; φορέων παροχής υπηρεσιών υγείας<br/>200 ευρώ για όσους καπνίζουν σε χώρους παιδικών και βρεφονηπιακών σταθμών, παιδότοπων κλειστών &amp; υπαίθριων και όλων των ιδρυμάτων Πρωτοβάθμιας &amp; Δευτεροβάθμιας εκπαίδευσης, δημόσιων &amp; ιδιωτικών,<br/>100 ευρώ για όσους καπνίζουν στους λοιπούς κλειστούς ή στεγασμένους χώρους δημόσιους και ιδιωτικούς χώρους παροχής εργασίας, Μέσα Μαζικής Μεταφοράς,<br/>1500 ευρώ για όσους καπνίζουν μέσα σε οχήματα που επιβαίνουν ανήλικοι κάτω των 12 ετών και 3000 ευρώ για τον οδηγό</p>
    </article>
  </body>
</html>