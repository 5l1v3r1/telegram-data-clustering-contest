<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/migranti-la-ocean-viking-salva-30-persone-ora-a-bordo-ci-sono-125-naufraghi-in-attesa-di-un-porto/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T08:39:29+00:00"/>
    <meta property="og:title" content="Migranti, la Ocean Viking salva 30 persone: ora a bordo ci sono 125 naufraghi in attesa di un porto"/>
    <meta property="og:description" content="'La Ocean Viking ha appena salvato 30 persone da una barca in vetroresina in pericolo. La barca è stata individuata tramite il binocolo dal ponte. I sopravvissuti riferiscono di essere in mare dalla notte scorsa. Ora ci sono un totale di 125 persone salvate a bordo della nave': così la nave umanitaria di Sos Mediterranee e Medici senza frontiere annuncia il soccorso di 30 migranti. La Ocean Viking è ancora in attesa di un porto sicuro che aveva richiesto qualche giorno fa, dopo aver salvato 94 persone."/>
  </head>
  <body>
    <article>
      <h1>Migranti, la Ocean Viking salva 30 persone: ora a bordo ci sono 125 naufraghi in attesa di un porto</h1>
      <h2>“La Ocean Viking ha appena salvato 30 persone da una barca in vetroresina in pericolo. La barca è stata individuata tramite il binocolo dal ponte. I sopravvissuti riferiscono di essere in mare dalla notte scorsa. Ora ci sono un totale di 125 persone salvate a bordo della nave”: così la nave umanitaria di Sos Mediterranee e Medici senza frontiere annuncia il soccorso di 30 migranti. La Ocean Viking è ancora in attesa di un porto sicuro che aveva richiesto qualche giorno fa, dopo aver salvato 94 persone.</h2>
      <address><time datetime="2019-11-21T08:39:29+00:00">21 Nov 2019, 08:39</time> by <a rel="author" href="https://www.fanpage.it/author/annalisagirardi/" target="_blank">Annalisa Girardi</a></address>
      <p><b>Altri 30 migranti, fra cui tre minori, sono stati soccorsi dalla Ocean Viking</b>, la nave di Sos Mediterranee e Medici senza frontiere. I naufraghi erano a bordo di un barchino in difficoltà salpato da Garabulli, ad est di Tripoli. La Ong ha comunicato la notizia del salvataggio su Twitter, dove scrive: "<i>La Ocean Viking ha appena salvato 30 persone da una barca in vetroresina in pericolo. La barca è stata individuata tramite il binocolo dal ponte. I sopravvissuti riferiscono di essere in mare dalla notte scorsa. Ora ci sono un totale di 125 persone salvate a bordo della nave</i>".</p>
      <p>Sulla Ocean Viking, infatti, si trovano anche i <a href="https://www.fanpage.it/attualita/migranti-la-nave-ocean-viking-soccorre-un-gommone-in-difficolta-salvate-94-persone/">94 migranti soccorsi</a> appena qualche giorno fa. Tra le persone tratte in salvo c'erano anche 11 donne, tra cui 4 in gravidanza, e 38 minori. <b>Alarm Phone aveva lanciato l'allarme</b> del gommone in avaria, contattando prontamente la nave umanitaria affinché intervenisse. Si è ancora in attesa di un porto sicuro.</p>
      <figure>
        <iframe data-src="https://twitter.com/SOSMedIntl/status/1197132175990280192" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Poco più di un mese fa, lo scorso 18 ottobre, si era verificato l'ennesimo <a href="https://www.fanpage.it/politica/migranti-ocean-viking-da-10-giorni-in-mare-lappello-delle-ong-chiediamo-allue-un-porto-sicuro/">caso di stallo in mare </a>che aveva coinvolto la Ocean Viking. Dopo aver soccorso 104 migranti partiti dalla Libia, la nave di Sos Mediterranee e Medici senza frontiere, <b>aveva atteso per ben dieci giorni in mare</b>, prima che le venisse assegnato un porto sicuro. Le Ong avevano criticato duramente l'inefficienza dei provvedimenti adottati fino a quel momento, chiedendo una risoluzione europea che mettesse al più presto al sicuro le persone a bordo.</p>
      <p>"<i>a situazione in cui si trova la Ocean Viking dimostra quanto sia fragile l’annunciato progetto pilota europeo sugli sbarchi. Tutto questo è durato fin troppo. Tornare all’approccio ad hoc, nave per nave, che ha caratterizzato gli ultimi 16 mesi sarebbe un grave passo indietro. Queste inutili attese e stand-off in mare potranno finire solo se una più ampia coalizione di paesi europei converrà per supportare i paesi di sbarco senza ulteriori ritardi</i>", avevano affermato le organizzazioni umanitarie.</p>
    </article>
  </body>
</html>