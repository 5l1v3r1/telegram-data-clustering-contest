<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/telstar-fans-massaal-naar-stadion-laatste-kaarten-ajax/"/>
    <meta property="og:site_name" content="Sportnieuws"/>
    <meta property="article:published_time" content="2019-11-21T08:46:30+00:00"/>
    <meta property="og:title" content="Telstar-fans massaal naar stadion voor de laatste kaarten tegen Ajax"/>
    <meta property="og:description" content="De bekerwedstrijd van Telstar tegen Ajax blijkt een enorme publiekstrekker. Voor het Rabobank IJmond-stadion stond donderdagochtend vroeg een lange rij van voetballiefhebbers uit de regio, die allemaal een kaartje willen kopen voor het bekerduel op woensdag 18 december. Nog even volhouden!! pic.twitter.com/NvUctqn1UB — Witte Leeuwen (@telstar1963nv) November 21, 2019 Inwoners van de gemeenten Velsen, Beverwijk,…"/>
  </head>
  <body>
    <article>
      <h1>Telstar-fans massaal naar stadion voor de laatste kaarten tegen Ajax</h1>
      <address>
        <time datetime="2019-11-21T08:46:30+00:00">21 Nov 2019, 08:46</time>
      </address>
      <p>
        <b>De bekerwedstrijd van Telstar tegen Ajax blijkt een enorme publiekstrekker. Voor het Rabobank IJmond-stadion stond donderdagochtend vroeg een lange rij van voetballiefhebbers uit de regio, die allemaal een kaartje willen kopen voor het bekerduel op woensdag 18 december.</b>
      </p>
      <figure>
        <iframe data-src="https://twitter.com/telstar1963nv/status/1197416423313809411?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Inwoners van de gemeenten Velsen, Beverwijk, Heemskerk, Bloemendaal en Haarlem konden vanaf 9 uur maximaal 2 kaarten per persoon kopen aan de balie in het stadion.<br/><br/><b>Trouwste fans hebben voorrang</b><br/>Telstar werd begin deze maand bij de loting voor de 2e ronde van het bekertoernooi gekoppeld aan Ajax, dat vorig seizoen de dubbel won. Sindsdien wordt de Noord-Hollandse club uit de Keuken Kampioen Divisie gebombardeerd met vragen over de kaartverkoop. Telstar besloot een verkoopschema te maken, waarin de trouwste fans voorrang krijgen. De seizoenkaarthouders waren als 1e aan de beurt, gevolgd door de voetbalfans die dit seizoen al eens een kaartje hebben gekocht voor een wedstrijd van de ‘Witte Leeuwen’. Donderdag zijn inwoners van de gemeentes in de regio aan de beurt.<br/><br/><b>Passe-partouts</b><br/>Het knusse stadion van Telstar heeft plek voor 3625 toeschouwers, maar de club plaatst een extra tribune om meer mensen te kunnen kwijt te kunnen. De kaarten voor die onoverdekte tribune gingen donderdag in de verkoop. Telstar biedt ook een passe-partout aan voor de hele maand december, met thuiswedstrijden tegen NAC Breda (6 december), Ajax en Jong AZ (22 december).</p>
      <figure>
        <iframe data-src="https://twitter.com/telstar1963nv/status/1197414974806773760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>