<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019509/%D8%A2%D8%AA%D8%B4-%D8%B2%D8%AF%D9%86-%D9%86%D9%85%DB%8C-%D8%AA%D9%88%D8%A7%D9%86%D8%AF-%DA%A9%D8%A7%D8%B1-%D9%85%D8%B1%D8%AF%D9%85-%D8%A8%D8%A7%D8%B4%D8%AF-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D9%85%D8%AD%DA%A9%D9%88%D9%85%DB%8C%D8%AA-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%AF%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-21T08:33:31+00:00"/>
    <meta property="og:title" content="آتش‌زدن نمی‌تواند کار مردم باشد/ راهپیمایی محکومیت اغتشاشات در شاهرود و سمنان برگزار می‌شود"/>
    <meta property="og:description" content="ایسنا/سمنان نمایندگی ولی‌فقیه در سپاه قائم آل محمد استان سمنان ضمن دعوت از مردم برای حضور در راهپیمایی برعلیه اغتشاشگران گفت: مردم صف خود را به هنگام از اشرار و اغتشاشگران جدا کردند."/>
  </head>
  <body>
    <article>
      <h1>آتش‌زدن نمی‌تواند کار مردم باشد/ راهپیمایی محکومیت اغتشاشات در شاهرود و سمنان برگزار می‌شود</h1>
      <address><time datetime="2019-11-21T08:33:31+00:00">21 Nov 2019, 08:33</time> by <a rel="author">هوشنگ حبيبی بسطامی</a></address>
      <p>ایسنا/سمنان نمایندگی ولی‌فقیه در سپاه قائم آل محمد استان سمنان ضمن دعوت از مردم برای حضور در راهپیمایی برعلیه اغتشاشگران گفت: مردم صف خود را به هنگام از اشرار و اغتشاشگران جدا کردند.</p>
      <p>حجت‌الاسلام والمسلمین حسینی دیباجی اظهار کرد: مردم پای نظام و ولایت‌فقیه ایستادند و از نظام و کشور دفاع می‌کنند.</p>
      <p>وی با بیان اینکه تظاهرات خودجوش مردم برعلیه اغتشاشگران و اشرار امروز پنج‌شنبه در شاهرود برگزار می‌شود ادامه داد: در سمنان نیز مردم ولایت‌مدار روز شنبه با حضور در راهپیمایی از نظام و انقلاب دفاع خواهند کرد.</p>
      <p>نمایندگی ولی فقیه در سپاه قائم آل محمد استان از مردم استان به عنوان مردمی متدین و بصیر یاد کرد و گفت: بصیرت به معنای فهم و اقدام به موقع است.</p>
      <p>وی از اغتشاشات اخیر به عنوان یک فتنه بزرگ نام برد و افزود: دشمنان در سال 78 با فتنه کوی دانشگاه و دو سال پس از آن با فتنه بزرگ 88 با تمام قوا به میدان آمدند اما مردم با پشتیبانی و بصیرت خود دشمن را ناکام گذاشتند.</p>
      <p>حسینی دیباجی با اشاره به اغتشاشات اخیر خاطرنشان کرد: دشمنان با فتنه گرانی بنزین به دنبال این بودند که قشر مستضعف را در برابر انقلاب و رهبری معظم انقلاب قرار دهند اما هدایت‌های حکیمانه رهبری انقلاب و هوشیاری مردم سبب شد که این فتنه نیز خاموش شود.</p>
      <p>وی با بیان اینکه آتش زدن نه کار مردم که کار اشرار بود اضافه کرد: خوشبختانه مردم فهیم و انقلابی ایران اسلامی به موقع صف خود را از اشرار جدا و دشمنان نظام را بار دیگر ناامید کردند.</p>
      <p>نماینده ولی فقیه در سپاه قائم آل محمد استان با بیان اینکه مردم ایران در این وقایع بار دیگر مورد یک امتحان قرار گرفتند اظهار کرد: فتنه گرانی بنزین یک فتنه بزرگ بود و بعدها بیشتر به زوایای پنهان آن پی خواهیم برد.<br/>وی با بیان اینکه دشمن در این فتنه کوشید محیط اجتماعی را رودروی نظام قرار دهد گفت: دشمنان در این فتنه به دنبال آن بود که اهدافی که نتوانسته در میادین دیگر به دست بیاورد را محقق کند لذا به سرعت دست به یک ائتلاف شیطانی زدند اما هوشیاری مردم ولایتمدار و هدایت‌های حکیمانه رهبری فرزانه انقلاب نقشه‌های دشمنان را ناکام گذاشت.</p>
      <p>وی افزایش قیمت بنزین را در راستای کاهش قاچاق و جلوگیری از به تاراج رفتن سرمایه های ملی دانست و گفت: اگرچه ممکن است که زمان‌بندی اجرای این طرح، چندان دقیق نباشد اما در مجموع این تصمیم یک تصمیم درست و کاملا کارشناسانه بود.<br/>به گزارش ایسنا راهپیمایی مردم شاهرود بر علیه اغتشاشات اخیر امروز پنج شنبه و در مرکز استان نیز در روز شنبه با حضور آحاد مردم برگزار می شود. همچنین مراسم های مشابهی در سایر شهرستان های استان نیز برگزار خواهد شد.</p>
      <p>انتهای پیام</p>
    </article>
  </body>
</html>