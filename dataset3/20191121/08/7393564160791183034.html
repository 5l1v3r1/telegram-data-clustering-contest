<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2580023/pisohid-akogo-zbiv-tramvaj-na-sihovi-zaplatit-straf"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-21T08:48:00+00:00"/>
    <meta property="og:title" content="Пішохід, якого збив трамвай на Сихові, заплатить штраф"/>
    <meta property="og:description" content="25 вересня на пр. Червоної Калини трамвай збив пішохода, який раптово вийшов на трамвайну колію. Потерпілий пішохід заплатить штраф за порушення ПДР"/>
  </head>
  <body>
    <article>
      <h1>Пішохід, якого збив трамвай на Сихові, заплатить штраф</h1>
      <address><time datetime="2019-11-21T08:48:00+00:00">21 Nov 2019, 08:48</time> by <a rel="author">Євгенія Пласконь</a></address>
      <p>
        <i>Нещодавно Сихівський райсуд міста Львова розглянув справу про адміністративне правопорушення, що сталося на Сихові два місяці тому. За даними суду, 25 вересня 2019 року на пр. Червоної Калини, 36 пішохід у навушниках вийшов на трамвайну колію під час руху транспорту, внаслідок чого його збив трамвай. Громадський транспорт отримав механічні поошкодження, а пішохід - тілесні ушкодження.</i>
      </p>
      <p>Як повідомляє кореспондент сайту 032.ua, суд визнав пішохода винним за ст. 124 КУпАП, тобто у порушенні правил дорожнього руху. Пішохід визнав свою провину, на яку також вказували факти й докази слідчих.</p>
      <figure>
        <img src="https://s.032.ua/section/newsInText/upload/images/news/intext/000/051/467/7149741624752879458581496568879486815698944n5d8b22b3753bb_5dd64ef8bc25e.jpg"/>
      </figure>
      <p>Відтак, на чоловіка наклали штраф на користь держави у розмірі 340 гривень (20 неоподатковуваних мінімумів доходів громадян) та ще 384,2 грн судового збору. Якщо відповідач не заплатить вказані суми упродовж 15 днів з моменту винесення постанови, з нього стягнуть штраф у подвійному розмірі.</p>
      <p>Нагадаємо, 25 вересня близько 9:30, на проспекті Червоної Калини у Львові трамвай №8 <a href="https://www.032.ua/news/2523045/u-lvovi-na-prospekti-cervonoi-kalini-tramvaj-zbiv-pisohoda-v-navusnikah-foto">наїхав</a> на пішохода. 50-річного потерпілого доставили у лікарню, а правоохоронці тим часом встановили, що чоловік йшов по колії в навушниках і не чув сигналу водія трамвая. При цьому гальмівний шлях трамвая склав орієнтовно 50 метрів.</p>
    </article>
  </body>
</html>