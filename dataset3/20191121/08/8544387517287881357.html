<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/21/antikapnistikos-nomos-prota-prostima-athina/"/>
    <meta property="og:site_name" content="neolaia.gr"/>
    <meta property="article:published_time" content="2019-11-21T08:25:21+00:00"/>
    <meta property="og:title" content="Αντικαπνιστικός νόμος: Ήρθαν και τα πρώτα πρόστιμα για τσιγάρο στην Αθήνα"/>
    <meta property="og:description" content="Η εφαρμογή του αντικαπνιστικού νόμου έχει ξεκινήσει και μόλις κόπηκαν και τα πρώτα πρόστιμα στην Αθήνα για κάπνισμα μέσα σε κλειστούς χώρους."/>
  </head>
  <body>
    <article>
      <h1>Αντικαπνιστικός νόμος: Ήρθαν και τα πρώτα πρόστιμα για τσιγάρο στην Αθήνα</h1>
      <h2>Αντικαπνιστικός νόμος: Έλεγχοι έγιναν στην Αττική και "έπεσαν" τα πρώτα πρόστιμα</h2>
      <address><time datetime="2019-11-21T08:25:21+00:00">21 Nov 2019, 08:25</time> by <a rel="author">neolaia.gr Team</a></address>
      <p>Η εφαρμογή του <b><a href="https://www.neolaia.gr/tag/%CE%B1%CE%BD%CF%84%CE%B9%CE%BA%CE%B1%CF%80%CE%BD%CE%B9%CF%83%CF%84%CE%B9%CE%BA%CF%8C%CF%82-%CE%BD%CF%8C%CE%BC%CE%BF%CF%82/">αντικαπνιστικού νόμου</a></b> έχει ξεκινήσει και μόλις κόπηκαν και τα πρώτα πρόστιμα στην Αθήνα για κάπνισμα μέσα σε κλειστούς χώρους.</p>
      <p>Στις τρεις περιπτώσεις που επιβλήθηκαν πρόστιμα, αυτά κυμάνθηκαν από 500 ευρώ σε επιχειρηματίες και 100 ευρώ σε θαμώνες</p>
      <p>Οι έλεγχοι έγιναν αρχικά το βράδυ της Τετάρτης (20/11) στη Νέα Σμύρνη, λίγο μετά την έναρξη της καμπάνιας για την εφαρμογή του αντικαπνιστικού νόμου.</p>
      <p>Τα πρόστιμα επιβεβαίωσαν ελεγκτές της Εθνικής Αρχής Διαφάνειας σε συνεργασία με άνδρες της ΕΛΑΣ.</p>
      <p>Σύμφωνα με τον διοικητή της ανεξάρτητης αρχής, Αθανάσιο Μπίνη, έγιναν έλεγχοι σε 10 καταστήματα και σε τρία από αυτά βεβαιώθηκαν πρόστιμα 500 ευρώ για κάθε επιχειρηματία και 100 ευρώ για κάθε θεριακλή θαμώνα.</p>
      <p>Όπως παρατήρησε ο κ. Μπίνης, ο αριθμός αυτός επιβεβαιώνει το ποσοστό που είχε καταγραφεί πριν την έναρξη εφαρμογής του νέου νόμου σύμφωνα με το οποίο το 70% των επιχειρήσεων έχουν συμμορφωθεί.</p>
      <p>Ο διοικητής της Εθνικής Αρχής Διαφάνειας ανακοίνωσε, επίσης, ότι <i>«αξιοποιώντας τις πληροφορίες από το 1142 εκπονουμε πρόγραμμα ελέγχων με κάλυψη σε όλη την επικράτεια έτσι ώστε να εμπεδώσουμε το αίσθημα εφαρμογής του νόμου».</i></p>
      <p>Χθες έγινε επίσης γνωστό πως κατά την πρώτη μέρα λειτουργίας της τηλεφωνικής γραμμής 1142 <b>σημειώθηκαν συνολικά 235 κλήσεις.</b></p>
      <p>Από αυτές τις κλήσεις, οι 58 αφορούσαν καταγγελίες, τα 22 ήταν αιτήματα βοήθειας για διακοπή καπνίσματος, 66 γενικές πληροφορίες για τον αντικαπνιστικό νόμο, 58 κλήσεις δεν ολοκληρώθηκαν, 14 έκλεισαν τη γραμμή πριν συνομιλήσουν με εκπρόσωπο και 17 αφορούσαν σε άλλο ζήτημα.</p>
      <p>
        <b>Τηλεφωνική γραμμή 1142</b>
      </p>
      <p>Η τηλεφωνική γραμμή 1142 ενημέρωσης και υποστήριξης για καπνιστές και μη, τέθηκε χθες (Τετάρτη 20/11) σε λειτουργία, στο πλαίσιο εφαρμογής του αντικαπνιστικού νόμου.</p>
      <p>Καλώντας στο 1142, κάποιος μπορεί να ενημερωθεί για το τι προβλέπει η νομοθεσία για την απαγόρευση του καπνίσματος, να ζητήσει βοήθεια για τη διακοπή του καπνίσματος, καθώς και να αναφέρει παραβάσεις της σχετικής νομοθεσίας, που υπέπεσαν στην αντίληψή τους.</p>
      <p>
        <b>Τα «τσουχτερά» πρόστιμα του νέου αντικαπνιστικού νόμου:</b>
      </p>
      <p>Αναλυτικότερα, τα πρόστιμα θα ξεκινούν <b>από 100 ευρώ και θα φτάνουν έως και 10.000 ευρώ για όσους παραβιάζουν τον νόμο.</b></p>
      <p>Στη δημοσίευση της ΚΥΑ, αναφέρονται αναλυτικά οι κυρώσεις, καθώς και τα πρόστιμα που θα επιβάλλονται σε επιχειρήσεις, αλλά και σε όσους/όσες καταπατούν τον νόμο.</p>
      <p>Το κατώτερο πρόστιμο των<b> 50 ευρώ</b> για τον καπνιστή που προβλεπόταν με τον νόμο του 2010, αυξάνεται σε <b>100 ευρώ</b> και ισχύει για κάθε παράβαση σε όλους τους κλειστούς χώρους υγειονομικού ενδιαφέροντος ό,τι έκτασης κι αν είναι, σε όλους τους κλειστούς χώρους εργασίας, σε όλα τα μέσα μαζικής μεταφοράς, τους σταθμούς μεταφορικών μέσων και επιβατικών σταθμών λιμένων, τα αεροδρόμια εκτός των ειδικών χώρων καπνιστών, τους δημόσιους χώρους εργασίας καθώς και αναμονής δημοσίων υπηρεσιών.</p>
      <p>
        <b>Τα κριτήρια για το ύψος του πρόστιμου:</b>
      </p>
      <p>1. νοσηλευτικά – προνοιακά ιδρύματα όλων των ειδών και των βαθμίδων, χώροι παροχής υπηρεσιών υγείας,</p>
      <p>2. εκπαιδευτικά ιδρύματα, παιδικοί σταθμοί, νηπιαγωγεία, δημοτικά σχολεία, ειδικά σχολεία, χώροι δευτεροβάθμιας εκπαίδευσης όλων των τύπων, χώροι παροχής παντός τύπου ιδιωτικής εκπαίδευσης, κέντρα δημιουργικής απασχόλησης παιδιών, παιδότοποι,</p>
      <p>3. πανεπιστημιακά ιδρύματα, εκπαιδευτικά ιδρύματα τριτοβάθμιας εκπαίδευσης, χώροι παροχής κάθε είδους τεχνικής εκπαίδευσης, χώροι παροχής παντός τύπου ιδιωτικής εκπαίδευσης,</p>
      <p>4. χώροι αθλητικών εγκαταστάσεων, κλειστοί και υπαίθριοι χώροι διεξαγωγής αθλοπαιδιών, ψυχαγωγίας και συγκέντρωσης ανηλίκων, κλειστοί χώροι ομαδικών αθλημάτων και κλειστοί χώροι αθλητικών εκδηλώσεων</p>
      <p>5. καταστήματα υγειονομικού ενδιαφέροντος, ίντερνετ-καφέ, θέατρα, κινηματογράφοι, καζίνο, καταστήματα τυχερών παιγνίων</p>
      <p>6. κέντρα διασκέδασης.</p>
      <p>Οι υπεύθυνοι των χώρων εργασίας ή καταστημάτων υγειονομικού ενδιαφέροντος ή κάθε αρμόδιος θα πρέπει να φροντίζουν για την ανάρτηση απαγορευτικού σήματος στον χώρο ευθύνης του και μάλιστα σε εμφανή σημεία αυτού και να επαναλαμβάνει τη σήμανση για κάθε δεκαπέντε τετραγωνικά μέτρα του χώρου, καθώς και για τη λήψη μέτρων αποτροπής των παραβάσεων, όπως ενδεικτικά η μη απομάκρυνση των σταχτοδοχείων.</p>
      <p>Η έλλειψη ανταπόκρισης του υπεύθυνου λειτουργίας του καταστήματος σε διαμαρτυρία για την πραγματοποίηση παράβασης, η παράλειψη πραγματοποίησης συστάσεων στους παραβάτες και η παράλειψη κλήσης των αρμοδίων οργάνων.</p>
      <p>
        <b>Αναλυτικά τα πρόστιμα:</b>
      </p>
      <p>-Για όλες αυτές τις περιπτώσεις παραμένει στα 500 ευρώ το πρόστιμο για τον υπεύθυνο διαχείρισης ή προϊστάμενο εκτός από τα καταστήματα υγειονομικού ενδιαφέροντος πάνω από 100 τ.μ.</p>
      <p>-Για την κατηγορία αυτή των κέντρων εμβαδού άνω των 100 τ.μ. το πρόστιμο ξεκινά από 2.000 ευρώ και για κάθε υποτροπή ανεβαίνει κατά 2.000 ευρώ μέχρι την πέμπτη υποτροπή οπότε θα επιβάλλεται ποινή 10.000 ευρώ και οριστική ανάκληση άδειας.</p>
      <p>-Για τα νυχτερινά κέντρα και τους χώρους εστίασης άνω των 300 τ.μ. τα πρόστιμα για τους υπευθύνους των καταστημάτων ξεκινούν από 6.000 ευρώ και ανεβαίνουν κατά 1.000 ευρώ για κάθε υποτροπή.</p>
      <p>-Πρόστιμο 1.500 ευρώ θα πληρώνει όποιος οδηγός ή επιβάτης ΙΧ αυτοκινήτου στο οποίο επιβαίνουν ανήλικοι κάτω των 12 ετών.</p>
      <h3>Δείτε ακόμα:<a href="https://www.neolaia.gr/2019/11/20/i-pateda-gia-kapnisma-se-rodolibo-serron-twitter/"> Η πατέντα για το κάπνισμα στο Ροδολίβο Σερρών προκάλεσε πολλά σχόλια στο Twitter</a></h3>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/21/black-friday-2019-prosfores-pagides-simboules/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/21/i-empiria-mou-os-global-volunteer-stin-polonia/"/>
        <a href="https://neolaia.gr/2019/11/21/emi-ekaktakto-deltio-isxiri-kakokeria/"/>
        <a href="https://neolaia.gr/2019/11/21/metro-nees-staseis-ergasias/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/21/kairos-sinexizodai-brohes-ke-kategides/"/>
      </related>
    </article>
  </body>
</html>