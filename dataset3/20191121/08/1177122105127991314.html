<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/modelul-de-afaceri-utilizat-de-facebook-i-google-incompatibil-cu-dreptul-la-viaa-privata-al-indivizilor-%28raport%29-148744.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T08:17:00+00:00"/>
    <meta property="og:title" content="Modelul de afaceri utilizat de Facebook și Google, incompatibil cu dreptul la viață privată al indivizilor (Raport)"/>
    <meta property="og:description" content="Amnesty International susține, printr-un nou raport, că &quot;modelul de afaceri bazat pe supraveghere&quot; folosit de Facebook și Google este in mod inerent incompatibil cu dreptul la viața..."/>
  </head>
  <body>
    <article>
      <h1>Modelul de afaceri utilizat de Facebook și Google, incompatibil cu dreptul la viață privată al indivizilor (Raport)</h1>
      <address>
        <time datetime="2019-11-21T08:17:00+00:00">21 Nov 2019, 08:17</time>
      </address>
      <p>Amnesty International susține, printr-un nou raport, că "modelul de afaceri bazat pe supraveghere" folosit de Facebook și Google este in mod inerent incompatibil cu dreptul la viața privată, iar ONG-ul a cerut ca guvernele să ia măsuri, scrie DW.</p>
      <p>Amnesty International a transmis că giganții Facebook și Google ar trebui să fie forțați să abandoneze acest "model de afaceri bazat pe monitorizare", care încalcă drepturile omului.</p>
      <p>"În ciuda valorii reale pe care serviciile lor le oferă, platformele Google și Facebook sunt disponibile la un preț sistemic", argumentează grupul nonprofit în raportul său de 60 de pagini, publicat joi. Amnesty susține că prin strângerea datelor personale, oferite apoi afacerilor publicitare, cele două companii realizează o încălcare fără precedent a drepturilor la viață privată.</p>
      <p>În viziunea Amnesty, oamenii sunt forțați să facă un "pact faustian", oferind informații private în schimbul accesului la serviciile Google și Facebook. ONG-ul consideră că acest lucru este problematic deoarece ambele companii au stabilit o "dominanță aproape totală asupra canalelor prin care oamenii se conectează la mediul online", câștigând o putere fără precedent asupra vieților indivizilor.</p>
      <p>"Controlul lor subtil asupra vieților noastre digitale subminează chiar esența dreptului la viață privată și este una dintre cele mai mari provocări la adresa drepturilor omului din era noastră", a declarat Kumi Naidoo, secretarul general al Amnesty International.</p>
      <p>Prin acest raport, grupul solicită guvernelor să implementeze politici care să permită protejarea vieții private a oamenilor, asigurând, în același timp, accesul acestora la mediul online.</p>
      <p>Facebook și-a exprimat dezacordul față de concluziile raportului. Directorul pentru politici publice al companiei, Steve Satterfield, a respins ideea că modelul de afaceri Facebook este unul bazat pe supraveghere și a menționat că utilizatorii apelează voluntar la serviciile Facebook. De asemenea, Google a reacționat la raport, negând acuzațiile lansate de Amnesty, însă nu a oferit o declarație oficială referitoare la acesta.</p>
    </article>
  </body>
</html>