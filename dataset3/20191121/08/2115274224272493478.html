<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/principe_andrea_epstein-6590755/news/2019-11-21/"/>
    <meta property="og:site_name" content="Agi"/>
    <meta property="article:published_time" content="2019-11-21T08:20:00+00:00"/>
    <meta property="og:title" content="La caduta di Andrea, il principe playboy"/>
    <meta property="og:description" content="Il caso Epstein da tempo vede coinvolto il terzogenito di Elisabetta II. Mercoledì la decisione di ritirarsi, dopo che la sua posizione era diventata insostenibile "/>
  </head>
  <body>
    <article>
      <h1>La caduta di Andrea, il principe playboy</h1>
      <h2>Il caso Epstein da tempo vede coinvolto il terzogenito di Elisabetta II. Mercoledì la decisione di ritirarsi, dopo che la sua posizione era diventata insostenibile </h2>
      <address><time datetime="2019-11-21T08:20:00+00:00">21 Nov 2019, 08:20</time> by <a rel="author" href="https://www.agi.it/authors/marta-allevato/" target="_blank">Marta Allevato</a></address>
      <p>Travolto in modo irreparabile dallo scandalo per le sue frequentazioni con il miliardario americano <b>Jeffrey Epstein</b>, accusato di abusi sessuali su minori, il principe Andrea ha annunciato che, col permesso di sua madre la regina Elisabetta II, si ritira "per il prossimo futuro" dagli impegni pubblici come membro della famiglia reale.</p>
      <p>Ex marito di <b>Sarah Ferguson</b>, 59 anni, il duca di York era tornato da mesi sotto i riflettori per la sua amicizia col finanziere morto suicida in un carcere di New York, questa estate. Un tempo ritratto come un galante, giovane ufficiale militare, Andrea negli anni ha visto macchiarsi la sua reputazione dalle accuse per i suoi eccessi e la sua vita da playboy, finanziata dai contribuenti britannici.</p>
      <p>Il caso Epstein da tempo vede il coinvolgimento del terzogenito di Elisabetta II: nel 2015, in un'aula di tribunale una delle principali accusatrici del miliardario, <b>Virginia Roberts</b> (coniugata Giuffre), ha sostenuto di essere stata obbligata, quando ancora era minorenne, ad avere rapporti sessuali con Andrea tra il 1999 e il 2002 a Londra, New York e su un'isola privata caraibica di proprietà del 66enne miliardario.</p>
      <p>L'accusa era stata successivamente cancellata dai documenti per ordine del giudice, perché ritenuta non necessaria al caso in oggetto allora. Una seconda donna, <b>Johanna Sjoberg</b>, aveva sostenuto che il duca le aveva toccato il petto nel 2001 mentre erano seduti su un divano nell'appartamento di Manhattan di Epstein.</p>
      <related>
        <a href="https://www.agi.it/estero/epstein_principe_andrea_molestie_sessuali-6582130/news/2019-11-20/"/>
      </related>
      <p>Buckingham Palace ha sempre respinto le accuse, definendole "categoricamente false". Andrea ed Epstein si erano conosciuti nel 1999 e da allora si erano incontrati diverse volte. La decisione di Andrea di 'ritirarsi' è arrivata dopo una disastrosa intervista alla Bbc, trasmessa nel fine settimana, in cui ha dato spiegazioni sconclusionate delle sue azioni e mostrato mancanza di compassione per le vittime dell'amico miliardario.</p>
      <p>Con la giornalista <b>Emily Maitlis</b>, il principe ha ammesso di aver messo in "imbarazzo" la famiglia reale con la sua frequentazione, ma ha dichiarato di non ricordare di aver mai incontrato Virginia Giuffre. Una posizione, quella del duca di York, in contrasto con la presenza di una foto che lo ritrae insieme alla donna, quando era ancora molto giovane. Alla rovinosa intervista sono seguite diverse tegole: una nuova accusatrice del finanziere-pedofilo ha chiesto al duca di York di parlare, numerosi sponsor illustri hanno preso le distanze dalle realtà filantropiche da lui promosse, mentre sono usciti particolari imbarazzanti di suoi commenti razzisti anche in situazioni ufficiali.</p>
      <p>La posizione di Andrea era ormai diventata insostenibile, ha spiegato l'ex addetto stampa di Buckingham Palace, <b>Dickie Arbiter</b>, l'unica sorpresa è perché ci sia voluto tanto a farlo uscire di scena. A ogni modo, Andrea non potrà completamente sparire: l'Fbi e gli avvocati di alcune vittime di Epstein vogliono parlare con lui, sotto giuramento.</p>
    </article>
  </body>
</html>