<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152666-donka-pomerlogo-bijcia-z-volyni-mriie-pro-zustrich-z-gurtom-vremia-y-steklo"/>
    <meta property="og:site_name" content="ВолиньPost"/>
    <meta property="article:published_time" content="2019-11-21T08:01:00+00:00"/>
    <meta property="og:title" content="Донька померлого бійця з Волині мріє про зустріч з гуртом «Время и Стекло»"/>
    <meta property="og:description" content="На Волині триває реалізація проекту «Діти Небесного Легіону»."/>
  </head>
  <body>
    <article>
      <h1>Донька померлого бійця з Волині мріє про зустріч з гуртом «Время и Стекло»</h1>
      <address>
        <time datetime="2019-11-21T08:01:00+00:00">21 Nov 2019, 08:01</time>
      </address>
      <p>На Волині триває реалізація проекту «Діти Небесного Легіону».<br/><br/>Організатори повідомили про ще одну дитину, якій охочі можуть допомогти.<br/><br/><a href="http://www.volynpost.com/search?q=%D0%94%D1%96%D1%82%D0%B8+%D0%BD%D0%B5%D0%B1%D0%B5%D1%81%D0%BD%D0%BE%D0%B3%D0%BE+%D0%BB%D0%B5%D0%B3%D1%96%D0%BE%D0%BD%D1%83">ЧИТАТИ БІЛЬШЕ ПРО ДІТЕЙ НЕБЕСНОГО ЛЕГІОНУ</a><br/><br/><b>Щоб допомогти, потрібно звертатися за цими контактами: (050) 973-44-84; (098) 948-14-50.<br/></b><br/><br/>Невдовзі 12 день народження святкуватиме <b>Луцюк Анастасія</b>. Дівчинка є дочкою солдата 24-ого окремого штурмового батальйону «Айдар» <b>Луцюка Романа Йосиповича</b>. Тато Насті отримав важке поранення в районі м. Щастя Луганської області. Після проведення численних операцій в Україні, Романа Йосиповича відправили на лікування у США, де ним опікувалась українська громада у штаті Коннектикут. На жаль після майже півторарічної боротьби за життя Роман Йосипович помер.<br/><br/>Анастасія навчається в п’ятому класі. Вона старанна учениця. Улюблені шкільні предмети це: математика, англійська мова, малювання, читання. Дівчинка – активний читач бібліотеки. Обожнює пригодницьку літературу та героїв, які подібні на Шерлока Холмса. Цьогоріч, завдяки запрошенню української громади у США, яка опікувалась татом дівчинки під час лікування, Настя побувала в Америці. Дівчинка надзвичайно вдячна за неймовірну подорож та ділиться своїми спогадами про незабутній час, який вони з мамою та старшою сестричкою провели разом, а найбільше вразив нашу іменинницю Атлантичний океан, який побачила вперше у житті. Ця поїздка змотивувала Настуню записатись на додаткові заняття з англійської, щоби володіти цією мовою ще ліпше. Анастасія дуже любить подорожувати і зробила висновок, що знання мови допоможе їй вільніше почуватися під час мандрівок. Настя говорить, що час відпочинку пролетів дуже швидко, але у неї залишились лише хороші, світлі та теплі спогади про Сполучені Штати та чудові родини, з якими дівчинку та її сім’ю звів їхній тато.<br/><br/>Анастасія відвідує творчу студію. Дівчинка дуже вдячна Наталії Миколаївні Журавльовій за можливість навчатись акторській майстерності. Раніше Настя з захопленням дивилася на виступи дітей, які займаються в цій студії, а тепер також виступає на сцені, адже вихованці студії беруть активну участь у різних культурно-розважальних заходах міста, ставлять дитячі вистави, співають і пробують себе у ролі ведучих. Дівчинка ще не визначилась із майбутньою професією, але говорить, що можливо стане телеведучою.<br/><br/>Настуня захоплюється творчістю гурту «Время и Стекло» і хотіла б колись зустрітися з Олексієм Завгороднім та Надею Дорофеєвою.<br/><br/>Іменинниця говорить: «Авторитетом для мене є моя мама, вона дуже добра, хороша і допомагає мені у всьому. І я також стараюсь їй допомогти чим можу – наводжу чистоту в квартирі, витираю пил, ходжу в магазин. Також я беру приклад зі своєї старшої сестри Аліни і прислуховуюсь до порад. В нас дуже дружня родина і ми завжди підтримуємо один одного. Наразі моя старша сестричка Аліна поїхала на навчання до Києва і мені її дуже не вистачає, бо з нею було так весело».<br/><br/>Настуня також розповіла про постійну допомогу волонтерів, які часто проводять заходи для дітей, запрошують їх на різноманітні забави, роздають подарунки.<br/><br/>«Україна це для мене - Батьківщина, рідний край. Мені дуже подобається жити в Україні, але в мирній, як колись, коли я була ще зовсім малою. Мій тато також дуже любив Україну, а я дуже подібна на нього. Я би зробила все для того, щоб швидше закінчилась війна. Адже вона забрала в багатьох діток їхніх татусів. А ще зі мною в класі навчалась дівчинка з Донецька, вона змушена була покинути свою домівку через війну. Я хочу щоб швидше закінчилась війна і всі були веселі і щасливі» – говорить іменинниця.<br/><br/>Мама дівчинки Тетяна говорить, що її донечка дуже схожа на свого тата не лише зовнішньо, а й у своїх поглядах. «Анастасія часто переглядає старі відео з сімейних подорожей, різних свят, де вона ще маленька, а біля неї тато. Настуні дуже його не вистачає», - говорить Тетяна Луцюк.<br/><br/>Маєте бажання підтримати дітей – переказуйте кошти координатору даного проекту Natali Sky(Приватбанк: 4149-4991-2177-2535 Скиба Наталія Миколаївна).<br/><br/><b>Інформація для благодійників:</b> ЛУЦЮК НАСТУНЯ. Невдовзі 12 років (23.11.2007). м. Луцьк. Розмір одягу: 152-158, взуття: 35-36</p>
    </article>
  </body>
</html>