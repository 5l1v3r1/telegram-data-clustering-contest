<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/21/sale-la-tensione-tra-cina-e-stati-uniti-su-hong-kong-top10_20191121_093821/"/>
    <meta property="og:site_name" content="Askanews"/>
    <meta property="article:published_time" content="2019-11-21T08:38:21+00:00"/>
    <meta property="og:title" content="Sale la tensione tra Cina e Stati Uniti su Hong Kong"/>
    <meta property="og:description" content="Roma, 21 nov. (askanews) – La Cina è pronta a “rispondere” alla decisione del Congresso americano di approvare la legge per “i diritti umani e la democrazia a Hong Kong”, che ora dovrà essere ratificata dal presidente Donald Trump. “Condanniamo con forza e ci opponiamo duramente all’approvazione della legge riguardante Hong Kong”, ha detto alla […]"/>
  </head>
  <body>
    <article>
      <h1>Sale la tensione tra Cina e Stati Uniti su Hong Kong</h1>
      <h2>Pechino: pronti a rispondere alla decisione del Congresso Usa</h2>
      <address>
        <time datetime="2019-11-21T08:38:21+00:00">21 Nov 2019, 08:38</time>
      </address>
      <figure>
        <img src="http://www.askanews.it/wp-content/uploads/2019/11/20191121_093814_462FD7E6.jpg"/>
      </figure>
      <p>Roma, 21 nov. (askanews) – La Cina è pronta a “rispondere” alla decisione del Congresso americano di approvare la legge per “i diritti umani e la democrazia a Hong Kong”, che ora dovrà essere ratificata dal presidente Donald Trump.</p>
      <p>“Condanniamo con forza e ci opponiamo duramente all’approvazione della legge riguardante Hong Kong”, ha detto alla stampa il portavoce del ministero degli Esteri, Geng Shuang, aggiungendo che Pechino è pronta ad adottare misure per “rispondere in modo risoluto”.</p>
      <p>La Camera dei rappresentanti americana ha approvato la legge già adottata dal Senato a sostegno dei manifestanti di Hong Kong, che rischia di inasprire il confronto con la Cina e far fallire il negoziato commerciale tra i due Paesi.</p>
      <p>La legge per “i diritti umani e la democrazia a Hong Kong”, approvata martedì scorso all’unanimità dal Senato, ha ottenuto ieri il via libera della Camera con 417 voti a favore e uno contrario, e dovrebbe essere ratificata oggi dal presidente Donald Trump. Una fonte vicina al dossier ha detto a Bloomberg che il presidente ha intenzione di sottoscriverla.</p>
      <p>La norma prevede, tra l’altro, sanzioni contro individui o entità ritenuti responsabili di aver violato le libertà garantite dalla Legge fondamentale di Hong Kong e chiede al dipartimento di Stato Usa di non negare il visto a quanti vengono arrestati o detenuti “per ragioni politiche”.</p>
      <p>“Il Congresso sta mandando al mondo un messaggio inequivocabile sul fatto che gli Stati Uniti sono solidali con il popolo di Hong Kong che chiede libertà e che sosteniamo appieno la sua lotta per la libertà”, ha commentato la presidente della Camera, Nancy Pelosi.</p>
      <p>Sim/Int9</p>
    </article>
  </body>
</html>