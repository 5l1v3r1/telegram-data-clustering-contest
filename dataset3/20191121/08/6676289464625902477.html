<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/politic/adrian-zuckerman-ambasador-sua-romania-326597.html"/>
    <meta property="og:site_name" content="Observator"/>
    <meta property="article:published_time" content="2019-11-21T08:30:00+00:00"/>
    <meta property="og:title" content="Adrian Zuckerman este noul ambasador al SUA în România. Avocatul a fost confirmat în Senatul american"/>
    <meta property="og:description" content="Adrian Zuckerman este noul ambasador al SUA la Bucureşti, după ce a primit votul Senatului american. Votul pentru numirea lui avocatului a fost 65 - 30, toate voturile împotrivă aparţinând democraţilor."/>
  </head>
  <body>
    <article>
      <h1>Adrian Zuckerman este noul ambasador al SUA în România. Avocatul a fost confirmat în Senatul american</h1>
      <address><time datetime="2019-11-21T08:30:00+00:00">21 Nov 2019, 08:30</time> by <a rel="author">Veronica Micu</a></address>
      <p>
        <b>
          <b>Adrian Zuckerman este noul ambasador al SUA la Bucureşti, după ce a primit votul Senatului american. Votul pentru numirea lui avocatului a fost 65 - 30, toate voturile împotrivă aparţinând democraţilor.</b>
        </b>
      </p>
      <p>În 24 iulie, preşedintele american Donald Trump şi-a anunţat intenţia de a-l nominaliza pe Adrian Zuckerman în postul de ambasador extraordinar şi plenipotenţiar al Statelor Unite în România.</p>
      <p>Zuckerman este un avocat admis în Baroul din New York în 1984 şi este partener în cadrul firmei internaţionale de avocatură Seyfarth Shaw LLP. Anterior, Zuckerman a fost co-preşedinte pentru proprietăţi imobiliare şi servicii corporate la Epstein Becker &amp; Green New York, iar înainte de aceasta a fost preşedinte pentru proprietăţi imobiliare la Lowenstein Sandler, LLP, New York. De asemenea, el a deţinut şi funcţia de judecător în cadrul Real Estate Board - New York. Activ în ceea ce priveşte iniţiativele filantropice şi educaţionale, Zuckerman este membru în board-ul Kids Corp. şi în board-ul absolvenţilor Facultăţii de Drept din New York.</p>
      <p>Potrivit Casei Albe, Zuckerman a emigrat în Statele Unite din România la vârsta de 10 ani şi vorbeşte fluent limba română, transmite news.ro.</p>
      <p>El are diplomă de absolvire de la Massachusetts Institute of Technology (1979), iar diploma în drept este obţinută la New York Law School (1983).</p>
    </article>
  </body>
</html>