<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mdg-vil-oke-skattene-med-31-milliarder/71844609"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T08:52:02+00:00"/>
    <meta property="og:title" content="MDG vil øke skattene med 31 milliarder"/>
    <meta property="og:description" content="10 milliarder fra flyskatt og to milliarder i økt skatt på brus og godteri. Følg framleggelsen av MDGs alternative statsbudsjett."/>
  </head>
  <body>
    <article>
      <h1>MDG vil øke skattene med 31 milliarder</h1>
      <h2>10 milliarder fra flyskatt og to milliarder i økt skatt på brus og godteri. Følg framleggelsen av MDGs alternative statsbudsjett.</h2>
      <address><time datetime="2019-11-21T08:52:02+00:00">21 Nov 2019, 08:52</time> by <a rel="author">Jørgen Gilbrant</a></address>
      <ul>
        <li>LIVE: Følg MDGs framlegging av alternativt budsjett i videovinduet øverst i saken</li>
      </ul>
      <p>Totalt foreslår MDG å øke skattene med 9 milliarder kroner og ha en netto avgiftsøkning på 22 milliarder kroner i sitt alternative budsjett.</p>
      <p>
        <b>Totalt foreslår MDG avgiftsøkninger på 50 milliarder kroner, hvorav 13 milliarder er på petroleum. I tillegg foreslår de avgiftslettelser på 16 milliarder.</b>
      </p>
      <p>Den største nye inntekten på avgiftssiden er <a href="https://www.dagbladet.no/nyheter/mdgs-flysjokk---prisene-kan-dobles/71837657">forslaget om en helt ny flyskatt, som Dagbladet omtalte i går</a>. Avgiften vil være per flysete - uavhengig av om setet er solgt - og være på 150 kroner der tog ikke er et alternativ og 300 kroner der toget går. Fly utenlands vil bli ilagt en flyseteavgift på 600 kroner.</p>
      <p>MDG foreslår å øke avgiften på bensin og diesel med 5 kroner per liter. Inntektene fra den økte avgiften skal betales tilbake til folket via en ny ordning kalt klimabelønning.</p>
      <p>MDGs hovedgrep på skatt er mer omfordeling. Alle som tjener under 750.000 kroner i året får mindre inntektsskatt, mens det blir skjerpelser for alle som tjener mer eller har formue.</p>
      <p>Partiet setter også av 4,8 milliarder i kampen mot barnefattigdom. MDG setter av 20 milliarder til klimatiltak utover det regjeringen har foreslått.</p>
      <p>
        <b>I klimatiltakene er en kraftig økning av støtten til Enova til 5,2 milliarder. MDG har også satt av penger til å bygge 1000 ladestasjoner over hele landet, for å øke omstillingen av transportsektoren.</b>
      </p>
      <p>I pakken på 20 milliarder foreslår partiet å redusere kollektivprisene med 20 prosent i hele landet og at det skal være gratis kollektivtransport for alle barn under skolealder.</p>
      <p>
        <i>Saken oppdateres</i>
      </p>
    </article>
  </body>
</html>