<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/benatky-pod-vodou-italie-pamatky-2019_1911210835_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T08:35:00+00:00"/>
    <meta property="og:title" content="Slaná voda poškodila v Benátkách i vzácné knihy. Zachránit je pomáhají dobrovolníci z celé Itálie"/>
    <meta property="og:description" content="„Bylo to tady velmi špatné. Voda byla u vstupů a také všude v přízemí. Knihy na prvních poličkách byly úplně zničené. Máme tady skutečně velmi starou knihovnu,“ říká Benátčanka Elisa Campanaová."/>
  </head>
  <body>
    <article>
      <h1>Slaná voda poškodila v Benátkách i vzácné knihy. Zachránit je pomáhají dobrovolníci z celé Itálie</h1>
      <address><time datetime="2019-11-21T08:35:00+00:00">21 Nov 2019, 08:35</time> by <a rel="author">Martin Balucha</a></address>
      <p>
        <a href="https://www.irozhlas.cz/fotogalerie/8112704?fid=9132578">Viz kompletní galerie</a>
      </p>
      <p>
        <b>Mokré a špinavé sedačky, promočené matrace nebo nefunkční pračky a lednice. Všechny tyto věci byste v těchto dnech mohli vidět v benátských ulicích. Benátčané totiž vyklízejí všechno, co jim poničily silné přílivové vlny, které město zasáhly v uplynulých dnech. Slaná voda ale vyplavila také slavné benátské památky, knihovny i muzea.</b>
      </p>
      <p>„Bylo to tady velmi špatné. Voda byla u vstupů a také všude v přízemí. Vůbec nejhorší to ale bylo v depozitáři. Knihy na prvních poličkách byly úplně zničené, bylo tam plno vody. Máme tady skutečně velmi starou knihovnu. Naše nadace byla založena v roce 1866 a patří mezi nejstarší v Itálii,“ popisuje pro Radiožurnál Elisa Campanaová, mluvčí kulturního centra, muzea a knihovny Fondazione Querini Stampalia.</p>
      <figure>
        <audio src="https://www.irozhlas.cz/sites/default/files/audios/34732abb3713a31ec81a0e393f52922d.mp3"/>
        <figcaption>Slaná voda poškodila v Benátkách i vzácné knihy. Na místě natáčel zvláštní zpravodaj Martin Balucha</figcaption>
      </figure>
      <p>Budova leží hned vedle vodního kanálu, takže když silný příliv zvýšil hladinu, voda se rychle dostala dovnitř. Podobné to bylo i u Elisy doma.</p>
      <p>„Čekala jsem, že v bytě budu mít tak tři centimetry vody. Nakonec z toho ale bylo 50 centimetrů. Lednička, pračka, sedačka – všechno bylo úplně zničené a plné špinavé slané vody. V Benátské laguně je totiž slaná voda a to je ten největší problém. Nestačí to všechno vysušit, ale musíte to také umýt a pak doufat, že to bude znovu fungovat,“ přibližuje.</p>
      <p>Obyvatelé ale nenechali památky napospas vodě. Zorganizovali se do větších skupin a začali pomáhat ve vytopených kostelích, v knihovnách i muzeích. „Tento týden jsme tu měli 200 dobrovolníků. Velmi nás to dojalo. Většinou to jsou studenti z Benátek, ale jsou tu lidé z celé země,“ dodává Campanaová.</p>
      <h3>Ubrousky mezi stránkami</h3>
      <p>Právě díky dobrovolníkům nemuselo muzeum nedaleko náměstí svatého Marka rušit nadcházející výstavy a konference. „Žiju tady, je to mé město. I když jsem se tady nenarodila, chci pomoct,“ říká odhodlaně Freda, která pracuje v knihovně a zachraňuje tam navlhlé knihy.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/obyvatele_vyhazuji_m_191120-204450_ako.JPG?itok=jd3gf66s"/>
        <figcaption>Obyvatelé Benátek vyhazují mokrý a špinavý nábytek | Foto: Martin Balucha | Zdroj: Český rozhlas</figcaption>
      </figure>
      <p>Ve vedlejší místnosti jsou další dobrovolníci. „Vkládám mezi stránky ubrousky, které do sebe vtáhnou vlhkost. Později je vyměníme a dáme tam nové. Doufáme, že když všechno půjde dobře, tak se tyhle knihy budou moct vrátit znovu na poličky,“ přibližuje dobrovolnice a restaurátorka Karmen Coraková.</p>
      <p>Pracuje v galerii dell’Academia, jež uchovává vůbec největší sbírku benátského umění. Voda tam větší škody nenapáchala, a proto chtěla pomoci jinde. Teď v muzeu zachraňuje výjimečné výtisky. „Tohle je velmi vzácná kniha ze začátku minulého století. Je o futurismu a o tom, jak tento směr ovlivnil fotografii,“ ukazuje.</p>
      <p>Voda poničila i vzácné výtisky z 19. století. Všechny knihy teď dobrovolníci shromažďují a vysušují v několika veřejnosti nepřístupných částech knihovny. Knížky jsou na zemi na parketách, na poličkách i na stolech.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/voda_ve_spodnich_pat_191120-204450_ako.JPG?itok=yGKWIe2a"/>
        <figcaption>Voda ve spodních patrech muzea | Foto: Martin Balucha | Zdroj: Český rozhlas</figcaption>
      </figure>
      <p>„Všude tady kolem můžete vidět spoustu vlhkých knížek. Všechny byly ve spodních patrech. Není to ale tak, že by nebyly chráněné. Jen tady nepočítali s tak vysokými přílivovými vlnami,“ podotýká Coraková.</p>
      <p>Silné přílivové vlny v uplynulých dnech poškodily i další slavné památky. Slaná voda se dostala například do baziliky svatého Marka nebo do Dóžecího paláce. Poškozených je taky přes padesát místních kostelů.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/ubrousky_k_vysouseni_191120-204450_ako.JPG?itok=Rsxy_YvP"/>
        <figcaption>Voda poničila i vzácné výtisky z 19. století. Všechny knihy teď dobrovolníci shromažďují a vysušují v několika veřejnosti nepřístupných částech knihovny. | Foto: Martin Balucha | Zdroj: Český rozhlas</figcaption>
      </figure>
      <related>
        <h4>Související články</h4>
        <a href="https://www.irozhlas.cz/zpravy-svet/benatky-povodne-zaplavy-turiste-darcovska-kampan-ambasada-moskva_1911201027_tzr"/>
        <a href="https://www.irozhlas.cz/zpravy-svet/benatky-zaplavy-povoden-skody-reportaz-italie-namesti-svateho-marka-lavky_1911190822_dok"/>
        <a href="https://www.irozhlas.cz/zpravy-svet/benatky-rakousko-tyrolsko-zaplavy-snih-laviny_1911181946_dok"/>
        <a href="https://www.irozhlas.cz/zpravy-svet/benatky-zaplavy-italie-giuseppe-conte-namesti-svateho-marka_1911151435_kro"/>
        <a href="https://www.irozhlas.cz/zpravy-svet/italske-benatky-zasahly-v-utery-povodne-vlada-vyhlasila-stav-nouze_1911142009_elev"/>
        <a href="https://www.irozhlas.cz/zpravy-svet/benatky-italie-zaplavy-turiste-vysoka-voda_1911130916_tzr"/>
      </related>
    </article>
  </body>
</html>