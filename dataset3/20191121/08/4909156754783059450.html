<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200945/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-21T08:14:00+00:00"/>
    <meta property="og:title" content="אין ממשלה, שוב"/>
    <meta property="og:description" content="לאחר שלא הצליחו נתניהו וגנץ להקים קואליציה, תכנס ישראל לראשונה בתולדותיה לשלושה שבועות בהם כל ח&quot;כ שישיג 61 חתימות של חברי כנסת יוכל לנסות ולהרכיב ממשלה | אם לא תקום ממשלה תתנהל חלק נכבד משנת 2020 ללא תקציב מאושר, מה שיוביל אוטומטית לקיצוצים"/>
  </head>
  <body>
    <article>
      <h6 class="kicker">המנדט עובר לכנסת</h6>
      <h1>אין ממשלה, שוב</h1>
      <h2>אחרי שנתניהו וגנץ נכשלו בהרכבת ממשלה: 21 ימים למנוע בחירות שלישיות. <br/>לאחר שלא הצליחו נתניהו וגנץ להקים קואליציה, תכנס ישראל לראשונה בתולדותיה לשלושה שבועות בהם כל ח"כ שישיג 61 חתימות של חברי כנסת יוכל לנסות ולהרכיב ממשלה | אם לא תקום ממשלה תתנהל חלק נכבד משנת 2020 ללא תקציב מאושר, מה שיוביל אוטומטית לקיצוצים</h2>
      <address><time datetime="2019-11-21T08:14:00+00:00">21 Nov 2019, 08:14</time> by <a rel="author">דבר</a></address>
      <p>כמעט שנה נמצאת מדינת ישראל במערכת בחירות, והסוף עדיין לא נראה באופק. לאחר שראש הממשלה נתניהו נכשל פעמיים ויו"ר כחול לבן הודיע אמש (רביעי) לנשיא ריבלין כי גם הוא נכשל, האפשרות היחידה להמנע מבחירות שלישיות היא שבמהלך בשלושת השבועות הקרובים יצליח מישהו מחברי הכנסת לאסוף חתימות של עוד לפחות 60 חברי כנסת, הממליצים עליו לעמוד בראשות הממשלה.</p>
      <p>אם לא תקום ממשלה בחירות צפויות להיערך בתחילת חודש מרץ. במקרה זה חלק נכבד משנת 2020 תתנהל ללא תקציב מאושר, מה שיחייב התנהלות של תקציב המשכי המתבסס על תקציב השנה הנוכחית. משמעות הדבר בפועל היא קיצוץ תקציבי, שעלול לפגוע קשות בחברה בישראל.</p>
      <p>בצהריים עתיד הנשיא להודיע ליו"ר הכנסת אדלשטיין, לראשונה בתולדות המדינה, כי לא עלה בידו של אף מועמד להרכיב ממשלה. אם אכן תהיה הסכמה של 61 ח"כים על מועמד אחד, הנשיא יעניק בתוך יומיים את המנדט לאותו ח"כ, שיצטרך להתחיל במשא ומתן בזק להרכבת הממשלה. לשם כך יינתנו לו שבועיים למשא ומתן, שלאחריהם, אם ייכשל, ישראל תצא למערכת בחירות שלישית ברציפות.</p>
      <p>גנץ החזיר אמש את המנדט לנשיא רבלין, כלומר הודה כי לא הצליח להרכיב קואליציה אשר תתמוך בו לראשות הממשלה. הוא תקף ישירות את נתניהו: "אין לאף אדם זכות למנוע מהעם את בחירתו ואין לאף ראש ממשלה זכות לומר לעם 'האינטרס האישי שלי קודם לאינטרס האישי שלכם'. ביקשתי מראש הממשלה שהפסיד בבחירות לנהל איתי משא ומתן באופן ישיר. בתגובה קיבלתי ממנו גידופים, קריאות נאצה וסרטוניים ילדותיים. זהו חלק מקמפיין שינאה והסתה שמטרתו להצדיק את ההתבצרות בשלטון מעבר בניגוד לרצון הבוחר. נתניהו צריך לזכור בישראל עדיין יש דמוקרטיה גם אם היא פחות מדברת אליו. נתניהו קמפיין השנאה שאתה מלבה כבר גרם לצערנו לאסון כבד בעבר. לא נאפשר לך להצית מאבק אחים".</p>
      <p>על האפשרות של הקמת ממשלה עם הרשימה המשותפת אם תהיה כזאת אמר: "אני בוחן ותמיד אבחן כל אופציה שיכולה להעמיד ממשלה טובה למדינת ישראל. שאף אחד לא יטיף לנו מוסר עם מי צריך לדבר ועל מה. כולם אזרחים ראויים. את המאבק המדיני שלי בהנהגה של המפלגות הערביות אני יודע לעשות".</p>
      <p>במקביל להתקרבות למערכת בחירות נוספת, העלה אתמול חבר הכנסת מיקי זוהר מהליכוד ולא בפעם הראשונה את האפשרות של ביטול יום השבתון ביום הבחירות הקרוב תחת האמתלה של פגיעה כלכלית במשק.</p>
    </article>
  </body>
</html>