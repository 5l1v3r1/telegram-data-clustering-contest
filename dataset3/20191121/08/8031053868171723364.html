<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%b9%ce%b5%cf%81%cf%81%ce%b1%ce%ba%ce%ac%ce%ba%ce%b7%cf%82-%cf%83%cf%85%ce%b3%cf%87%cf%8e%ce%bd%ce%b5%cf%85%cf%83%ce%b7-%cf%84%cf%89%ce%bd-%ce%b1%cf%81%ce%b9%ce%b8%ce%bc%cf%8e%ce%bd-%ce%bc.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T08:46:05+00:00"/>
    <meta property="og:title" content="Πιερρακάκης: Συγχώνευση των αριθμών μητρώων σε έναν έως το τέλος του 2021"/>
    <meta property="og:description" content="Ο Υπουργός Ψηφιακής Διακυβέρνησης, Κυριάκος Πιερρακάκης, μίλησε στον ΣΚΑΪ 100,3 και τον Άρη Πορτοσάλτε για τα σχέδια της κυβέρνησης σχετικά με την απλοποίηση των συστημάτων στις δημόσιες υπηρεσίες."/>
  </head>
  <body>
    <article>
      <h1>Πιερρακάκης: Συγχώνευση των αριθμών μητρώων σε έναν έως το τέλος του 2021</h1>
      <address>
        <time datetime="2019-11-21T08:46:05+00:00">21 Nov 2019, 08:46</time>
      </address>
      <p>
        <b>Ο Υπουργός Ψηφιακής Διακυβέρνησης, Κυριάκος Πιερρακάκης, μίλησε στον ΣΚΑΪ 100,3 και τον Άρη Πορτοσάλτε για τα σχέδια της κυβέρνησης σχετικά με την απλοποίηση των συστημάτων στις δημόσιες υπηρεσίες.</b>
      </p>
      <p>«Ήρθε επιτέλους ο καιρός να λύσουμε τα αυτονόητα», δήλωσε ο υπουργός και προσέθεσε πως χθες υπεγράφη η απόφαση για την αρχή του «μόνον άπαξ», εξηγώντας ότι ο πολίτης πλέον θα δίνει μόνο μία φορά τα στοιχεία του στο δημόσιο και όχι σε κάθε υπηρεσία.</p>
      <p>Στόχος είναι η συγχώνευση των αριθμών μητρώων σε έναν, οι οποίοι θα αντλούνται αυτόματα από κάθε υπηρεσία γλιτώνοντας έτσι από ουρές και προβλήματα. Συγκεκριμένα ο κ. Πιερρακάκης είπε ότι με την απόφαση αυτή «Σκοτώσαμε μια σειρά από ουρές και περιττές επισκέψεις στις δημόσιες υπηρεσίας».</p>
      <p>Το σύστημα αυτό ήδη λειτουργεί σε άλλες χώρες όπως και στην Εσθονία. Στην Ελλάδα, αντίθετα, υπάρχουν πολλοί διαφορετικοί αριθμοί για κάθε υπηρεσία, κάτι που πρέπει επιτέλους να απλοποιηθεί.</p>
      <p>Το χρονοδιάγραμμα για τη διαδικασία αυτή, όπως υπογράμμισε ο κ. Πιερρακάκης θα έχει διάρκεια περίπου 2 χρόνια. Στις αρχές του επόμενου χρόνου αναμένεται να ξεκινήσει η διαδικασία.</p>
      <p>Ο αριθμός ταυτότητας δεν θα χρησιμοποιείται όπως σήμερα, όπως τόνισε ο υπουργός. Θα υπάρχει σαν αριθμός πιστοποίησης έκδοσης της ταυτότητας αλλά ο μοναδικός αριθμός που θα έχει προκύψει από τη συγχώνευση θα είναι αυτός που θα χρησιμοποιείται από τις υπηρεσίες. Με αυτή τη στρατηγική ταυτοποίησης οι πολίτες θα μπορούν να έχουν πρόσβαση σε υπηρεσίες από το σπίτι τους.</p>
      <p>Η υλοποίηση αυτού του σχεδίου έχει ήδη ξεκινήσει με την ηλεκτρονική πλατφόρμα Gov.gr, όπου οι πολίτες θα μπορούν να φτιάχνουν εξουσιοδότηση και υπεύθυνη δήλωση χωρίς να χρειάζεται να πηγαίνουν στα ΚΕΠ.</p>
      <p>Ο βασικός στόχος της κυβέρνησης είναι ο νέος αριθμός και η νέα ταυτότητα να γίνουν πραγματικότητα έως το τέλος του 2021.</p>
      <p>Σχετικά με την υπερβολική κατανάλωση χαρτιού που γίνεται σήμερα στις διαδικασίες αυτές, ο κ. Πιερρακάκης είπε πως πρέπει να αρχίσουμε να χρησιμοποιούμε λιγότερο με παράδειγμα τη συνταγογράφηση, η οποία πρέπει να γίνει άυλη, γιατί έτσι θα μπορέσουν να ελεγχθούν πολλά προβλήματα που προκύπτουν σήμερα, κυρίως με τη χρήση του ΑΜΚΑ.</p>
      <p>Ο υπουργός τόνισε ότι η τεχνολογία είναι μέσο και όχι σκοπός, προσθέτοντας ότι απλοποιώντας τις διαδικασίες, βγάζουν τους πολίτες από τη δύσκολη θέση και στις περιπτώσεις απώλειας αγαπημένου προσώπου, καθώς είναι ψυχοφθόρο και πρέπει να γίνεται αυτόματα όπως και σε άλλες χώρες.</p>
      <p>Τέλος, όσον αφορά το ζήτημα της ΑΣΟΕΕ, ο κ. Πιερρακάκης ανέφερε ότι  ειδικά για την είσοδο στο πανεπιστήμιο, η επίδειξη ταυτότητας πρέπει είναι κάτι αυτονόητο όπως και στα πανεπιστήμια του εξωτερικού.</p>
      <p>Πηγή: skai.gr</p>
    </article>
  </body>
</html>