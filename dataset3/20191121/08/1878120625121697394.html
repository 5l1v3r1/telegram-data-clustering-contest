<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sabah.com.tr/teknokulis/haberler/2019/11/21/google-da-siyasi-reklamlara-duzenleme-getiriyor-1574326948"/>
    <meta property="og:site_name" content="SABAH"/>
    <meta property="article:published_time" content="2019-11-21T08:46:11+00:00"/>
    <meta property="og:title" content="Google da siyasi reklamlara düzenleme getiriyor"/>
    <meta property="og:description" content="Google, Ocak 2020 itibarıyla siyasi reklam verenlerin, artık kullanıcılara internet üzerindeki hassas bilgilerinden faydalanarak reklam göndermesini yasaklayacak. Associated Press'te (AP) yer alan habere göre, Google, siyasi reklam verenler için özel kişi ve gruplara özel reklam vermeyi zorlaştırıyor. Google, ocak ayından itibaren siyasi reklam verenlere, sadece cinsiyet ve yaş gibi genel kategorilere göre hedeflenmiş reklamları göndermesine izin verecek. Yeni değişiklikler ilk olarak Birleşik Krallık'ta düzenlenecek genel seçimlerde uygulamaya alınacak ve ardından ocak başında her yerde geçerli olacak. TWITTER, SİYASİ REKLAMLARI YASAKLAMIŞTI ABD'de, 2016'daki seçimlerde Cambridge Analytica skandalı ile kişilerin Facebook'taki hassas verilerine erişilmesi ve bu bilgilerin siyasi reklamlar için kullanılması sonrası 2020 seçimleri öncesi önlemler arttı. Özellikle son dönemde deepfake (derin sahte) videoların da artması ile 2020 seçimlerinin manipüle edilmemesi için ABD merkezli sosyal medya platformları harekete…"/>
  </head>
  <body>
    <article>
      <h1><a href="https://www.sabah.com.tr/haberleri/google"><u>Google</u></a> da siyasi reklamlara düzenleme getiriyor</h1>
      <h2><a href="https://www.sabah.com.tr/haberleri/google"><u>Google</u></a>, Ocak 2020 itibarıyla siyasi reklam verenlerin, artık kullanıcılara <a href="https://www.sabah.com.tr/haberleri/internet"><u>internet</u></a> üzerindeki hassas bilgilerinden faydalanarak reklam göndermesini yasaklayacak.</h2>
      <address><time datetime="2019-11-21T08:46:11+00:00">21 Nov 2019, 08:46</time> by <a rel="author">AA</a></address>
      <p>Associated Press'te (AP) yer alan habere göre, Google, siyasi reklam verenler için özel kişi ve gruplara özel reklam vermeyi zorlaştırıyor. Google, ocak ayından itibaren siyasi reklam verenlere, sadece cinsiyet ve yaş gibi genel kategorilere göre hedeflenmiş reklamları göndermesine izin verecek.</p>
      <p>Yeni değişiklikler ilk olarak Birleşik Krallık'ta düzenlenecek genel seçimlerde uygulamaya alınacak ve ardından ocak başında her yerde geçerli olacak.</p>
      <p>
        <b>TWITTER, SİYASİ REKLAMLARI YASAKLAMIŞTI</b>
      </p>
      <p>ABD'de, 2016'daki seçimlerde Cambridge Analytica skandalı ile kişilerin Facebook'taki hassas verilerine erişilmesi ve bu bilgilerin siyasi reklamlar için kullanılması sonrası 2020 seçimleri öncesi önlemler arttı.</p>
      <p>Özellikle son dönemde deepfake (derin sahte) videoların da artması ile 2020 seçimlerinin manipüle edilmemesi için ABD merkezli sosyal medya platformları harekete geçmişti.</p>
      <p>Twitter Üst Yöneticisi (CEO) Jack Dorsey'in, şirketinin artık siyasi içerikli reklam almayacağını ilan etmesi ile ilk somut adım atılmış ve gözler, ABD'deki diğer sosyal medya platformlarına çevrilmişti.</p>
      <p>
        <b>HEDEFLENMİŞ REKLAMLAR</b>
      </p>
      <p>Kullanıcıların internet üzerindeki davranışlarını takip ederek, onların ilgi alanlarına ve hassas bilgilerine göre reklam vermeyi sağlayan "hedeflenmiş reklamcılık" ile reklam sektöründe yeni bir aşamaya geçildi.</p>
      <p>Herkese aynı reklamın gönderilmesinden ziyade belli kişilere ilgili reklamların gönderilmesini ifade eden bu reklamcılık, siyasilerin de ilgisini çekmişti. Bu kapsamda seçmenlere yaşadıkları yer, internetteki aramaları, meraklı oldukları konular ve siyasi eğilimleri gibi belli başlı konular dikkate alınarak reklam gönderilmeye başlanmıştı.</p>
      <related>
        <a href="https://www.sabah.com.tr/galeri/teknoloji/whatsapp-android-ve-ios-beta-surumlerine-yeni-ozellikler-geldi-whatsappta-mavi-tik-degisti"/>
      </related>
    </article>
  </body>
</html>