<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-magyarorszag-egyharmadaval-noveli-katonainak-szamat-a-nato-misszioiban/"/>
    <meta property="og:site_name" content="lokál"/>
    <meta property="article:published_time" content="2019-11-21T08:35:33+00:00"/>
    <meta property="og:title" content="Magyarország egyharmadával növeli katonáinak számát a NATO misszióiban"/>
    <meta property="og:description" content="Magyarország 170 további katona telepítéséről döntött, ezzel egyharmadával növeli katonáinak számát a NATO misszióiban - közölte Szijjártó Péter Brüsszelben, a NATO-tagországok külügyminisztereinek egynapos tanácskozását követően szerdán."/>
  </head>
  <body>
    <article>
      <h1>Magyarország egyharmadával növeli katonáinak számát a NATO misszióiban</h1>
      <address><time datetime="2019-11-21T08:35:33+00:00">21 Nov 2019, 08:35</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/02/honv%C3%A9ds%C3%A9g-%C3%BAj-fegyverek-mti-1280x887.jpg"/>
      </figure>
      <p>
        <b>Magyarország 170 további katona telepítéséről döntött, ezzel egyharmadával növeli katonáinak számát a NATO misszióiban – közölte Szijjártó Péter Brüsszelben, a NATO-tagországok külügyminisztereinek egynapos tanácskozását követően szerdán.</b>
      </p>
      <p>A külgazdasági és külügyminiszter magyar újságíróknak nyilatkozva elmondta, a kormány hetven katonát telepít az eddigi száz mellé Afganisztánba a terrorellenes küzdelem erősítése jegyében.</p>
      <p>A már ott állomásozó négyszáz mellé pedig további száz katonát küld a Koszovóban szolgálatot teljesítő magyar misszióhoz, ugyanis a Nyugat-Balkán biztonsága Magyarország és egész Európa biztonsága szempontjából kritikus jelentőségű – húzta alá.</p>
      <p>Ezzel Magyarország 499-ről 669-re növeli a NATO küldetéseiben részt vevő katonái számát – tette hozzá Szijjártó Péter.</p>
      <p>Kiemelte, hogy a NATO-tagországok 2014 szeptemberében tett két vállalása közül – amely szerint a szövetséges országok bruttó hazai termékük (GDP) két százalékát a védelmi kiadásokra, annak 20 százalékát pedig fejlesztésre fordítják – az egyiket Magyarország a 2024-es céldátum előtt, már idén teljesítette.</p>
      <p>Idén a védelmi költségvetés 23,48 százaléka a fejlesztésekre megy. A védelmi kiadásokra vonatkozó kötelezettségvállalást Magyarország legkésőbb 2024-re teljesíteni fogja – hangsúlyozta a miniszter.</p>
      <p>Arra is felhívta a figyelmet, hogy a kárpátaljai magyarok nemzeti közösségére nehezedő nyomás az elmúlt időszakban ismét növekedni kezdett.</p>
      <p>“Magyarország elfogadhatatlannak tartja, hogy az ukrán titkosszolgálat is beszállt a nyomásgyakorlásba. Abban reménykedünk, hogy a kellő társadalmi felhatalmazással és parlamenti többséggel rendelkező elnök jó irányba tereli a kárpátaljai magyarsággal összefüggő folyamatokat, és véget vet a magyar közösségre irányuló nyomásgyakorlásnak” – mondta.</p>
      <p>A külgazdasági és külügyminiszter elmondta azt is, hogy Görögország és Szlovénia mellett Magyarország a terrorizmussal foglalkozó megbeszélésen annak szoros összefüggését hangsúlyozta a tömeges migrációval.</p>
      <p>A terrorszervezetek arra kényszerítenek tömegeket, hogy elhagyják otthonaikat, az ellenőrizetlen migrációs hullámok pedig megteremtik a lehetőséget a terroristák számára, hogy ellenőrzés nélkül lépjenek át országhatárokat – mondta.</p>
      <p>Szijjártó Péter beszámolt arról is, hogy a NATO-tagállamok vezetőinek Londoni, december elejére tervezett informális találkozóját előkészítő miniszteri ülésen a szövetség egységének fontosságát hangsúlyozták.</p>
      <p>Egyetértés volt abban a tekintetben, hogy nem szabad engedni azoknak a törekvéseknek, amelyek ezt az egységet megtörni, vagy gyengíteni kívánják. Valamint egyetértés mutatkozott azon javaslat körül is, amely szerint egy szakértői munkacsoport jönne létre a szövetség előtt álló kihívások értékelésére, majd javaslatokat fogalmazna meg azok kezelésére vonatkozóan – közölte a miniszter.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-magyarorszag-tamogatja-az-eu-biztonsagi-es-vedelmi-kepessegeinek-erositeset/">Magyarország támogatja az EU biztonsági és védelmi képességeinek erősítését</a>
        </li>
        <li>
          <a href="https://www.lokal.hu/2019-10-benko-a-hon-vedelmere-mindenkinek-kesznek-kell-lennie/">Benkő: A hon védelmére mindenkinek késznek kell lennie</a>
        </li>
        <li>
          <a href="https://www.lokal.hu/2019-10-magyarorszag-a-kozep-europai-terseg-biztonsagat-elsokent-szavatolo-orszag-lehet/">Magyarország a közép-európai térség biztonságát elsőként szavatoló ország lehet</a>
        </li>
        <li>
          <a href="https://www.lokal.hu/2019-10-katonai-kikepzes-miatt-a-szokottnal-nagyobb-forgalom-lesz-szolnok-tersegeben/">Katonai kiképzés miatt a szokottnál nagyobb forgalom lesz Szolnok térségében</a>
        </li>
        <li>
          <a href="https://www.lokal.hu/2019-10-benko-a-honvedelem-nemzeti-felelosseg-es-kotelesseg/">Benkő: A honvédelem nemzeti felelősség és kötelesség</a>
        </li>
      </ul>
    </article>
  </body>
</html>