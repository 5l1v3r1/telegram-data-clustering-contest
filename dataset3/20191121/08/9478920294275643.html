<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/promitheasepestrepse-stis-nikes-paremeine-stin-koryfi/"/>
    <meta property="og:site_name" content="ert.gr"/>
    <meta property="article:published_time" content="2019-11-21T08:49:26+00:00"/>
    <meta property="og:title" content="Προμηθέας:Επέστρεψε στις νίκες, παρέμεινε στην κορυφή"/>
    <meta property="og:description" content="O Προμηθέας Πάτρας επέστρεψε στις νίκες καθώς επικράτησε με 82-77 της Γερμανικής Ουλμ   για την 8η αγωνιστική του EuroCup."/>
  </head>
  <body>
    <article>
      <h1>Προμηθέας:Επέστρεψε στις νίκες, παρέμεινε στην κορυφή</h1>
      <address><time datetime="2019-11-21T08:49:26+00:00">21 Nov 2019, 08:49</time> by <a rel="author">Ειρήνη Μαραγκού</a></address>
      <p>O <b>Προμηθέας Πάτρας</b> επέστρεψε στις νίκες καθώς <b>επικράτησε με 82-77</b> της Γερμανικής <b>Ουλμ</b>   για την 8η αγωνιστική του <i>EuroCup.</i></p>
      <p>Το παιχνίδι κρίθηκε στο τελευταίο πεντάλεπτο, όταν οι παίκτες του <b>Μάκη Γιατρά</b> μ’ ένα ξέσπασμα μετέτρεψαν το σε βάρος τους 69-70 στο 36΄ σε 79-72 στο 38΄, για να διαχειριστούν ώριμα το παιχνίδι ως το φινάλε, φτάνοντας στην νίκη με το τελικό 82-77.</p>
      <figure>
        <img src="https://www.ert.gr/wp-content/uploads/2019/11/%CE%BF%CF%85%CE%BB%CE%BC-3.jpg"/>
      </figure>
      <p>Στο πρώτο μέρος, ο Προμηθέας ξεκίνησε καλύτερα και χάρη στους  <b>Λίποβι</b> και  <b>Μπαμπ</b> φτάνοντας  γρήγορα στο +7 (12-5 στο 3′). Η υπεροχή δεν κράτησε για πολύ όμως, αφού γρήγορα η Ουλμ βρήκε τον τρόπο να αντιδράσει, κι ας ήταν άστοχη από την περιφέρεια. Οι παίκτες του <b>Γιάκα Λάκοβιτς</b> στηρίχθηκαν στη δημιουργία του <b>Κίλιαν Χέιζ</b>, για να φέρουν τούμπα το παιχνίδι και να προηγηθούν με δύο πόντους (27-29 στο 12′).</p>
      <p>Ο Προμηθέας αντέδρασε και με  τον <b>Τζέραλντ Ρόμπινσον</b> από την  περιφέρεια οι γηπεδούχοι  πέτυχαν  δεκατρείς αναπάντητους πόντους σε διάστημα τριών λεπτών παίρνοντας    για πρώτη φορά διψήφιο προβάδισμα (40-29 στο 17′). Η Ουλμ  έχοντας υψηλά ποσοστά στην επίθεση μείωσε  σε 40-35 στο 18΄ και  42-40 που ήταν το σκορ του ημιχρόνου.</p>
      <p>Το ντέρμπι συνεχίστηκε και στην επανάληψη με τον Προμηθέα  να είναι καλός στην επίθεση  χάρη στον Λίποβι , όμως είχε σοβαρά προβλήματα στην άμυνα. Ο <b>Ζόραν Ντράγκιτς</b> έδωσε λύσεις στην επίθεση των φιλοξενούμενων (69-70) ωστόσο οι <b>Έλις</b> και <b>Κασελάκης</b> σκόραραν για το 79-72. Ο <b>Κρις Μπαμπ</b> διαμόρφωσε το 80-75 στα 40″ για το φινάλε, ο <b>Γκραντ Τζέρετ</b> κράτησε στο παιχνίδι  την Ουλμ μειώνοντας σε 80-77 και ο <b>Λεωνίδας Κασελάκης «κλείδωσε» τη νίκη</b> των Πατρινών από τη γραμμή των βολών.</p>
      <figure>
        <img src="https://www.ert.gr/wp-content/uploads/2019/11/%CE%BF%CF%85%CE%BB%CE%BC.jpg"/>
      </figure>
      <p>Ο <b>Ολεκσάντρ Λίποβι</b> ήταν ο πρώτος σκόρερ των νικητών (16π.), ενώ οι <b>Λεωνίδας Κασελάκης</b> (14π.) – <b>Λάνγκστον Χολ (</b>13π., 5ασ., 4κλ.) ήταν εκείνοι που βγήκαν μπροστά στο κρίσιμο φινάλε.</p>
      <p>Με αυτή τη νίκη , η ομάδα της Πάτρας μπαίνει στη μίνι διακοπή των 2 εβδομάδων του <i>7DAYS EuroCup</i>  παραμένοντας  στην κορυφή  του  Α΄ Ομίλου, καθώς η <b>Βίρτους Μπολόνια</b>  ηττήθηκε με 79-93 στην Ανδόρα. Τέσσερις  ομάδες  βρίσκονται  σε απόσταση μιας νίκης στον Α΄ Όμιλο , αφού Προμηθέας και Μπολόνια ισοβαθμούν στην κορυφή, ενώ Μονακό  και Ανδόρα   ακολουθούν σε απόσταση αναπνοής. Ο Προμηθέας   την επόμενη αγωνιστική  ( Τετάρτη 11/12 , 21:30)  θα αντιμετωπίσει εκτός έδρας την Μπολόνια , ενώ θα ολοκληρώσει την κανονική περίοδο στην Πάτρα την Τρίτη 17/12 (19:30) απέναντι στην Ανδόρα.</p>
      <p><u>ΠΡΟΜΗΘΕΑΣ ΠΑΤΡΑΣ (Γιατράς</u>): Χολ 13 (5 ριμπάουντ, 4 κλεψίματα, 3 λάθη), Μπαμπ 8 (1), Λίποβι 16 (4/9 τρίποντα), Αγραβάνης 2 (4 ριμπάουντ), Κασελάκης 14 (2/5 δίποντα, 2/5 τρίποντα, 4/4 βολές), Κατσίβελης 4 (0/3 τρίποντα), Φίλερ 10 (2), Ρόμπινσον 5 (1), Μπόγρης (0/3 δίποντα, 5 ριμπάουντ), Έλις 10 (4/5 δίποντα, 2/2 βολές, 8 ριμπάουντ).</p>
      <p><u>ΟΥΛΜ (Λάκοβιτς</u>): Μπρίσκο 8 (1), Χέιζ 12 (4/6 δίποντα, 1/4 τρίποντα, 1/2 βολές, 3 ριμπάουντ, 11 ασίστ), Ντράγκιτς 14 (3/6 δίποντα, 2/5 τρίποντα, 2/10 βολές), Φίλιπς 2, Τζέρετ 8 (0/4 τρίποντα), Ομπστ 20 (3/4 δίποντα, 4/8 τρίποντα, 2/2 βολές), Χάινριχς 11 (1 τρίποντο, 8 ριμπάουντ, 3 ασίστ), Ουγκράι, Χέκμαν, Σίλινγκ 2.</p>
      <p>
        <b>Ειρήνη Μαραγκού</b>
      </p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/promitheas-agkaliase-tin-prokrisi-stoys-16-toy-eurocup/"/>
        <a href="https://www.ert.gr/perifereiakoi-stathmoi/promitheasastamatitos-kai-stin-ispania/"/>
        <a href="https://www.ert.gr/perifereiakoi-stathmoi/promitheas-gia-to-diplo-sti-germania/"/>
        <a href="https://www.ert.gr/perifereiakoi-stathmoi/promitheasvaria-itta-apo-ton-panathinaiko/"/>
        <a href="https://www.ert.gr/perifereiakoi-stathmoi/promitheasse-rythmoys-monako-kalesma-ston-kosmo/"/>
        <a href="https://www.ert.gr/perifereiakoi-stathmoi/promitheas-premiera-sto-d-tofalos-kontra-ston-ioniko-nikaias/"/>
      </related>
    </article>
  </body>
</html>