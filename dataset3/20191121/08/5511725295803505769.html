<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/ttt-maina-amerikanietes-komandai-pievienojas-aizsardze-no-wnba.d?id=51656215"/>
    <meta property="og:site_name" content="DELFI"/>
    <meta property="article:published_time" content="2019-11-21T08:42:21+00:00"/>
    <meta property="og:title" content="TTT maina amerikānietes – komandai pievienojas aizsardze no WNBA "/>
    <meta property="og:description" content="Basketbola klubs &quot;TTT Rīga&quot; pārtraucis sadarbību ar ASV saspēles vadītāju Linneju Hārperi, bet viņas vietu ieņems Marina Meibrija, kas šogad uzsāka profesionālās basketbolistes gaitas Sieviešu Nacionālajā basketbola asociācijā (WNBA), ziņo Rīgas basketbola klubs."/>
  </head>
  <body>
    <article>
      <h1>TTT maina amerikānietes – komandai pievienojas aizsardze no WNBA </h1>
      <address><time datetime="2019-11-21T08:42:21+00:00">21 Nov 2019, 08:42</time> by <a rel="author">DELFI Sports</a></address>
      <p>
        <b>Basketbola klubs "<a href="https://www.delfi.lv/temas/ttt-riga-0">TTT Rīga</a>" pārtraucis sadarbību ar ASV saspēles vadītāju Linneju Hārperi, bet viņas vietu ieņems Marina Meibrija, kas šogad uzsāka profesionālās basketbolistes gaitas Sieviešu Nacionālajā basketbola asociācijā (WNBA), ziņo Rīgas basketbola klubs.</b>
      </p>
      <p>"TTT Rīga" komandas galvenais treneris <a href="https://www.delfi.lv/temas/martins-zibarts">Mārtiņš Zībarts</a> par jauno papildinājumu teica: "Marina Meibrija pārstāvēja vienu no labākajām studentu komandām – "Notre Dame" – un bija viena no atslēgas spēlētājām, izcīnot 2018. gadā Amerikas Nacionālās koledžu sporta asociācijas (NCAA) čempiontitulu un šogad spēlējot finālā. Šovasar Marina spēja sevi apliecināt WNBA Losandželosas "Sparks" sastāvā, un saņēmām labas atsauksmes no viņas komandas biedres. Šī būs viņas pirmā pieredze Eiropas basketbolā, bet ceram, ka Marinai ātri izdosies iekļauties mūsu komandā un palīdzēt uzlabot sniegumu uzbrukuma organizācijā."</p>
      <p>1996. gadā dzimusī aizsardze šovasar WNBA draftā tika izvēlēta otrajā kārtā ar 19. kārtas numuru. 31 spēlē WNBA viņa laukumā vidēji pavadīja 11,5 minūtes un guva 4,0 punktus, metot soda metienus ar 87,5% precizitāti. Meibrina vidēji spēlē arī atzīmējās ar 1,2 atlēkušajām bumbān, 1,0 rezultatīvu piespēli, 0,6 pārtvertām bumbām, kā arī 0,8 reizes kļūdījās.</p>
      <p>Meibrina pirms tam četras sezonas pārstāvēja spēcīgo "Notre Dame" universitātes komandu "Fighting Irish", kas "Marta trakumā" triumfēja 2018. gadā, savukārt šogad finālā ar 81:82 piekāpās "Baylor" vienībai. Meibrija finālspēlē pret "Baylor" guva 21 punktu, turklāt 12 punktus – pēdējā ceturtdaļā.</p>
      <p>Četrās sezonās "Notre Dame" labā viņa vidēji spēlē guva 13,2 punktus, izcīnīja 3,2 atlēkušās bumbas, izdarīja 3,4 rezultatīvas piespēles un pārtvēra 1,6 bumbas. Aizsardze universitātes gados sasniedza labu metienu precizitāti – realizēti 48% metienu no spēles, 40,5% tālmetienu un 81,7% soda metienu.</p>
      <p>"Fighting Irish" sastāvā viņa 30 spēlēs guva vismaz 20 punktus, kā arī Meibrinai pieder universitātes rekords realizētajos tālmetienos – 274. 2018./19. gada sezonā viņa tika iekļauta NCAA "Final Four" simboliskajā izlasē, kā arī otrajā simboliskajā izlasē spēcīgajā ACC konferencē.</p>
      <p>Savukārt "TTT Rīga" vienība pārtraukusi sadarbību ar saspēles vadītāju Linneju Hārperi.</p>
      <p>Hārpere četrās Eirolīgas spēlēs vidēji guva 7,5 punktus, realizējot 28,2% metienu no spēles, 14,3% tālmetienu un 54,5% soda metienu. Viņa arī vidēji laukumā pavadītajās 25,2 minūtēs izcīnīja 3,5 atlēkušās bumbas, izdarīja 3,5 rezultatīvas piespēles, pārtvēra 2,5 bumbas, kā arī pieļāva 4,3 kļūdas.</p>
      <p>Šī bija Hārperes otrā sezona Eiropā. Pirmo viņa aizvadīja Izraēlā, bet pirms tam spēlēja Sieviešu Nacionālajā basketbola asociācijā un NCAA, pārstāvot "Kentucky" un "Ohio State" universitātes. U-17 un U-19 vecuma grupu pasaules čempionātos kopā ar ASV izlasi viņa izcīnīja zelta medaļas.</p>
      <p>Nākamo spēli Eirolīgā "TTT Rīga" aizvadīs 27. novembrī mājās pret turnīra pašreizējām čempionēm Jekaterinburgas UGMK.</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/ttt-riga-zaude-pagarinajuma-un-eiroligu-turpina-bez-uzvaram.d?id=51616081"/>
        <a href="https://www.delfi.lv/sports/news/basketbols/zibarts-ttt-riga-tikai-caur-grutibam-var-augt-un-meginat-klut-labaka.d?id=51575833"/>
      </related>
    </article>
  </body>
</html>