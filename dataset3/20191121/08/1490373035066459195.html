<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/velka-britanie-cesi-cesko-kriminalita-zlocinnost-policie-zadrzeni-lodnyn_1911210811_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T08:11:00+00:00"/>
    <meta property="og:title" content="Moderní otrokářství nebo drogy. Čeští občané mají v Británii stále častěji problémy se zákonem"/>
    <meta property="og:description" content="Britská policie podle údajů českého ministerstva zahraničí zadržela jen v Londýně během letní sezony 95 lidí z Česka. Meziročně to je nárůst o 30 procent."/>
  </head>
  <body>
    <article>
      <h1>Moderní otrokářství nebo drogy. Čeští občané mají v Británii stále častěji problémy se zákonem</h1>
      <address><time datetime="2019-11-21T08:11:00+00:00">21 Nov 2019, 08:11</time> by <a rel="author">Zdeňka Trachtová</a></address>
      <p>
        <b>Případy moderního otrokářství nebo drogové delikty. To jsou důvody, proč výrazně roste počet českých občanů zadržených v Británii. Podle údajů ministerstva zahraničí britská policie zadržela jen v Londýně během letní sezony 95 lidí z Česka. Meziročně to je nárůst o 30 procent. Radiožurnálu to řekl ministr zahraničí Tomáš Petříček z ČSSD. Čísla ale odrážejí jen oznámené případy, skutečný počet zadržených Čechů je tak podle resortu zřejmě vyšší.</b>
      </p>
      <p>Narodili se v Česku, ale řadu let provozovali ve Velké Británii moderní otrokářství. Po policejní razii skončili otec a syn Makulovi za mřížemi a soud v britském Doveru je v červenci odsoudil dohromady na třináct let vězení.</p>
      <figure>
        <audio src="https://www.irozhlas.cz/sites/default/files/audios/e82a5fba89858139b1db2e77fe5a9a7c.mp3"/>
        <figcaption>Moderní otrokářství nebo drogy. Čeští občané mají v Británii častěji problémy se zákonem. Téma pro Zdeňku Trachtovou</figcaption>
      </figure>
      <p>O dva měsíce dřív zase policie nedaleko Londýna zadržela kvůli držení útočné zbraně českého motorkáře.</p>
      <p>Českých občanů, kteří mají v Británii problémy se zákonem, v poslední době rychle přibývá. Jen za letošní letní sezonu jejich počet meziročně stoupl o třicet procent.</p>
      <p>„Myslím, že k tomu přispívá i to, že Češi více cestují do Británie, odkud se k nám dostává i více informací. Ten nárůst je přibližně o třetinu. Počet případů jen v případě londýnského konzulárního oddělení dosahuje necelé stovky a dalších přibližně třicet případů řeší náš generální konzulát v Manchesteru,“ upřesnil pro Radiožurnál ministr zahraničí Tomáš Petříček.</p>
      <h3>Vykořisťování a sňatky</h3>
      <p>Český konzul v Manchesteru Ivo Losman vysvětluje, jak jeho úřad může pomoct zadrženým českým občanům, pokud o to projeví zájem: „Řešíme potom různé záležitosti, jako je například kontaktování a informování rodin zadržených českých občanů. Pomáháme jim nalézt tlumočníky nebo jim doporučujeme právní zástupce. Od otevření úřadu v březnu jsou těch případů desítky.“</p>
      <p>Ministerstvo zahraničí nemá informace o konkrétních prohřešcích, kterých se Češi v Británii dopouštějí. A souhrnné statistiky podle národností nevede ani britská policie.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/moderni-otrokarstvi-britanie-obchodovani-s-lidmi_1908011500_sle"/>
      </related>
      <p>Nicméně z výroční zprávy Národní centrály proti organizovanému zločinu za minulý rok vyplývá, že v poslední době v Británii přibývá případů pracovního vykořisťování a nucených prací organizovaných českými občany.</p>
      <p>„V cílové zemi jsou muži nuceni vykonávat fyzicky náročnou práci za minimální nebo žádnou mzdu, ženy zase k prostituci nebo k uzavírání sňatků s občany ze zemí mimo EU. Jde o takzvané sňatky s výhodou, o které usilují především státní příslušníci Bangladéše, Pákistánu a Afghánistánu,“ vyjmenovává mluvčí protimafiánské centrály Jaroslav Ibehej.</p>
      <p>Vedle britských měst bylo během letní sezony hodně zadržených Čechů také ve Varšavě - celkem 30. V Záhřebu pak policie ve stejném období zadržela 22 občanů z Česka.</p>
      <p>V exotických zemích byla podle ministra Petříčka častým problémem snaha českých turistů odvézt si domů nepatřičné suvenýry, například vzácné rostliny nebo korály.</p>
      <related>
        <h4>Související články</h4>
        <a href="https://www.irozhlas.cz/zpravy-domov/obchodovani-s-lidmi-moderni-otroctvi-cesko-ministerstvo-vnitra-la-strada-velka_1908250757_och"/>
        <a href="https://www.irozhlas.cz/zpravy-domov/ncoz-narodni-centrala-proti-organizovanemu-zlocinu-obchodovani-s-lidmi_1905300600_ogo"/>
        <a href="https://www.irozhlas.cz/zpravy-domov/sex-vykoristovani-prevadecstvi-zneuzivani-prostituce-obchod-s-lidmi_1910290700_jab"/>
      </related>
    </article>
  </body>
</html>