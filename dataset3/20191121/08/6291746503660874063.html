<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/21/paypal-honey/"/>
    <meta property="og:site_name" content="Il Post"/>
    <meta property="article:published_time" content="2019-11-21T08:16:39+00:00"/>
    <meta property="og:title" content="PayPal comprerà per 4 miliardi di dollari Honey, società nota per un’estensione che compara i prezzi dei prodotti su siti diversi"/>
    <meta property="og:description" content="PayPal, uno dei più grandi sistemi per i pagamenti elettronici al mondo, ha fatto sapere di aver raggiunto un accordo per l'acquisizione di Honey, una società nota per un'estensione di Chrome che permette di confrontare i prezzi dei prodotti tra i vari siti, sfruttare di volta in volta le migliori offerte e ricevere"/>
  </head>
  <body>
    <article>
      <h1>PayPal comprerà per 4 miliardi di dollari Honey, società nota per un’estensione che compara i prezzi dei prodotti su siti diversi</h1>
      <address>
        <time datetime="2019-11-21T08:16:39+00:00">21 Nov 2019, 08:16</time>
      </address>
      <p>PayPal, uno dei più grandi sistemi per i pagamenti elettronici al mondo, <a href="https://investor.paypal-corp.com/news-releases/news-release-details/paypal-acquire-honey">ha fatto sapere</a> di aver raggiunto un accordo per l’acquisizione di Honey, una società nota per <a href="https://chrome.google.com/webstore/detail/honey/bmnlcjabgnpnenekpadlanbbkooimhnj?hl=en-US">un’estensione di Chrome</a> che permette di confrontare i prezzi dei prodotti tra i vari siti, sfruttare di volta in volta le migliori offerte e ricevere notifiche nel caso in cui un prodotto per cui si è espresso interesse costi meno che in passato. PayPal ha comunicato che per acquisire Honey Science pagherà «circa 4 miliardi di dollari». Honey esiste dal 2012 e al momento ha 17 milioni di utenti che la usano almeno una volta al mese. PayPal per ora non è stata molto specifica sui modi con cui intende integrare Honey tra i suoi servizi.</p>
    </article>
  </body>
</html>