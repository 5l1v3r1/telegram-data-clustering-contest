<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/ministern-kor-vidare-med-tagplaner-trots-kritik/"/>
    <meta property="og:site_name" content="DN.SE"/>
    <meta property="article:published_time" content="2019-11-21T08:47:09+00:00"/>
    <meta property="og:title" content="Ministern kör vidare med tågplaner trots kritik"/>
    <meta property="og:description" content="Ansvariga ministern Tomas Eneroth tänker inte pausa planerna på höghastighetståg, trots att regeringen uppmanas till det av Riksrevisionsverket."/>
  </head>
  <body>
    <article>
      <h1>Ministern kör vidare med tågplaner trots kritik</h1>
      <address><time datetime="2019-11-21T08:47:09+00:00">21 Nov 2019, 08:47</time> by <a rel="author" href="https://www.dn.se/av/hans-rosen/" target="_blank">Hans Rosén</a></address>
      <p>
        <b>Ansvariga ministern Tomas Eneroth tänker inte pausa planerna på höghastighetståg, trots att regeringen uppmanas till det av Riksrevisionsverket.<br/>– Det är inte aktuellt, säger infrastrukturministern.</b>
      </p>
      <p>Planeringen av nya stambanor för höghastighetståg har skötts mycket illa, enligt en <a href="https://www.dn.se/ekonomi/riksrevisionen-sagar-planer-for-hoghastighetstag/">granskning som Riksrevisionen</a> presenterade på torsdagen. Vedertagna principer för stora infrastrukturprojekt har åsidosatts, alternativa lösningar har inte prövats, beslut har tagits i fel ordning. Därför rekommenderar Riksrevisionen att regeringen pausar projektet och gör ett omtag.</p>
      <p>Det har infrastrukturminister Tomas Eneroth inte för avsikt att göra.</p>
      <p>– Frånvaron av beslut skulle vara ytterst allvarlig. Att inte bygga mer järnväg i Sverige skulle allvarligt försvåra möjligheterna att nå klimatmålen. Det skulle definitivt också ställa till stora bekymmer för godstransporterna i Sverige. Enligt Trafikverket har vi nått kapacitetstaket på spåren, säger han.</p>
      <p><b>Tomas Eneroth medger</b> att planeringen för höghastighetsjärnväg har skett på ett okonventionellt sätt, där staten har förhandlat med kommuner och regioner om bostadsbyggande i utbyte mot ny järnväg.</p>
      <p>– Jag har respekt för att man tycker att förhandlingsmodellen är ovanlig men den ger kommuner och regioner en helt annan möjlighet att vara med i samhällsbygget. Det ska naturligtvis utvärderas. Men vi vet också att de samhällsekonomiska beräkningarna som brukar användas har sina brister. Inom Sverigeförhandlingen togs det fram planer för 100.000 nya bostäder och där ser man breda samhällsnyttor som Riksrevisionen inte riktigt tar i beaktande, säger Tomas Eneroth.</p>
      <p>
        <b>Riksrevisionen anser att alternativen behöver utvärderas innan man kan gå vidare med höghastighetstågen. Tänker du följa den rekommendationen?</b>
      </p>
      <p>– Jag konstaterar att det kan inte vara aktuellt att göra helt nya omtag. Här finns en långt framskriden process. Diskussionen nu handlar om förutsättningarna för att kunna finansiera nya stambanor. </p>
      <p>
        <b>Riksrevisionen levererar hård kritik. Både Moderaterna och Kristdemokraterna har svängt och säger nej till höghastighetstågen. Tror du fortfarande på idén?</b>
      </p>
      <p>– Ja, det gör jag.</p>
      <p>Centerpartiet var starkt drivande bakom att höghastighetstågen inkluderades i Januariavtalet med S, MP och L. C-ledaren Annie Lööf vill gå vidare trots kritiken från Riksrevisionen.</p>
      <p>– Det är i dag fullt på de svenska järnvägarna och vi har nått kapacitetstaket och därför behövs nya stambanor, skriver Annie Lööf i ett sms till DN.</p>
      <p>Hon poängterar vikten av bred politisk uppslutning, kostnadskontroll och gediget underlag. </p>
      <p>– Därför vill vi att de politiska samtalen nu återupptas för en ansvarsfull hantering, skriver hon vidare.</p>
      <p>Moderaterna har ändrat sig flera gånger i frågan men säger numera nej till höghastighetsbanorna. Elisabeth Svantesson, partiets ekonomisk-politiska talesperson, känner sig stärkt i sin uppfattning av Riksrevisionens rapport.</p>
      <p>– Det är dags att bromsa det här projektet. Vid så här allvarlig kritik måste regeringen tänka om. Det bekräftar våra farhågor, säger hon.</p>
      <p>
        <b>Det var ni i Alliansen som drog igång det här och kritiken drabbar även er. Hur ser du på det?</b>
      </p>
      <p>– Jag är en politiker som ändrar mig när jag får fakta på bordet och det är det vi har gjort.</p>
      <p>
        <a href="https://www.dn.se/ekonomi/riksrevisionen-sagar-planer-for-hoghastighetstag/">Läs mer: Riksrevisionen sågar planer för höghastighetståg</a>
      </p>
      <details>
        <summary>Höghastighetsjärnväg</summary>
        <p>• Höghastighetsjärnvägar brukar definieras som banor där tåg reguljärt körs i över 250 km/timme. De finns i de flesta av EU:s största länder, men ännu inte i Norden.</p>
        <p>• För svensk del resulterade den så kallade Sverigeförhandlingen mellan staten och kommuner i ett förslag 2017. Det gick ut på höghastighetsbanor för upp till 320 km/timme Stockholm-Göteborg och Stockholm-Malmö, via Jönköping. Däremellan skulle en rad platser trafikeras, däribland flygplatserna Skavsta och Landvetter.</p>
        <p>• Prislappen bedömdes då till 230 miljarder kronor. Lånefinansiering föreslogs. Upplåning genom gröna obligationer skulle utvärderas. Båda sträckorna föreslogs vara klara cirka 2035.</p>
        <p>• Storstadsregionerna och kommuner utmed den tänkta höghastighetsbanan har i gengäld lovat bygga 285.400 nya bostäder och anslutande kollektivtrafik.</p>
        <p>• Trafikverket rekommenderade för sin del 2017 nya banor för högst 250 km/timme. I oktober förra året meddelade verket att man endast på sträckan Lund-Hässleholm projekterar för 320 km/timme.</p>
        <p>• Januariavtalet mellan S, MP, C och L säger att höghastighetsbanorna ska byggas.</p>
      </details>
    </article>
  </body>
</html>