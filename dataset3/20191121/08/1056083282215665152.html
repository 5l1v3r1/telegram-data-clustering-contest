<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019504/%D8%AF%D9%81%D8%A7%D8%AA%D8%B1-%D9%BE%D9%84%DB%8C%D8%B3-10-%D9%81%D8%B9%D8%A7%D9%84-%D9%88-%D8%A8%D8%A7%D8%B2-%D8%A7%D8%B3%D8%AA-%D8%A7%D8%B1%D8%A7%D8%A6%D9%87-%D8%AE%D8%AF%D9%85%D8%A7%D8%AA-%D8%A8%D9%87-%D9%85%D8%AA%D9%82%D8%A7%D8%B6%DB%8C%D8%A7%D9%86-%D8%AF%D8%B1%DB%8C%D8%A7%D9%81%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T08:26:10+00:00"/>
    <meta property="og:title" content="دفاتر پلیس +10 فعال و باز است/ارائه خدمات به متقاضیان دریافت کارت سوخت در روز تعطیل"/>
    <meta property="og:description" content="مدیرعامل شرکت پژوهش و توسعه ناجی بنیاد تعاون ناجا از فعال بودن 1072 دفتر خدمات الکترونیک پلیس +10 در روز جمعه (یکم آذر ماه ) برای ارائه خدمات به متقاضیان دریافت کارت سوخت( المثنی) خبر داد."/>
  </head>
  <body>
    <article>
      <h1>دفاتر پلیس +10 فعال و باز است/ارائه خدمات به متقاضیان دریافت کارت سوخت در روز تعطیل</h1>
      <address>
        <time datetime="2019-11-21T08:26:10+00:00">21 Nov 2019, 08:26</time>
      </address>
      <p>مدیرعامل شرکت پژوهش و توسعه ناجی بنیاد تعاون ناجا از فعال بودن 1072 دفتر خدمات الکترونیک پلیس +10 در روز جمعه (یکم آذر ماه ) برای ارائه خدمات به متقاضیان دریافت کارت سوخت( المثنی) خبر داد.</p>
      <p><b>به گزارش ایسنا،</b> مهندس مهدی سید هاشمی اظهار داشت: با توجه به افزایش آمار مراجعه شهروندان به دفاتر خدمات الکترونیک پلیس +10جهت اعلام درخواست صدور و دریافت کارت سوخت (المثنی)، مقرر شد فردا ( جمعه یکم آذر ماه 98) همه این دفاتر در سراسر  "فعال" و به مراجعه کنندگان خدمات ارائه کنند.</p>
      <p> وی با اشاره به فعالیت 1072 دفتر خدمات الکترونیک پلیس +10 در سراسر کشور افزود: مطابق هماهنگی های صورت گرفته، کارکنان این دفاتر، با وجود تعطیلی  فردا، طبق روال ساعت کاری روزهای گذشته یعنی از ساعت 8 صبح تا 16 پاسخگوی مراجعه کنندگان هستند.</p>
      <p> مدیرعامل شرکت پژوهش و توسعه ناجی بنیاد تعاون ناجا بیان کرد: البته این ارائه خدمات در دفاتر خدمات الکترونیک پلیس +10 در شهرهای بزرگ تا ساعت 18 و حضور آخرین مراجعه کننده ادامه خواهد داشت.</p>
      <p>بر اساس گزارش سایت پلیس، مهندس هاشمی در پاسخ به این سوال که  چه کسانی برای دریافت کارت سوخت می توانند به دفاتر خدمات الکترونیک پلیس+10 مراجعه کنند ؟ گفت: اگر هر فردی به هر دلیلی کارت سوخت ندارد و یا کارتش "مفقود" شده است برای اعلام درخواست صدور کارت سوخت " المثنی "  می تواند به همکارانم در این دفاتر مراجعه کند، از طرفی کسانی که کارت سوخت خود را دریافت نکرده‌اند می توانند با مراجعه به این مراکز و دریافت "کد رهگیری مرسوله پستی" در جریان فرآیند صدور و دریافت قرار بگیرند.</p>
      <p>انتهای پیام</p>
    </article>
  </body>
</html>