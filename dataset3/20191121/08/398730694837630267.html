<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/agare-till-flera-natkasinon-i-sverige-gripen-i-utredning-om-mord-pa-journalist/"/>
    <meta property="og:site_name" content="DN.SE"/>
    <meta property="article:published_time" content="2019-11-21T08:22:12+00:00"/>
    <meta property="og:title" content="Grundare av flera nätkasinon i Sverige gripen i utredning om mord på journalist"/>
    <meta property="og:description" content="En företagsledare har gripits av maltesisk militär, misstänkt för inblandning i mordet på journalisten Daphne Caruana Galizia.  DN:s granskning visar"/>
  </head>
  <body>
    <article>
      <h1>Grundare av flera nätkasinon i Sverige gripen i utredning om mord på journalist</h1>
      <address><time datetime="2019-11-21T08:22:12+00:00">21 Nov 2019, 08:22</time> by <a rel="author" href="https://www.dn.se/av/mikael-delin/" target="_blank">Mikael Delin</a></address>
      <p>
        <b>En företagsledare har gripits av maltesisk militär, misstänkt för inblandning i mordet på journalisten Daphne Caruana Galizia. <br/>DN:s granskning visar att den gripne företagsledaren ligger bakom flera nätkasinon i Sverige.<br/>Han har nu lämnat ledningen för både sin koncern i Malta och kasinobolaget.</b>
      </p>
      <p>På onsdagsmorgonen greps företagaren Yorgen Fenech på sin båt när han försökte lämna Malta. Det uppger poliskällor för nyhetsbyråerna AFP och Reuters.</p>
      <p>Yorgen Fenech är en av Maltas mest kända affärsmän, och han har kopplats till det mystiska bolaget 17 Black i Dubai. Den maltesiska journalisten Daphne Caruana Galizia hade granskat bolaget, som hon misstänkte användes för att slussa mutor till ministrar och regeringstjänstemän. Men hon lyckades aldrig avslöja vem som låg bakom bolaget innan hon mördades i en bilbomb utanför sitt hem i oktober 2017. </p>
      <figure>
        <img src="https://cached-images.bonnier.news/cms30/UploadedImages/2019/11/21/5a7defce-e271-4472-a2c3-a46ab289494b/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Efter gripandet på affärsmannen Yorgen Fenech samlades på nytt demonstranter utanför premiärministern kontor på Malta för att protestera mot korruption.<cite>Foto: Matthew Mirabelli/AFP</cite></figcaption>
      </figure>
      <p>Det var i stället ett nätverk av redaktioner från hela världen, bland dem nyhetsbyrån Reuters, som avslöjade Yorgen Fenech som ägare till bolaget.</p>
      <p>Yorgen Fenech har inte velat kommentera sin koppling till 17 Black och hela tiden hävdat att han inte har något med mordet på journalisten att göra.</p>
      <p><a href="https://www.dn.se/nyheter/sverige/anklagas-for-mutor-ager-spelsajt-i-sverige/"><b>I februari avslöjade DN</b></a><b> </b>att<b> </b>Yorgen Fenech ägde ett av de utländska bolag som fått licens att bedriva onlinespel på den svenska marknaden. Bolaget har licens för 14 olika sajter med kasinospel som roulett, blackjack och poker. Däribland nätkasinon som Yeti Casino och Karl Casino. Ett antal av dem är även riktade mot norska spelare, <a href="https://www.dn.se/nyheter/sverige/forbjudna-natkasinon-i-norge-far-licens-i-sverige/">trots att det bryter mot norsk spellag</a>.</p>
      <p>Spelbolaget L&amp;L Europe Limited hade begärt att ägaruppgifterna skulle hemlighållas, men genom handlingar som lämnats in till Spelinspektionen kunde DN koppla bolaget direkt till Yorgen Fenech och en annan person som är chef för flera av hans andra bolag.</p>
      <p><b>I ett mejl till DN i februari bekräftade</b> Yorgen Fenech att han ägde spelbolaget och sa att det handlade om en privat investering. </p>
      <p>– För att vara väldigt tydlig, jag har aldrig blivit förhörd eller fått förfrågan om att bli förhörd av polisen eller någon annan rättsvårdande myndighet i hela mitt liv. Jag känner inte till någon polisutredning i mitt fall, sa han då Yorgen Fenech till DN.</p>
      <p>Han kallade de tidigare avslöjandena om 17 Black för spekulationer utan bevis.</p>
      <p>– Jag borde få bemöta dokumenterade bevis och inte påståenden eller spekulationer. Det är min princip. Fram till det att jag presenteras sådana bevis som stödjer dessa påståenden är jag rädd att jag inte har något att säga, svarade han då.</p>
      <figure>
        <img src="https://cached-images.bonnier.news/cms30/UploadedImages/2019/11/21/397d8bcb-8003-43db-bf76-af201a9ac7e1/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>
          <cite>Foto: Matthew Mirabelli/AFP</cite>
        </figcaption>
      </figure>
      <p><b>Enligt uppgifter i en parallell</b> polisutredning har en av de misstänkta mördarna spelat för miljonbelopp på bland annat Yorgen Fenechs kasinon på Malta. När DN i februari frågade affärsmannen om det ville han inte kommentera saken utan hänvisade till kundsekretess.</p>
      <p>Gripandet av Yorgen Fenech skedde en dag efter att regeringen sagt att man skulle erbjuda att benåda en misstänkt inblandad i mordet, om denne delar med sig av juridiskt bindande bevis för vem som låg bakom mordet 2017.</p>
      <p>Efter gripandet gick Maltas premiärminister ut med att den nu gripne affärsmannen är en ”person of interest” i mordutredningen.</p>
      <p>När DN publicerade sin granskning i februari uppgav svenska Spelinspektionen, som gett Yorgen Fenechs bolag licens, att misstankarna mot honom inte spelat roll för bedömningen.</p>
      <p> – Det har inte varit en del av prövning eftersom det inte rör något som han är dömd för. Sedan kan en sådan här uppgift leda till att man behöver hålla ett extra öga på den här ägaren i tillsynen, sa chefsjurist Johan Röhr då. </p>
      <p><b>Spelinspektionen uppger </b>nu att Yorgen Fenech i augusti avregistrerades som ägare till spelbolaget L&amp;L Europe Limited. Personen med koppling till hans bolagskoncern i Malta sitter kvar i spelbolagets ledning, men efter gripandet på onsdagen har Yorgen Fenech klivit tillbaka även från koncernen och <a href="https://timesofmalta.com/articles/view/yorgen-fenech-handed-business-empire-to-his-brother-last-week.751234">överlämnat ledarskapet till sin bror</a>.</p>
      <p><a href="https://www.dn.se/nyheter/affarsmannens-bolag-en-fraga-for-eu/">Läs mer: Affärsmannens bolag en fråga för EU</a> </p>
    </article>
  </body>
</html>