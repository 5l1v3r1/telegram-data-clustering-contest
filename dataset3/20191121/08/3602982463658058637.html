<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/peter-bosz-mooi-voetbal-geen-prijzen/"/>
    <meta property="og:site_name" content="Sportnieuws"/>
    <meta property="article:published_time" content="2019-11-21T08:54:47+00:00"/>
    <meta property="og:title" content="Peter Bosz: altijd aantrekkelijk voetbal, maar waar blijven toch die prijzen?"/>
    <meta property="og:description" content="3 hoeraatjes voor niemand minder dan Peter Bosz! De man van het aantrekkelijke voetbal wordt alweer 56 jaar en dus is het een mooi moment om vast op zijn loopbaan terug te blikken en die ene prangende vraag te stellen: wanneer pakt de Leverkusen-trainer toch de échte prijzen? Bosz pakte in 2005 zijn enige prijs,…"/>
  </head>
  <body>
    <article>
      <h1>Peter Bosz: altijd aantrekkelijk voetbal, maar waar blijven toch die prijzen?</h1>
      <address>
        <time datetime="2019-11-21T08:54:47+00:00">21 Nov 2019, 08:54</time>
      </address>
      <p>
        <b>3 hoeraatjes voor niemand minder dan <a href="https://sportnieuws.nl/?s=peter+bosz">Peter Bosz</a>! De man van het aantrekkelijke voetbal wordt alweer 56 jaar en dus is het een mooi moment om vast op zijn loopbaan terug te blikken en die ene prangende vraag te stellen: wanneer pakt de Leverkusen-trainer toch de échte prijzen?</b>
      </p>
      <p>Bosz pakte in 2005 zijn enige prijs, toen hij in de Keuken Kampioen Divisie eerste werd met Heracles Almelo. Ook won hij als individuele prijs in 2017 de Rinus Michels Award, voor beste trainer in de eredivisie (bij Ajax).<br/><br/>Toch kun je niet zeggen dat Bosz het slecht heeft gedaan. Integendeel zelfs: hij maakte van Heracles een eredivisieclub, haalde 1 keer Europees voetbal met Vitesse (en werd in 2013 winterkampioen) en speelde fantastisch met Ajax, Dortmund en nu met Leverkusen.<br/><br/><b>Ajax: wel de complimenten, niet de prijzen</b><br/>Bosz maakte voor het eerst naam als toptrainer bij Ajax. Na een moeizaam begin sprankelde het spel, werden clubs links en rechts opgerold en kwam hij nét tekort voor de landstitel, die naar Feyenoord ging.<br/><br/>Ook haalde Peter Bosz de Europa League-finale na onder meer Schalke 04 en Olympique Lyon uit te schakelen. In de finale in Stockholm bleek Manchester United echter een maatje te groot (0-2 verlies). José Mourinho en middenvelder Marouane Fellaini waren de Amsterdammers toen te slim af.<br/><br/><b>Borussia Dortmund: onrust na droomstart</b><br/>Eigenlijk had Bosz niet op een moeilijker moment in kunnen stappen. Hij moest Thomas Tuchel opvolgen en belandde in een extreem onrustige transferperiode. Ook verloor hij de Duitse Supercup van Bayern München.<br/><br/>Hoewel Dortmund er in het begin op los scoorde en iedereen oprolde, kwam opeens de twijfel bij spelers en ging het snel bergafwaarts. Dieptepunt was de <i>Kohlenpott-derby</i>, waar na rust Dortmund een 4-0 voorsprong weggaf. Dat bleek ook einde verhaal voor Bosz.<br/><br/><b>Eindelijk raak met Leverkusen?</b><br/>Een nieuw Duits avontuur kwam halverwege vorig seizoen in de vorm van Bayer Leverkusen, waar hij knap de CL haalde. Dit seizoen staat hij weliswaar 8e, maar het gat met nummer 2 Leipzig is slechts 2 punten! Is het voor Peter dan in 2020 eindelijk raak? Hij doet nog goed mee in de competitie, zit nog in het bekertoernooi en kan ook <a href="https://sportnieuws.nl/voetbal/buitenland/peter-bosz-hoopt-1e-driepunter-op-europees-wonder-speculeren-geen-zin/">in Europa nog steeds overwinteren</a>.<br/><br/>Wie weet zien we over een paar maanden Peter Bosz dan eindelijk met die verdiende trofee in z'n handen.</p>
    </article>
  </body>
</html>