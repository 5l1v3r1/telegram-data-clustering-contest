<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/21/meg-mindig-imadjak-a-kulfoldiek-a-magyar-ingatlanpiacot"/>
    <meta property="og:site_name" content="infostart"/>
    <meta property="article:published_time" content="2019-11-21T08:42:45+00:00"/>
    <meta property="og:title" content="Még mindig imádják a külföldiek a magyar ingatlanpiacot"/>
    <meta property="og:description" content="Az ingatlanbefektetési volumen idén valamelyest elmaradt a tavalyitól, jövőre viszont növekedést várnak a szakemberek. Az enyhe visszaesés nem a magyar piac sajátossága, az egész kelet-közép-európai régióra jellemző."/>
  </head>
  <body>
    <article>
      <h1>Még mindig imádják a külföldiek a magyar ingatlanpiacot</h1>
      <address><time datetime="2019-11-21T08:42:45+00:00">21 Nov 2019, 08:42</time> by <a rel="author">Infostart / MTI</a></address>
      <h3>Az ingatlanbefektetési volumen idén valamelyest elmaradt a tavalyitól, jövőre viszont növekedést várnak a szakemberek. Az enyhe visszaesés nem a magyar piac sajátossága, az egész kelet-közép-európai régióra jellemző.</h3>
      <p>Az ingatlanbefektetési volumen idén 1,6 milliárd euró (mintegy 530 milliárd forint) körül lehet, ami elmarad a tavalyi 1,76 milliárd eurótól (580 milliárd forint), jövőre viszont ennél is magasabb lesz az Ingatlanfejlesztői Kerekasztal Egyesület (IFK) és a CBRE ingatlan-tanácsadó prognózisa szerint.</p>
      <p>Az ingatlanfejlesztés napja alkalmából készült éves ágazati elemzésükben megállapítják:</p>
      <blockquote>a magyar piac továbbra is vonzó a nemzetközi és az egyre tőkeerősebb magyar befektetők körében.</blockquote>
      <p>Az ország uniós viszonylatban is kiemelkedő, 5 százalékot is meghaladó gazdasági bővülésének, a kiszámítható és stabil szabályozási környezetnek, valamint a kedvező hozamoknak köszönhetően.</p>
      <p>Az idén tízéves IFK közleménye idézi a szervezet elnökét, Takács Ernőt, aki hangsúlyozta: az enyhe visszaesés nem a magyar piac sajátossága, hanem az egész kelet-közép-európai régióra jellemző tendencia. Összeurópai összehasonlításban azonban kifejezetten jó teljesítményt mutat a magyar piac.</p>
      <p>Az erőteljesebb bővülés akadálya az erősödő kereslet mellett is csökkenő kínálat volt, a kapacitás- valamint szakemberhiány is akadályozta a fejlesztéseket. Jövőre azonban több termék kerül a piacra, ismét gyorsabban nőhet az átadott fejlesztések értéke. Az IFK tagjainak harmada még így is azzal számol, hogy az idén a tavalyinál is jobb évet zár - tette hozzá.</p>
      <p>A negyedik negyedévben körülbelül 8 ezer új lakás átadása várható, a társasházépítők a kedvezményes 5 százalékos lakásépítési áfa év végi kivezetése miatt ugyanis a következő hónapokra időzítették az átadásokat.</p>
      <blockquote>Az év végére várhatóan 20 ezer lakás épül, ez azonban elmarad a lakásállomány megújításához szükséges 40 ezertől.</blockquote>
      <p>Idén, az első három negyedévben 10 302 új lakás épült, 0,8 százalékkal több, mint egy évvel korábban. A kiadott építési engedélyek és egyszerű bejelentések alapján építendő lakások száma 27 388 volt, 2,7 százalékkal több, mint a múlt év azonos időszakában. Szakértők szerint ugyanakkor</p>
      <blockquote>a kedvezményes áfa év végi megszűnése miatt az új lakások piacán a kínálat csökkenni fog.</blockquote>
      <p>Az IFK elnöke a CBRE összeállítására hivatkozva ismertette: a harmadik negyedévben a budapesti modern irodák átlagos kihasználatlansági rátája újabb történelmi minimumszintet beállítva 6 százalék alá süllyedt az elmúlt években látott erős bérleti keresletnek, másrészt az új átadások alacsony volumenének következtében.</p>
      <p>Az előrejelzés szerint az idei, visszafogott, 112 ezer négyzetméter új irodafejlesztést 2020-ban - egyes projektek átcsúszása miatt is - robusztusabb bővülés követi, több mint 216 ezer négyzetméterrel. A következő 2-3 évben jelentős mennyiségű, a fennálló irodaállomány 16 százalékát kitevő bővülés várható, amelynek hatására</p>
      <blockquote>az irodapiac kihasználatlansági rátájának enyhe emelkedése, de továbbra is egészséges szintje prognosztizálható.</blockquote>
      <p>Budapesten és az agglomerációban található ipari-logisztikai ingatlanok szabad területének aránya szintén a valaha mért legalacsonyabb szinten, 2 százalékon volt a harmadik negyedévben, ami negyedéves összehasonlításban 0,2 százalékpontos, évesben pedig 1,7 százalékpontos mérséklődés. A bérleti igény az ipari ingatlanok iránt a harmadik negyedévben megközelítette a 155 ezer négyzetmétert, 42 százalékkal nőtt az egy évvel korábbihoz képest. Az elmúlt egy évben a 422 ezer négyzetmétert is meghaladó bérbe adott ipari ingatlan terület 55 százalékos éves növekedést jelent. A CBRE az idén 184 500 négyzetméter új ipari ingatlan átadásával számol - tudatta az IFK elnöke.</p>
      <p>Takács Ernő szerint az elmúlt négy év sikertörténet, hiszen a 2009-es mélyrepülést követően</p>
      <blockquote>a piac 2016 végére elérte az évi 1,6-1,7 milliárd eurós forgalmat, és azóta is ezen a szinten mozog.</blockquote>
      <p>A piac az enyhe lassulás ellenére hat-nyolcszorosa a 2009-esnek, amikor a volumen 320 millió euróra esett vissza a világgazdasági recesszióban. Arra is felhívta a figyelmet, hogy az ingatlanbefektetői összetétel is jelentősen változott, míg 2007-ben a hazai befektetők aránya elenyésző volt, mára stabilan 60 százalék feletti.</p>
      <p>
        <i>Nyitókép: Pixabay</i>
      </p>
    </article>
  </body>
</html>