<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/21/biella-sindaco-segre-greggio/"/>
    <meta property="og:site_name" content="Il Post"/>
    <meta property="article:published_time" content="2019-11-21T08:13:58+00:00"/>
    <meta property="og:title" content="Il sindaco di Biella dice di essere stato «un cretino»"/>
    <meta property="og:description" content="Sulla storia delle cittadinanze onorarie a Liliana Segre ed Ezio Greggio, ma dice anche che c'è stata una «speculazione indegna»"/>
  </head>
  <body>
    <article>
      <h1>Il sindaco di Biella dice di essere stato «un cretino»</h1>
      <h2>Sulla storia delle cittadinanze onorarie a Liliana Segre ed Ezio Greggio, ma dice anche che c'è stata una «speculazione indegna»</h2>
      <address>
        <time datetime="2019-11-21T08:13:58+00:00">21 Nov 2019, 08:13</time>
      </address>
      <p>Il sindaco di Biella Claudio Corradino è stato intervistato dal programma di Rete4 <i>Stasera Italia</i> sul <a href="https://www.ilpost.it/2019/11/19/ezio-greggio-liliana-segre-biella/">caso delle cittadinanze onorarie</a> che ha coinvolto la sua amministrazione negli ultimi giorni. La giunta comunale, in breve, aveva negato di concederla alla senatrice a vita Liliana Segre, sopravvissuta all’Olocausto, bocciando una proposta delle opposizioni e aveva però poi deciso di conferirla al conduttore televisivo Ezio Greggio, che per rispetto di Segre aveva deciso di rifiutarla, provocando una accesa discussione sui giornali e online. Corradino ha detto:</p>
      <blockquote>«Io sono stato un cretino e lo ammetto, e chiedo scusa a Segre e a Greggio. Però su questa cosa hanno fatto una speculazione indegna tutti quanti, e me ne dispiace. Centinaia di sostenitori della signora Segre si sono dimenticati quello che la signora Segre predica e usano l’insulto gratuito verso la mia amministrazione, in maniera indecorosa. Questo è esattamente il contrario di quello che la signora voleva»</blockquote>
      <p>Corradino aveva respinto la proposta delle opposizioni sostenendo che Segre non avesse «fatto nulla per Biella e per il Biellese». Nelle ultime settimane proposte simili erano state avanzate in diversi comuni italiani, da politici locali che volevano esprimere solidarietà a Segre per le minacce e gli insulti ricevuti, per i quali <a href="https://www.ilpost.it/2019/11/07/senatrice-liliana-segre-scorta/">è stata recentemente messa sotto scorta</a>. Tra gli altri hanno conferito la cittadinanza onoraria a Segre le città di Genova e Bologna, mentre la proposta era stata bocciata a Pescara.</p>
      <related>
        <h4>Articoli Correlati</h4>
        <a href="https://www.ilpost.it/2019/11/20/watchmen-primi-episodi/"/>
        <a href="https://www.ilpost.it/2019/11/20/europei-calcio-2020/"/>
        <a href="https://www.ilpost.it/2019/11/20/sondland-trump-impeachment/"/>
      </related>
    </article>
  </body>
</html>