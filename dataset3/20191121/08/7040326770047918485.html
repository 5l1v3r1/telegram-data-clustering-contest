<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/merkelden-turkiyeye-mali-yardim-sinyali-ben-hazirim-1390062"/>
    <meta property="og:site_name" content="Karar.com"/>
    <meta property="article:published_time" content="2019-11-21T08:54:00+00:00"/>
    <meta property="og:title" content="Merkel'den Türkiye'ye mali yardım sinyali: Ben hazırım"/>
    <meta property="og:description" content="Almanya Başbakanı Merkel, 3.5 milyonun üzerinde sığınmacıya ev sahipliği yapan Türkiye’ye yeni mali yardım yapılabileceğine işaret ederek,"/>
  </head>
  <body>
    <article>
      <h1>Merkel'den Türkiye'ye mali yardım sinyali: Ben hazırım</h1>
      <address>
        <time datetime="2019-11-21T08:54:00+00:00">21 Nov 2019, 08:54</time>
      </address>
      <p>
        <b>Almanya Başbakanı Merkel, 3.5 milyonun üzerinde sığınmacıya ev sahipliği yapan Türkiye’ye yeni mali yardım yapılabileceğine işaret ederek, "Ben hazırım" dedi.</b>
      </p>
      <p>Hırvatistan Başbakanı Andrej Plenkoviç ile Zagreb'de düzenlenen ortak basın toplantısında konuşan Merkel, yaklaşık 3.5 milyon sığınmacıya ev sahipliği yapan Türkiye'ye bu sığınmacıların barınma masrafları için gerekirse bir kez daha mali yardım yapılması gerektiğini söyledi.</p>
      <p>Deutsche Welle Türkçe'nin haberine göre; Merkel, "Örneğin ben buna hazırım" diye konuştu.</p>
      <p>Merkel, Plenkoviç ile görüşmesinde Avrupa Birliği (AB) sınırlarının korunması kapsamında, Türkiye ile AB arasında imzalanan mülteci mutabakatını da ele aldıklarını belirtti.</p>
      <p>
        <b>6 MİLYAR EURO'NUN BİR KISMI ÖDENDİ</b>
      </p>
      <p>Türkiye ile Avrupa Birliği arasında 2016 yılında varılan mülteci mutabakatında Türkiye'ye sığınmacılar için 6 milyar Euro’luk yardım teminatı verilmişti. AB verilerine göre bu meblağın 5 milyar 600 milyon Eurosu Türkiye'ye aktarıldı.</p>
      <p>Mutabakat, Türkiye'nin sığınmacıların Yunan adalarına geçişini engellemesinin yanı sıra, sığınma başvurusu reddedilenlerin de Türkiye'ye geri gönderilmesini öngörüyor.</p>
      <p>Ancak Türkiye'den Yunan adalarına sığınmacı geçişleri son dönemde hızlandı..</p>
      <p>Geçen cumadan pazartesi gününe kadar 730 kişinin Türkiye'nin Ege kıyılarından botla Yunan adalarına geçiş yaptığı açıklanmıştı.</p>
    </article>
  </body>
</html>