<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2822603-fsb-zapevnae-so-rosia-povernula-ukraini-sudna-u-normalnomu-stani.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T08:51:00+00:00"/>
    <meta property="og:title" content="ФСБ запевняє, що Росія повернула Україні судна у “нормальному стані”"/>
    <meta property="og:description" content="Федеральна служба безпеки (ФСБ) заявила, що військові судна, які повернули Україні, були в нормальному стані, і назвала «проблемою України», якщо українська сторона за час переходу від Криму до Очакова нібито змогла «угробити» кораблі."/>
  </head>
  <body>
    <article>
      <h1>ФСБ запевняє, що Росія повернула Україні судна у “нормальному стані”</h1>
      <h2>Федеральна служба безпеки (ФСБ) заявила, що військові судна, які повернули Україні, були в нормальному стані, і назвала «проблемою України», якщо українська сторона за час переходу від Криму до Очакова нібито змогла «угробити» кораблі.</h2>
      <address>
        <time datetime="2019-11-21T08:51:00+00:00">21 Nov 2019, 08:51</time>
      </address>
      <p>Про це повідомляють <a href="https://www.rbc.ru/politics/21/11/2019/5dd647519a7947685b61808a">РБК</a>, коментуючи наданий ФСБ відеоролик.</p>
      <p>«Військові судна були передані Україні в нормальному стані, про що свідчить відеозапис. Якщо за час переходу від берегів Криму до Очакова українська сторона зуміла «угробити» судна і довести сантехніку до неналежного стану, то це проблема самої української сторони», - заявили в ФСБ.</p>
      <p>На опублікованому відео кораблі зняті зсередини під час їх перебування на рейді і ззовні у момент їх передачі українській стороні і процедури підписання актів приймання-передачі українським представникам.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2822571-ukraina-vs-rosia-tribunal-oon-pocav-persi-sluhanna-u-morskij-spravi.html">Україна vs Росія: у Гаазі почалися перші слухання “морської справи”</a>
      </blockquote>
      <p>Президент Володимир Зеленський після огляду катерів в Очакові відзначив, що на катерах не вистачає деякого обладнання, а також частини озброєння. Україна буде з цього питання звертатися до Росії.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2822373-zelenskij-zustriv-povernuti-ukraini-korabli-v-portu-ocakova.html">Зеленський зустрів повернуті Україні кораблі в порту Очакова</a>
      </blockquote>
      <p>Як повідомляв Укрінформ, 25 листопада 2018 року російські кораблі в Керченській протоці атакували українські катери "Бердянськ", "Нікополь" і буксир "Яни Капу", які здійснювали плановий перехід з порту Одеси в порт Маріуполя. Під час агресивних дій Росії 24 українські моряки були захоплені в полон, троє з них дістали поранення.</p>
      <p>Підконтрольний Росії "суд" в окупованому Криму заарештував всіх затриманих українських моряків і звинуватив їх в нібито незаконному перетині російського кордону (ч.3 ст.322 КК Росії, що передбачає покарання у вигляді позбавлення волі до шести років). Всіх військовополонених доставили з Криму до московських СІЗО "Лефортово" і "Матросская тишина".</p>
      <p>Міжнародний трибунал з морського права 25 травня 2019 року зобов'язав Росію негайно звільнити всіх моряків, а також повернути Україні кораблі.</p>
      <p>7 вересня між Україною і <a href="https://www.ukrinform.ua/tag-rosia">Росією</a> відбувся обмін у форматі 35 на 35, в рамках якого було звільнено 24 полонених моряків. 18 листопада 2019 року в акваторії Чорного моря було розпочато процес повернення зазначених українських кораблів. Їх передача відбулася в нейтральних водах. За українським буксиром "Яни Капу" і катерами "Бердянськ" і "Нікополь" з Одеси відправили буксири "Титан", "Гайдамака" і "Сапфір".</p>
      <p>У штабі ВМС ЗС України 19 листопада повідомили Укрінформу, що українські бронекатери "Бердянськ", "Нікополь" і буксир "Яни Капу" після повернення на базу національного військового флоту будуть піддані експертизі. 20 листопада кораблі були доставлені в Очаків.</p>
      <p>У Міністерстві оборони України повідомляли, що з українських кораблів "Яни Капу", "Нікополь", "Бердянськ", які після річного полону повернулися до України, були демонтовані деякі засоби зв'язку, навігаційне обладнання, а також сантехніка (унітази), плафони і розетки.</p>
    </article>
  </body>
</html>