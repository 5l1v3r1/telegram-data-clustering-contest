<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/world/nea-grammatoseira-gia-ta-30-xronia-apo-tin-ptosi-tou-teixous/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T08:54:05+00:00"/>
    <meta property="og:title" content="Νέα γραμματοσειρά για τα 30 χρόνια από την Πτώση του Τείχους"/>
    <meta property="og:description" content="Η δημιουργία της γραμματοσειράς έγινε στο πλαίσιο του πρότζεκτ «Αν Τα Τείχη Μπορούσαν Να Μιλήσουν» για τον μη κερδοσκοπικό οργανισμό καλλιτεχνών δρόμου «The Cultural Heirs»"/>
  </head>
  <body>
    <article>
      <h1>Νέα γραμματοσειρά για τα 30 χρόνια από την Πτώση του Τείχους</h1>
      <h2>Η δημιουργία της γραμματοσειράς έγινε στο πλαίσιο του πρότζεκτ «Αν Τα Τείχη Μπορούσαν Να Μιλήσουν» για τον μη κερδοσκοπικό οργανισμό καλλιτεχνών δρόμου «The Cultural Heirs»</h2>
      <address><time datetime="2019-11-21T08:54:05+00:00">21 Nov 2019, 08:54</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Γράμματα από τα γκράφιτι στη δυτική πλευρά του Τείχους του Βερολίνου χρησιμοποίησε το στούντιο Heimat Berlin για να δημιουργήσει μια γραμματοσειρά, τιμώντας την 30ή επέτειο της έναρξης κατεδάφισης του φράχτη που διαχώρισε το Ανατολικό από το Δυτικό Βερολίνο.</p>
      <p>Η δημιουργία της γραμματοσειράς έγινε στο πλαίσιο του πρότζεκτ «Αν Τα Τείχη Μπορούσαν Να Μιλήσουν» για τον μη κερδοσκοπικό οργανισμό καλλιτεχνών δρόμου «The Cultural Heirs». Ο οργανισμός, ο οποίος είναι αφοσιωμένος στην κοινωνική αφομοίωση και πρόληψη κατά της βίας, καθώς και στην αποσόβηση διακρίσεων και κοινωνικών ανισοτήτων, διαθέτει δημόσια τη γραμματοσειρά, ώστε οι χρήστες στο Διαδίκτυο να γράφουν τα δικά τους μηνύματα, χρησιμοποιώντας την.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Η γραμματοσειρά δημιουργήθηκε από εικόνες όλων των γραμμάτων του λατινικού αλφαβήτου που πάρθηκαν απευθείας από το Τείχος, στη δυτική πλευρά του οποίου ιδιαίτερα τη δεκαετία του 1980 καλλιτέχνες δρόμου φιλοτεχνούσαν γκράφιτι και τοιχογραφίες, συχνά ανοιχτά πολιτικές.</p>
      <figure>
        <iframe src="https://www.youtube.com/embed/Uczmt9qEcr4" width="640" height="360" data-service="Youtube" scrolling="no"/>
      </figure>
      <p>«Ελπίζουμε ότι αυτό το πρότζεκτ θα συντελέσει στο να υπενθυμίζει στο κοινό μας τις ελευθερίες που κερδίσαμε με πολύ κόπο, και τις οποίες πρέπει να απολαμβάνουμε και να τις έχουμε σαν θησαυρό» τόνισε, στο Dezeen, ο υπεύθυνος επικοινωνίας του Heimat Berlin, Mattias Storah.</p>
      <p>Τη γραμματοσειρά μπορεί κάποιος να την «κατεβάσει» για οικιακή χρήση, ή απευθείας να γράψει κείμενο στον ιστότοπο «Voice of The Wall». Τα μηνύματα αυτά μπορεί να τα «μοιραστεί» με άλλους στο Διαδίκτυο. Αργότερα, θα ανθολογηθούν σε μία έκδοση. Παράλληλα, για την καμπάνια έχει δημιουργηθεί μια ταινία για να φέρει στον νου τα δεινά που αντιμετώπισαν όσοι ζούσαν σε μια χωρισμένη πόλη. Η ταινία ολοκληρώνεται με το μήνυμα «Ο διαχωρισμός είναι η μεγαλύτερη απειλή της ελευθερίας. Ας αγωνιστούμε για να μην υπάρχει».</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>