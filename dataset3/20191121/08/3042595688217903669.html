<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/mystisk-skade-odela-nesten-alt/71840054"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T08:02:06+00:00"/>
    <meta property="og:title" content="Mystisk skade ødela nesten alt"/>
    <meta property="og:description" content="Niklas Dyrhaug (32) var nær ved å gi opp. I lang, lang tid hadde han slitt med å finne ut hva skadeproblemene kom av. Så løsnet alt."/>
  </head>
  <body>
    <article>
      <h1>Mystisk skade ødela nesten alt</h1>
      <h2>Niklas Dyrhaug (32) var nær ved å gi opp. I lang, lang tid hadde han slitt med å finne ut hva skadeproblemene kom av. Så løsnet alt.</h2>
      <address><time datetime="2019-11-21T08:02:06+00:00">21 Nov 2019, 08:02</time> by <a rel="author">Thomas Haarstad</a></address>
      <p>- Det var en periode i fjor høst der jeg trodde at jeg måtte legge opp. Jeg hadde nok sluttet hvis vi ikke fant ut hva det var da.</p>
      <p>
        <b>Niklas Dyrhaug (32) har lagt bak seg noen tunge sesonger. Hele fjorårssesongen røyk, og sesongen før sleit han også med smerter.</b>
      </p>
      <p>Da skadeproblemene sto på som verst greide han knapt å komme seg ut av senga.</p>
      <p>
        <b>Langrennsløperen fra Tydal, med to VM-gull i stafett og en individuell VM-bronse, har slitt med lysken siden han var femten år.</b>
      </p>
      <p>Plagene har begrenset ham gjennom hele langrennskarrieren, og ingen hadde funnet ut hva den mystiske skaden <i>egentlig </i>var. Gjentatte ganger trodde Dyrhaug og teamet rundt at de hadde funnet svaret, og like mange ganger endte det med skuffelse og nye smerter.</p>
      <figure>
        <img src="https://dbstatic.no/71840273.jpg?imageId=71840273&amp;x=0&amp;y=0&amp;cropw=100&amp;croph=89.97668997669&amp;width=643&amp;height=387"/>
        <figcaption><b>OPPTUR:</b> Johannes Høsflot Klæbo, Niklas Dyrhaug og Emil Iversen under OL i Pyeongchang. Foto: Bjørn Langsem / Dagbladet Vis mer</figcaption>
      </figure>
      <h3>Konstante smerter</h3>
      <p>Før fjorårssesongen slo han skuldra ut av ledd, hadde en trøblete visdomstann og sleit med en vond legg - og så var det smertene i lyskeregionen som hadde vært der i lang, lang tid.</p>
      <p>
        <b>Da var han så langt nede at han trodde karrieren gikk mot slutten.</b>
      </p>
      <p>- Det har vært tøft. Steintøft, forteller Dyrhaug til Dagbladet.</p>
      <p>Først i desember i fjor fant legene ut hva skaden som hadde gitt ham konstante smerter var. Dyrhaug fikk påvist «Gilmores Groin», en skade på muskulaturen og bindevevet i lysken.</p>
      <p>
        <b>Han ble operert i Tyskland 15. januar i år, og brukte våren til rehabilitering. Først i sommer var han skadefri.</b>
      </p>
      <p>- Da jeg fant ut hva skaden var ble jeg selvfølgelig veldig glad og lettet, men det var også sånn at jeg ikke turte å tro på det med en gang. Jeg måtte kjenne det selv.</p>
      <h3>Vurderte å gi opp</h3>
      <p>I starten merket Dyrhaug det «steingodt» at han hadde vært ute en periode, men han føler seg mer og mer med på øktene med landslagskollegaene og er «jævlig positiv» til utviklingen.</p>
      <p>
        <b>Forrige lørdag var han tilbake i konkurranse. Det skjedde under Bruksvallsloppet i Sverige. Dyrhaug ble nummer sju på 15 kilometeren, 1 minutt og 25 sekunder bak vinnerens Jens Burman.</b>
      </p>
      <p>Og denne helga venter sesongåpningen på Beitostølen.</p>
      <p>
        <i>- Det er litt av en reise du har hatt det siste året?</i>
      </p>
      <p>- Den har vært spesielt. Jævlig spesielt. Jeg var usikker på om jeg noen gang kunne komme tilbake. Jeg var så plaget.</p>
      <p>
        <b>Det å være ute så lenge, du er jo sykmeldt på ubestemt tid, det gjør noe med humør og selvbilde. Dyrhaug er takknemlig for at både mamma, pappa, søstre og kjæresten Frida Martinsen var der.</b>
      </p>
      <p>
        <i>- Kikket du på skole eller jobb på det verste? Var det på det nivået?</i>
      </p>
      <p>- Njaaa. Det var i hvert fall sånn at jeg begynte å tenke på hva jeg skulle gjøre hvis det skulle gå galt. Men jeg er veldig glad i dette livet her og føler at jeg har en del uoppgjort. Jeg har lyst til å vise at jeg har nivået inne, og det har motivert meg til å finne ut av det og å komme tilbake. Så jeg har vanvittig lyst til å komme tilbake på toppnivået.</p>
      <p>Langrennsutøverne sesongåpner på Beitostølen med klassisk sprint fredag. Lørdag og søndag går de 15 kilometer klassisk og fristil.</p>
    </article>
  </body>
</html>