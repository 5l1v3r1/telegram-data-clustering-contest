<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831477-Drecun-povodom-spjunske-afere-Protiv-Srbije-se-vodi-niz-hibridnih-operacija-ovo-je-tempirano-pred-dolazak-ruskog-predsednika-Vladimira-Putina"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T08:30:00+00:00"/>
    <meta property="og:title" content="Drecun povodom špjunske afere: Protiv Srbije se vodi niz hibridnih operacija, ovo je tempirano pred dolazak ruskog predsednika Vladimira Putina"/>
    <meta property="og:description" content="Ukazao je da se malo zna o snimku i da je mnogo neproverenih stvari"/>
  </head>
  <body>
    <article>
      <h1>Drecun povodom špjunske afere: Protiv Srbije se vodi niz hibridnih operacija, ovo je tempirano pred dolazak ruskog predsednika Vladimira Putina</h1>
      <address><time datetime="2019-11-21T08:30:00+00:00">21 Nov 2019, 08:30</time> by <a rel="author">Tanjug</a></address>
      <p>
        <b>Ukazao je da se malo zna o snimku i da je mnogo neproverenih stvari</b>
      </p>
      <p>Predsednik skupštinskog odbora za KiM Milovan Drecun kaže da slučaj objavljivanja snimka, na kojem ruski obaveštajac navodno daje novac srpskom bezbednjaku, pokazuje da se protiv Srbije već dugo vodi niz hibridnih operacija sa više strana, ciji je cilj da se utiče na spoljnu i na unutrašnju politiku zemlje. <br/><br/>"Neophodno da Srbija dogradi svoj mehanizam za odbranu od tih hibridnih operacija koje su usmerene na to da se utiče na spoljnu i unutrašnju politiku zemlje od spoljnih državnih ili nedržavnih aktera. Ovo je sastavni deo jedne hibridne operacije, koji je tempiran pred dolazak ruskog predsednika Vladimira Putina", rekao je Drecun za RTS. <br/><br/><b>PROČITAJTE JOŠ -</b><a href="http://www.novosti.rs/vesti/naslovna/drustvo/aktuelno.290.html:831432-Srbija-popriste-spijunskog-rata-Otkrivamo-pozadinu-snimka-ruskog-agenta-koji-je-digao-nase-sluzbe-na-noge"><b> </b>Srbija poprište špijunskog rata: Otkrivamo pozadinu snimka ruskog agenta koji je digao naše službe na noge</a><br/><br/>Ukazao je da se malo zna o snimku i da je mnogo neproverenih stvari. <br/><br/>"Sam snimak, kad pogledate, prililčno je amaterski urađen, a sa druge strane, postavlja se pitanje koja je to strana služba, ako nije naša, spremna da izvede takvu operaciju - da mogu da prate dvojicu ljudi, da znaju mesto njihovog sastanka, da snime iz automobila kad se napolju sastaju, njihov razgovor u restoranu, sadržaj kese i mesto gde izgleda boravi ruski agent", rekao je Drecun. <br/><br/>Upitao je ko je autor snimka i ko je osoba sa srpske strane koja navodno predaje informacije ruskom agentu. <br/><br/>"Šta je predmet interesovanja ruskog agenta? Da li su to neke informacije koje treba da dobije od ove navodno visoko pozicionirane osobe u državnoj administraciji ili pokušaj da se preko te osobe utiče na državnu politiku?", upitao je Drecun. <br/><br/>Ocenio je da je interesantno da se sazna da li su srpske službe znale za slučaj, jer je u pitanju stari snimak. <br/><br/>Komentarišući medijske navode da su snimak pustile SAD, nakon 50 pokušaja koje je osujetila ruska služba, Drecun kaže da se može nagađati. <br/><br/>Međutim, ukazuje na ambijent u kojem je snimak objavljen i dodaje da bugarski istraživački novinar izgleda stoji iza tog objavljivanja. <br/><br/>"On tvrdi da ne zna ko je autor toga, ali izgleda da postoje mehanizmi preko kojih određeni pojedinci i službe mogu da plasiraju informacije javnosti", rekao je Drecun. <br/><br/>Podsetio je i da je Bugarska nedavno žestoko reagovala na prisustvo sistema S-400 na zajedničkim vežbama Srbije i Rusije i ocenio da priča može naneti štetu rusko-srpskim interesima. <br/><br/>Ukazao je i na jučerašnju reakciju Atlantskog saveta u Bugarskoj, koja je, kaže, prošla prilično nezapaženo i smatra da nije nepovezana posredno sa ovom temom. <br/><br/>"Oni su upozorili bugarske zvaničnike da se na teritoriji te zemlje vodi prava hibridna operacija Rusije, i da joj je cilj priprema terorističkih napada u susednim zeljamama", navodi Drecun. <br/><br/>Ranije je, podseća, izneo podatak u javnosti da je u Skoplju formiran jedan maskirani obaveštajni centar, gde se nalaze i pripadnici službi susednih zemalja, kao što su Severna Makedonija, Hrvatska, Bugarska.</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.299.html:830746-Razmenjen-spijun-se-vratio-u-Norvesku"/>
        <a href="http://www.novosti.rs/vesti/naslovna/politika/aktuelno.289.html:830302-Drecun-Vuciceva-odluka-iznudjena-ponasanjem-hrvatske-javnost"/>
        <a href="http://www.novosti.rs/vesti/planeta.299.html:829767-Otvorena-ogromna-skola-za-spijune-u-srcu-Berlina"/>
        <a href="http://www.novosti.rs/vesti/naslovna/politika/aktuelno.289.html:828776-Drecun-Beograd-da-se-suprotstavi-velikoalbanskoj-ideji-Kurtija"/>
        <a href="http://www.novosti.rs/vesti/planeta.299.html:828326-Ruska-spijunka-o-boravku-u-americkom-zatvoru-To-je-tortura-celija-puna-bubasvaba-bez-duseka-i-cebeta-po-ceo-dan-bez-kontakta"/>
      </related>
    </article>
  </body>
</html>