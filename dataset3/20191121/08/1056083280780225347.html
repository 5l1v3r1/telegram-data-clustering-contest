<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019525/%D8%A7%D9%81%D8%AA%D8%AA%D8%A7%D8%AD-%DB%8C%DA%A9%DB%8C-%D8%A7%D8%B2-%DA%A9%D8%A7%D8%B1%D8%AE%D8%A7%D9%86%D9%87-%D9%87%D8%A7%DB%8C-%D8%A7%D9%BE%D9%84-%D8%A8%D9%87-%D8%AF%D8%B3%D8%AA-%D8%AF%D9%88%D9%86%D8%A7%D9%84%D8%AF-%D8%AA%D8%B1%D8%A7%D9%85%D9%BE"/>
    <meta property="og:site_name" content="ایسنا"/>
    <meta property="article:published_time" content="2019-11-21T08:59:48+00:00"/>
    <meta property="og:title" content="افتتاح یکی از کارخانه‌های اپل به دست دونالد ترامپ"/>
    <meta property="og:description" content="شرکت اپل برای افتتاح خط تولید رایانه‌های جدید اپل موسوم به &quot;مک پرو&quot;(Mac Pro) در آمریکا میزبان دونالد ترامپ رئیس جمهور آمریکا بود."/>
  </head>
  <body>
    <article>
      <h1>افتتاح یکی از کارخانه‌های اپل به دست دونالد ترامپ</h1>
      <address><time datetime="2019-11-21T08:59:48+00:00">21 Nov 2019, 08:59</time> by <a rel="author">محمدحسین رضوانی‌فرد</a></address>
      <p>شرکت اپل برای افتتاح خط تولید رایانه‌های جدید اپل موسوم به "مک پرو"(Mac Pro) در آمریکا میزبان دونالد ترامپ رئیس جمهور آمریکا بود.</p>
      <p><b>به گزارش ایسنا و به نقل از انگجت، </b>طبق برنامه‌ای که پیش از این اعلام شده بود، امروز دونالد ترامپ به همراه دخترش و با همراهی تیم کوک، مدیرعامل شرکت اپل از کارخانه جدید این شرکت در تگزاس بازدید کرد و خط تولید رایانه‌های جدید این شرکت را راه اندازی کرد.</p>
      <p>در حالی که بحث استیضاح ترامپ در واشنگتن همچنان ادامه دارد، وی در یک توئیت گفت: امروز من یک کارخانه بزرگ اپل را در تگزاس افتتاح کردم که شغل‌های پردرآمد را به آمریکا باز می‌گرداند.</p>
      <p>اپل در ماه سپتامبر اعلام کرد معافیت از تعرفه‌هایی که دولت ترامپ اعمال کرده امکان تولید "مک پرو" جدید را در تگزاس فراهم کرده است.</p>
      <p>به نظر می‌رسد اپل تصمیم دارد در حد توان از معافیت تعرفه بهره‌مند شود و در همین راستا در پی ملاقات و مذاکره با دونالد ترامپ است.</p>
      <p>کاخ سفید نیز چند روز پیش تأیید کرد که رئیس جمهور ترامپ از کارخانه تولید "Mac Pro" اپل در شهر آستین ایالت تگزاس بازدید خواهد کرد.</p>
      <p>اپل همچنین در ماه سپتامبر برنامه‌هایی را برای ساخت یک پردیس جدید به وسعت حدود 280 هزار متر مربع در آستین تگزاس اعلام کرد که یک کارخانه تولیدی نخواهد بود. این پردیس امروز افتتاح نشد و جزئی از بازدید رئیس جمهور آمریکا نبود.</p>
      <p>اپل می‌گوید تولید "مک پرو" جدید اکنون در حال انجام است اما تاریخ عرضه برنامه‌ریزی شده برای ماه دسامبر را که هفته گذشته اعلام شد، جلو نیانداخته است.</p>
      <p>اپل می‌خواهد حمایت دولت ترامپ را داشته باشد، از آن طرف هم ترامپ می‌خواهد به عنوان یک حامی مشاغل آمریکایی‌ها دیده شود.</p>
      <p>این دیدار از آن جهت برای اپل مهم است که دور بعدی اعمال تعرفه‌های سنگین ایالات متحده روی کالاهایی که در چین مونتاژ می‌شوند، از ۱۵ دسامبر به مرحله اجرا در خواهد آمد و این امر می‌تواند به راحتی هزینه‌های فروش تلفن، لپ‌تاپ، مانیتور و سایر محصولات اپل را بالا ببرد.</p>
      <p>هدف اپل از دعوت از ترامپ تمدید و اضافه کردن معافیت از تعرفه‌ها بود، چرا که معافیت بیشتر از تعرفه‌ها می‌تواند به اپل کمک کند، اما رویترز گزارش داد که ترامپ در پاسخ به این درخواست تیم کوک پاسخ داده است: ببینیم چه می‌شود.</p>
      <p>تیم کوک مخالف سیاست‌های ترامپ در این زمینه است و به رئیس جمهور هشدار داد که این تعرفه‌ها می‌تواند به توانایی اپل در رقابت با سامسونگ و سایر رقبا آسیب برساند.</p>
      <p>کارخانه آستین یک مرکز فوق اتوماتیک و حرفه‌ای است. اپل برخلاف اغلب محصولات خود می‌تواند به راحتی "Mac Pro" را در آمریکا مونتاژ کند، زیرا این محصول کم حجم است و به تعداد زیادی کارگر برای مونتاژ نیاز ندارد.</p>
      <p>معافیت تعرفه‌ای اخیر این کار را رونق بخشیده و این کارخانه به تعداد کارکنان خود اضافه می‌کند، اما نه به حدی که سهم عمده‌ای در اقتصاد آمریکا داشته باشد.</p>
      <p>انتهای پیام</p>
    </article>
  </body>
</html>