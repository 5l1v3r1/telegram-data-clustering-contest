<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/na-sygkrotithei-neo-enotiko-proodeytiko-metopo-gia-tin-kede/"/>
    <meta property="og:site_name" content="ert.gr"/>
    <meta property="article:published_time" content="2019-11-21T08:44:20+00:00"/>
    <meta property="og:title" content="«Να συγκροτηθεί νέο ενωτικό προοδευτικό μέτωπο για την ΚΕΔΕ»"/>
    <meta property="og:description" content="Πρωτοβουλία για τη συγκρότηση ενωτικού προοδευτικού αυτοδιοικητικού μετώπου, ενόψει των διαδικασιών για την ανάδειξη νέου Διοικητικού Συμβουλίου στην Κεντρική Ενωση Δήμων Ελλάδας (ΚΕΔΕ), αναλαμβάνει ο Δήμαρχος Λαρισαίων Απόστολος Καλογιάννης."/>
  </head>
  <body>
    <article>
      <h1>«Να συγκροτηθεί νέο ενωτικό προοδευτικό μέτωπο για την ΚΕΔΕ»</h1>
      <address><time datetime="2019-11-21T08:44:20+00:00">21 Nov 2019, 08:44</time> by <a rel="author">Μάνια Γκουσιάρη</a></address>
      <p>Πρωτοβουλία για τη συγκρότηση ενωτικού προοδευτικού αυτοδιοικητικού μετώπου, ενόψει των διαδικασιών για την ανάδειξη νέου Διοικητικού Συμβουλίου στην Κεντρική Ενωση Δήμων Ελλάδας (ΚΕΔΕ), αναλαμβάνει ο Δήμαρχος Λαρισαίων Απόστολος Καλογιάννης.</p>
      <p>Με επιστολή του προς τις παρατάξεις της ΚΕΔΕ «Αυτοδιοικητικό Κίνημα», «Νέα Αυτοδιοίκηση» και «Ριζοσπαστική Αυτοδιοικητική Πρωτοβουλία», ο κ. Καλογιάννης υπογραμμίζει την αναγκαιότητα συγκρότησης μια νέας ενωτικής προοδευτικής αυτοδιοικητικής παράταξης ενόψει των εκλογικών διαδικασιών για την ανάδειξη νέου Δ.Σ. στην ΚΕΔΕ.</p>
      <p>Ο κ. Καλογιάννης, που βίσκεται στη θέση του δημάρχου Λαρισαίων για δευτερη θητεία, στην επιστολή του μεταξύ άλλων επικαλείται το επιτυχές παράδειγμα της «Συμπαράταξης Λαρισαίων», της δημοτικής κίνησης που ηγείται η οποία συγκροτήθηκε το 2014, ενώ στις δημοτικές εκλογές του 2019 υποστηρίχθηκε από ΣΥΡΙΖΑ, ΚΙΝΑΛΛ, Ποτάμι, ΔΗΜΑΡ και Οικολόγους Πράσινους.</p>
      <p>Αναλυτικά στην επιστολή του προς τα στελέχη των παρατάξεων «Αυτοδιοικητικό Κίνημα», «Νέα Αυτοδιοίκηση» και «Ριζοσπαστική Αυτοδιοικητική Πρωτοβουλία» ο κ. Καλογιάννης σημειώνει τα εξής:</p>
      <p>«Αγαπητοί συνάδελφοι</p>
      <p>Λίγες ημέρες πριν τις εκλογές της ΚΕΔΕ για την ανάδειξη νέου Δ.Σ. θεωρώ σκόπιμο να σας απευθύνω αυτή την επιστολή με όλο τον σεβασμό στις διαδικασίες σας.<br/>Οι συγκεκριμένες εκλογές πραγματοποιούνται σε μια κρίσιμη περίοδο για την Αυτοδιοίκηση, μετά την έξοδο της χώρας από τα μνημόνια και μπροστά στην ανάγκη ενδυνάμωσης σε όλα τα επίπεδα του θεσμού που υπηρετούμε.<br/>Το αποτέλεσμα των εκλογικών διαδικασιών στην ΚΕΔΕ, θα καθορίσει σε σημαντικό βαθμό την πορεία της Τοπικής Αυτοδιοίκησης τα επόμενα χρόνια και κυρίως τους τρόπους αντίδρασης σε όσα φαίνεται ότι έρχονται.<br/>Ενώπιον όλων αυτών, η μοναδική μας απάντηση δεν μπορεί να είναι παρά η ενότητα όλων όσοι αντιδρούν και αντιστέκονται σε αυτά που δρομολογούνται ή θα δρομολογηθούν με αρνητικές επιπτώσεις στην ίδια την υπόσταση της Τοπικής Αυτοδιοίκησης.<br/>Η επιζητούμενη ενότητα, μέχρι σήμερα, περιχαρακώθηκε από την στάση των κομμάτων με αποτέλεσμα να μην υπάρχει συνολική ενιαία και ενωτική στάση των προοδευτικών δυνάμεων της Αυτοδιοίκησης.</p>
      <p>Αγαπητοί συνάδελφοι<br/>Απευθύνομαι σε εσάς, με την συγκεκριμένη επιστολή, επικαλούμενος το επιτυχές παράδειγμα της Λάρισας, την πορεία της «Συμπαράταξης Λαρισαίων» και την θαυμαστή και αδιατάρακτη ενότητα που επέφερε θετικά αποτελέσματα στις εκλογικές αναμετρήσεις του 2014 και του 2019. Ως γνωστόν, μετά απο πρωτοβουλίες ανθρώπων που σήμερα βρίσκονται στη διοίκηση του Δήμου, οδηγηθήκαμε στην συγκρότηση μιας αυτοδιοικητικής ενωτικής παράταξης με προοδευτικό πρόσημο.<br/>Οι πρωτοβουλίες αυτές προέκυψαν «από τα κάτω» και στη συνέχεια τα πολιτικά κόμματα με δική τους ευθύνη στα πλαίσια του θεσμικού τους ρόλου αποφάσισαν και στήριξαν την προσπάθειά μας. Η προσπάθεια ήταν και είναι ανέφελη. Υπερασπιστήκαμε και υπερασπιζόμαστε την ενότητα, την Αυτοδιοίκηση και το Δήμο μας από θέσεις αρχών και αξιών και με τις κοινές μας ρίζες στην μεγάλη προοδευτική παράταξη της Αυτοδιοίκησης.<br/>Πιστεύω βαθύτατα πως το ενωτικό και νικηφόρο εγχείρημα της Λάρισας, πρέπει να εφαρμοστεί και σε επίπεδο ΚΕΔΕ. Ας προσπεράσουμε τα όρια των κομμάτων και τις παρατάξεις, όπως εκφράστηκαν μέχρι σήμερα προκειμένου να αναλάβουμε μια πλατιά ενωτική πρωτοβουλία για να διαμορφώσουμε την ενωτική αυτοδιοικητική πρότασή μας.<br/>Στην κατεύθυνση αυτή δηλώνω πως είμαι έτοιμος να συμμετάσχω για να υπερασπίσουμε κοινές θέσεις και αρχές.</p>
      <p>Αγαπητοί συνάδελφοι</p>
      <p>Οι συσχετισμοί στο Συνέδριο της ΚΕΔΕ είναι συγκεκριμένοι. Οφείλουμε ωστόσο να διαμορφώσουμε ένα μεγάλο μέτωπο αντίστασης απέναντι στις επερχόμενες αρνητικές πολιτικές για την Αυτοδιοίκηση, αλλά και σύνθεσης για το αύριο του θεσμού.</p>
      <p>Ας αναλογιστούμε με τόλμη και θάρρος την προοπτική συγκρότησης μιας μεγάλης αυτοδιοικητικής προοδευτικής και ενωτικής παράταξης. Οι τρόποι υπάρχουν αρκεί να υπάρχει θέληση.</p>
      <p>Για το καλό της Αυτοδιοίκησης και των συμπολιτών μας.»</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/frontpage/mitsotakis-plenkovits-anagki-gia-nea-eniaia-politiki-asyloy-stin-e-e/"/>
        <a href="https://www.ert.gr/eidiseis/ellada/kinonia/ti-prepei-na-gnorizete-gia-to-epidoma-petrelaioy-thermansi/"/>
        <a href="https://www.ert.gr/perifereiakoi-stathmoi/kozani/kozani-diakopi-tilethermansis-9/"/>
        <a href="https://www.ert.gr/perifereiakoi-stathmoi/notio_aigaio/m-kolias-den-apodechomaste-tetelesmena-sto-prosfygiko-zitima/"/>
        <a href="https://www.ert.gr/perifereiakoi-stathmoi/larisa/chromatizontas-paradosiaka-stampota/"/>
        <a href="https://www.ert.gr/perifereiakoi-stathmoi/notio_aigaio/th-nikitaras-den-tha-epitrepsoyme-na-metatrapei-i-kos-se-amygdaleza/"/>
      </related>
    </article>
  </body>
</html>