<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/musica/2019/11/21/teresa-de-sio-canzone-puro-desiderio.html"/>
    <meta property="og:site_name" content="Sky TG24"/>
    <meta property="article:published_time" content="2019-11-21T08:19:00+00:00"/>
    <meta property="og:title" content="Teresa De Sio, la realizzazione di un desiderio è Passione Pura: il VIDEO"/>
    <meta property="og:description" content="A due anni da Teresa canta Pino dedicato all'amico Pino Daniele, dopo una intensa ricerca e divulgazione sulla musica folk, testimoniata da dischi che hanno venduto complessivamente oltre due milioni e mezzo di copie, il docu-film Craj premiato al Festival del Cinema di Venezia nel 2005, i fortunati romanzi Metti il diavolo a Ballare e L'Attentissima, Teresa De Sio col nuovo disco svela il suo mondo musicale e poetico intimo. In anteprima il video della title track Puro Desiderio"/>
  </head>
  <body>
    <article>
      <h1>Teresa De Sio, la realizzazione di un desiderio è Passione Pura: il VIDEO</h1>
      <h2>A due anni da <b>Teresa canta Pino</b> dedicato all'amico Pino Daniele, dopo una intensa ricerca e divulgazione sulla musica folk, testimoniata da dischi che hanno venduto complessivamente oltre due milioni e mezzo di copie, il docu-film <b>Craj </b>premiato al <b>Festival del Cinema di Venezia nel 2005</b>, i fortunati <b>romanzi </b>Metti il diavolo a Ballare e L'Attentissima, <b>Teresa De Sio</b> col nuovo disco svela il suo mondo musicale e poetico intimo. <b>In anteprima il video della title track Puro Desiderio</b></h2>
      <address><time datetime="2019-11-21T08:19:00+00:00">21 Nov 2019, 08:19</time> by <a rel="author">Fabrizio Basso</a></address>
      <p><b><a href="https://twitter.com/BassoFabrizio">(@BassoFabrizio)</a></b><br/><br/><b>Puro desiderio</b> è un viaggio nei sentimenti e suona contemporaneo. Realizzato col giovane produttore, compositore e arrangiatore <b>Francesco Santalucia</b>, il disco di <b>Teresa De Sio</b> incrocia ritmi acustici che occhieggiano all’elettronica poi ci sono intense orchestrazioni che si fondono con percussioni, strumenti etnici e chitarre steel. Dieci tracce che sgorgano dal profondo, dieci storie in cui ci sono incursioni dela lingua napoletana tranne in <b>Quante nuvole</b> tutta in dialetto. <b>Teresa De Sio</b> resta una sorpresa per la capacità di ricerca, per la voglia di libertà e la capacità di innovare e attraversare mondi musicali solo apparentemente lontani e unirli in modo semplice, umano. E' un<b> disco sull'amore </b>in cui, più che raccontare le storie degli altri, <b>Teresa De Sio</b> fa una riflessione su se stessa, sui sentimenti. L'album contiene un featuring con <b>Ghemon</b> in <b>In un soffio di vento</b>. La<b> ho intervistata.</b><br/><br/><b>Teresa un altro disco coraggioso, con tanto cuore.</b><br/>Continuare a essere una artista raffinata in un tempo di barbarie non è poco.<br/><b>Per questo video hai scelto l'animazione.</b><br/>Per questa canzone mi piaceva in particolare e soprattutto quella che sa mettere in campo un grande illustratore come Michele Bernardi.<br/><b>Non è una novità questa collaborazione.</b><br/>Ci conoscevamo già perché è il mio secondo singolo e lui aveva già curato l'animazione di <i>Sarebbe Bellissimo</i> ma con tecniche diverse.<br/><b>E' un disco molto intimo.</b><br/>Ci sono più mondi che ho messo in campo. Lo ritengo il primo disco veramente autobiografico.<br/><b>Una piccola svolta.</b><br/>In effetti sono sempre stata una autrice di canzoni epiche e sociali che mi hanno fatto guadagnare l'appellativo di brigantessa dell’intelletto, brigantessa non armata.<br/><b>Ci aiuti a migliorare il pianeta?</b><br/>La musica ci aiuta ad aiutare e aiuta la visione del mondo. La musica non può cambiare il mondo ma può colmare un vuoti di bellezza perchè dove c’è il voto si installa la violenza.<br/><b>Difficile oggi cantare l'amore?</b><br/>Sì ma perché è stato cantato tantissimo. E' complicato trovare un segno o una parola nuova. I social non hanno cambiato il senso dell’amore ma il senso del comune. L'amore vero non è cambiato nei secoli è mutata la modalità in cui si consuma.<br/><b>Mi racconti <i>Puro Desiderio</i>?</b><br/>La canzone è il racconto di una donna che ha perso ogni punto di riferimento.<br/><b>Parli di te?</b><br/>Mi è successo negli ultimi anni di perderne tanti per lutti e abbandoni. Avendo perso queste cose ci si trova nelle condizioni di una bambina. La paura più grande è perdere i genitori e ho raccontato l'attraversamento della vita di questa donna.<br/><b>Come finisce la favola?</b><br/>Si parte dal cammino di una bambina che vive accompagnata da un lupo nero, che rappresenta una paura atavica, e che attraverso boschi e città la porta a conoscere il vero desiderio. Il finale è un colibrì che corteggia un fiore e alla fine lo penetra: è la realizazione di un desiderio.<br/><b>Prossimi impegni?</b><br/>Un tour teatrale a gennaio e poi, anche se sono meno sicura sulle date, arriverà la stesura definitiva del terzo romanzo per Einaudi.</p>
    </article>
  </body>
</html>