<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/21/luksemburg-ab-filistin-i-devlet-olarak-tan-mal"/>
    <meta property="og:site_name" content="euronews"/>
    <meta property="article:published_time" content="2019-11-21T08:13:18+00:00"/>
    <meta property="og:title" content="Lüksemburg: AB Filistin’i devlet olarak tanımalı"/>
    <meta property="og:description" content="Lüksemburg Dışişleri Bakanı Jean Asselborn, ABD’nin İsrail’in Batı Şeria’daki yasa dışı yerleşim birimlerine destek verdiğini açıklamasının ardından AB’nin Filistin devletini tanımasını gerektiğini söyledi."/>
  </head>
  <body>
    <article>
      <h1>Lüksemburg: AB Filistin’i devlet olarak tanımalı</h1>
      <address><time datetime="2019-11-21T08:13:18+00:00">21 Nov 2019, 08:13</time> by <a rel="author">Euronews </a></address>
      <p>Lüksemburg Dışişleri Bakanı Jean Asselborn, ABD’nin İsrail’in Batı Şeria’daki yasa dışı yerleşim birimlerine destek verdiğini açıklamasının ardından AB’nin Filistin devletini tanımasını gerektiğini söyledi.</p>
      <p>Asselborn, “Filistin’i devlet olarak tanımak ne bir iyilik ne de sınırsız yetki vermek, sadece Filistin halkının kendi devletiyle ilgili haklarını tanımak anlamına geliyor. Bu İsrail karşıtı bir tavır anlamına da gelmiyor” dedi.</p>
      <h3>Pompeo, yerleşim birimlerini yasa dışı olarak görmediklerini duyurmuştu</h3>
      <p>ABD Dışişleri Bakanı Mike Pompeo, İsrail'in Batı Şeria'da yer alan yerleşim birimlerini artık yasa dışı olarak görmediklerini duyurmuştu.</p>
      <p>Karar, İsrail'de sevinçle karşılanırken, Filistin yönetimi ise ABD'ye tepki göstermişti. Filistin Başbakanı Muhammed Iştiyye, ABD'nin kararının "uluslararası kanunların hafife alınması" anlamına geldiğini belirtmişti.</p>
      <p>İsrail'in 1967'de işgal ettiği Batı Şeria'da, 250'ye yakın yasa dışı Yahudi yerleşim birimi bulunuyor. Bu yerlerde 400 binden fazla Yahudi yerleşimci ikamet ediyor.</p>
      <p>Uluslararası hukuka göre, işgal altındaki topraklarda bulunan tüm Yahudi yerleşim birimleri yasa dışı kabul ediliyor.</p>
      <h3>AB’nin tepkisi</h3>
      <p>Birleşmiş Milletler Güvenlik Konseyi (BMGK) üyesi 5 Avrupa Birliği (AB) ülkesi İngiltere, Almanya, Fransa, Belçika ve Polonya, İsrail'in işgal altındaki Filistin topraklarındaki tüm yerleşim faaliyetlerinin uluslararası hukuka göre yasa dışı olduğunu, iki devletli çözümü ve kalıcı barışı yıprattığını bildirmişti.</p>
      <p>BMGK kasım dönem başkanı İngiltere'nin BM Daimi Temsilcisi Karen Pierce, Konsey'de Filistin sorunu ve Orta Doğu'daki gelişmelerin ele alınacağı oturum öncesi, AB üyesi 5 ülke adına ortak açıklama yaparak, "Gerçekçi ve uygulanabilir tek yol olan müzakere edilmiş iki devletli çözüm sürecini desteklemeye devam edeceğiz." demişti.</p>
      <ul>
        <li>
          <a href="https://tr.euronews.com/2019/09/11/abden-netanyahuya-tepki-bati-seriada-1967-sinirlari-oncesi-hicbir-degisikligi-tanimiyoruz">AB'den Netanyahu'ya tepki: Batı Şeria'da 1967 sınırları öncesi hiçbir değişikliği tanımıyoruz</a>
        </li>
        <li>
          <a href="https://tr.euronews.com/2019/10/05/suudi-arabistan-ve-filistin-ilk-kez-bati-seria-da-karsi-karsiya-gelecek-futbol-fifa-israil">Suudi Arabistan ve Filistin ilk kez Batı Şeria'da karşı karşıya gelecek</a>
        </li>
        <li>
          <a href="https://tr.euronews.com/2019/11/19/bm-rusya-ve-turkiye-den-abd-nin-yahudi-yerlesim-birimi-karar-na-tepki">BM, Rusya ve Türkiye'den ABD'nin Yahudi yerleşim birimi kararına tepki</a>
        </li>
        <li>
          <a href="https://tr.euronews.com/2019/11/20/vatikan-abd-nin-yahudi-yerlesimleri-karar-bar-s-cabalar-n-tehlikeye-at-yor?utm_source=news.google.com&amp;utm_campaign=feeds_news&amp;utm_medium=referral">Vatikan: ABD'nin Yahudi yerleşimleri kararı barış çabalarını tehlikeye atıyor</a>
        </li>
      </ul>
    </article>
  </body>
</html>