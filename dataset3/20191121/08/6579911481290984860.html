<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23504562-nicolae-stanciu-sunt-unii-jucatori-nationala-care-nu-pic-respect.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T08:44:00+00:00"/>
    <meta property="og:title" content="Nicolae Stanciu: &quot;Sunt unii jucători de la națională care nu au pic de respect&quot;"/>
    <meta property="og:description" content="Nicolae Stanciu și-a criticat unii colegi mai tineri veniți la echipa națională a României, despre care spune că nu au niciun pic de respect față de jucătorii mari precum Ciprian Tătărușanu sau"/>
  </head>
  <body>
    <article>
      <h1>Nicolae Stanciu: "Sunt unii jucători de la națională care nu au pic de respect"</h1>
      <address><time datetime="2019-11-21T08:44:00+00:00">21 Nov 2019, 08:44</time> by <a rel="author">Red. Sport</a></address>
      <p><b>​Nicolae Stanciu și-a criticat unii colegi mai tineri veniți la echipa națională a României, despre care spune că nu au niciun pic de respect față de jucătorii mari precum Ciprian Tătărușanu sau Vlad Chiricheș, informează Mediafax.<br/></b><br/>Stanciu a vorbit despre unii dintre colegii săi, despre care a spus că nu au respect pentru jucătorii mai mari. Fotbalistul a spus că îi apreciază pe Răzvan Marin, Denis Drăguș și pe Alexandru Cicâldău.<br/><br/>”Eu sunt un tip foarte prietenos și vorbesc cu toată lumea care vine la națională. Când vine cineva nou, când ne salutăm îi zic mereu: «Bine ai venit! Să te integrezi, să-ți placă». Dar discuții nu prea avem. Cel mai mult am vorbit, atunci când a venit, cu Răzvan Marin. Și acum vorbesc. Mi se pare că atunci când a debutat, la meciul cu Armenia, încă din dimineața meciului am stat cu el și am vorbit anumite chestii. Și am dat gol și eu, și el. <br/><br/>Cu Drăguș, la fel, am discutat când a venit la echipa națională. Cu Cicâldău, care e un jucător de care-mi place, la fel. Vorbim chestii legate de fotbal, dar nu a fost niciunul care să vină să ne întrebe ceva sau să ceară sfaturi. S-au schimbat, nu mai sunt ca înainte. Eu, cel puțin, am debutat în 2016, aveam 23 de ani și veneam de la Steaua, dar când m-am dus la națională mi-era rușine. Că erau Raț, Săpunaru… Mi-era cumva rușine de ei”, <b>a declarat Stanciu pentru Prosport.<br/></b><br/>”Nu vreau să zic nimic rău, pentru că sunt unii tineri care sunt pâinea lui Dumnezeu, dar sunt alții care nu au un pic de respect. Și nu de mine, dar mai e un Tătărușanu, mai e un Chiricheș, care au peste 50 de meciuri la echipa națională. Omul ăla joacă în Franța, a fost unul dintre cei mai buni portari din campionat. Chiricheș a fost la Tottenham, la Napoli… Eu când m-am dus, prima dată, vorbeam doar cu cei de la Steaua și nici măcar cu ei nu vorbeam foarte mult, pentru că nu voiam să se zică: «Uite, mă, a venit ăsta. Cât vorbește»”, a mai adăugat <b>Stanciu.<br/></b><b><br/></b><b>Barajul din Liga Națiunilor, ultima șansă<br/></b><br/>Tricolorii ar putea, totuși, să ajungă la Euro 2020, ei fiind prezenți în barajul din Liga Națiunilor.<br/><br/>Vineri (22 noiembrie, de la ora 13:00) va avea loc tragerea la sorți la Nyon. România va afla împotriva cui va juca în semifinale. Ar putea fi Islanda sau Scoția. În oricare din cazuri, tricolorii vor disputa meciul în deplasare.<br/><br/>În cazul variantei Scoția (play-off Divizia C), în cealaltă semifinală se vor duela Norvegia și Serbia.<br/><br/>Dacă vor fi trimiși în play-off-ul Diviziei A, atunci semifinalele vor fi contra Islandei, iar în finală ar putea fi Ungaria, Bulgaria sau Israel.<br/><br/>Semifinalele barajelor din Liga Națiunilor vor avea loc pe 26 martie, iar finalele pe 31 martie 2020.<br/><br/><b>Echipele calificate la Euro: </b>Anglia, Cehia, Ucraina, Portugalia, Germania, Olanda, Elveția, Danemarca, Croația, Țara Galilor, Spania, Suedia, Polonia, Austria, Franța, Turcia, Belgia, Rusia, Italia și Finlanda.<br/><br/><br/>  </p>
    </article>
  </body>
</html>