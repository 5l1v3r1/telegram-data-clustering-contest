<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf-%ce%b5%ce%bb%ce%bb%ce%b7%ce%bd%ce%b9%ce%ba%cf%8c%cf%82-%cf%84%ce%bf%cf%85%cf%81%ce%b9%cf%83%ce%bc%cf%8c%cf%82-%ce%ad%cf%83%cf%80%ce%b1%cf%83%ce%b5-%cf%84%ce%bf-%cf%86%cf%81%ce%ac%ce%b3%ce%bc.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T08:38:56+00:00"/>
    <meta property="og:title" content="Ο ελληνικός τουρισμός έσπασε το φράγμα των 16 δισ. ευρώ στα έσοδα εννιαμήνου"/>
    <meta property="og:description" content="H πτώχευση της Thomas Cook μπορεί να αποτέλεσε τεράστιο πλήγμα στην ευρωπαϊκή βιομηχανία τουρισμού για το μήνα Σεπτέμβριο, με το ξαφνικό λουκέτο που ανακοινώθηκε, ωστόσο ο ελληνικός τουρισμός αποδεικνύεται ότι άντεξε στους μεγάλους κραδασμούς και ήδη από το εννιάμηνο έχει φθάσει τις εισπράξεις της περυσινής χρονιάς."/>
  </head>
  <body>
    <article>
      <h1>Ο ελληνικός τουρισμός έσπασε το φράγμα των 16 δισ. ευρώ στα έσοδα εννιαμήνου</h1>
      <address>
        <time datetime="2019-11-21T08:38:56+00:00">21 Nov 2019, 08:38</time>
      </address>
      <p>
        <b>H πτώχευση της Thomas Cook μπορεί να αποτέλεσε τεράστιο πλήγμα στην ευρωπαϊκή βιομηχανία τουρισμού για το μήνα Σεπτέμβριο, με το ξαφνικό λουκέτο που ανακοινώθηκε, ωστόσο ο ελληνικός τουρισμός αποδεικνύεται ότι άντεξε στους μεγάλους κραδασμούς και ήδη από το εννιάμηνο έχει φθάσει τις εισπράξεις της περυσινής χρονιάς.</b>
      </p>
      <p>Τα στοιχεία όπως προκύπτουν από το ισοζύγιο πληρωμών της Τράπεζας της Ελλάδος αναφέρουν ότι για την περίοδο Ιανουαρίου – Σεπτεμβρίου 2019, οι ταξιδιωτικές εισπράξεις διαμορφώθηκαν στα 16,088 δισ. ευρώ, στα ίδια επίπεδα – και μάλιστα οριακά …ψηλότερα με 2 εκατ. ευρώ- με το σύνολο των εισπράξεων του 2018. Και πράγματι, πέρυσι το σύνολο των τουριστικών εισπράξεων με βάση τα οριστικά στοιχεία της ΤτΕ ανήλθαν στα 16,086 δισ. ευρώ, παρουσιάζοντας αύξηση κατά 10% σε σύγκριση με το 2017. Για την περίοδο Ιανουαρίου- Σεπτεμβρίου του 2019 η αύξηση των εσόδων τοποθετείται στο 14% σε σχέση με τα 14,1 δισ. ευρώ του εννιαμήνου του 2018, ενώ την αντίστοιχη περίοδο του 2017 τα έσοδα ήταν στα 13 δισ. ευρώ. Επισημαίνεται εδώ ότι φέτος στο εννιάμηνο καταγράφεται αύξηση της Μέσης Δαπάνης δεδομένου ότι η άνοδος των αφίξεων ήταν στο 3,8%.<br/>Μόνο για το μήνα Σεπτέμβριο οι εισπράξεις από ταξιδιωτικές υπηρεσίες αυξήθηκαν κατά 16% στα 2,85 δισ. ευρώ (από τα 2,4 δισ. ευρώ του περυσινού Σεπτεμβρίου) και οι αφίξεις μη κατοίκων ταξιδιωτών αυξήθηκαν κατά 5% σε σχέση με το Σεπτέμβριο του 2018.</p>
      <p>Τα νούμερα της ΤτΕ, σε συνδυασμό και με τις καλύτερες του αναμενομένου, κατά τις πληροφορίες, επιδόσεις του Οκτωβρίου φαίνεται ότι επαναφέρουν την εκτίμηση του περασμένου καλοκαιριού, πρό της Τhomas Cook, για έσοδα άνω των 16,5 δισ. ευρώ για το 2019. Εκτιμήσεις επί τα βελτίω γίνονται πλέον και από το υπουργείο Τουρισμού, με τον υπουργό κ. Χάρη Θεοχάρη να δηλώνει από την Ουάσιγκτον όπου βρέθηκε για το συνέδριο «Νοτιοανατολική Ευρώπη &amp; Ανατολική Μεσόγειος: Νέες στρατηγικές, Νέες Προοπτικές» ότι το 2019 θα είναι μια χρονιά που θα καταρριφθούν τα προηγούμενα ρεκόρ.</p>
      <p>«Ως υπεύθυνοι χάραξης πολιτικής, θεωρούμε τον τουρισμό έναν στρατηγικό τομέα που μπορεί να προσελκύσει μακροπρόθεσμα ξένες επενδύσεις, να τονώσει την απασχόληση και να προωθήσει την περιφερειακή ανάπτυξη της χώρας», είπε ο κ. Θεοχάρης, υπογραμμίζοντας ότι για την κυβέρνηση ο συγκεκριμένος τομέας βρίσκεται στο επίκεντρο της ανάπτυξης, της καινοτομίας και της εξωστρέφειας.</p>
      <p>Εστιάζοντας στις επενδύσεις ο υπουργός Τουρισμού επεσήμανε ότι  «οι εντυπωσιακές τουριστικές επιδόσεις δεν αφήνουν αδιάφορους τους εγχώριους και τους ξένους επενδυτές. Μεγάλες αλυσίδες και ξενοδοχειακές εταιρείες εισέρχονται δυναμικά στην ελληνική αγορά, βλέποντας τις εξαιρετικές προοπτικές της. Τα τελευταία δύο χρόνια, έχουν επενδυθεί συνολικά 3,8 δισ. ευρώ στην ανάπτυξη και στην ανακαίνιση ξενοδοχείων, με το 41,3% των συνολικών δαπανών να αφορά ξενοδοχεία 4 και 5 αστέρων».</p>
    </article>
  </body>
</html>