<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685647/epeisodia-sti-geniki-synelefsi-tou-panteiou-xylo-bougelo-kai-apei"/>
    <meta property="og:site_name" content="enikos.gr"/>
    <meta property="article:published_time" content="2019-11-21T08:33:00+00:00"/>
    <meta property="og:title" content="Επεισόδια στη Γενική Συνέλευση του Παντείου: Ξύλο, μπουγέλο και απειλές από κρανοφόρους - Τι καταγγέλλουν φοιτητές - ΒΙΝΤΕΟ"/>
    <meta property="og:description" content="Μετά τα γεγονότα στη Γενική Συνέλευση της ΑΣΟΕΕ, επίθεση σημειώθηκε την Τετάρτη..."/>
  </head>
  <body>
    <article>
      <h1>Επεισόδια στη Γενική Συνέλευση του Παντείου: Ξύλο, μπουγέλο και απειλές από κρανοφόρους - Τι καταγγέλλουν φοιτητές - ΒΙΝΤΕΟ</h1>
      <address>
        <time datetime="2019-11-21T08:33:00+00:00">21 Nov 2019, 08:33</time>
      </address>
      <p>Μετά τα γεγονότα στη Γενική Συνέλευση της <a href="http://www.enikos.gr/society/685582/epeisodia-sti-geniki-synelefsi-ton-foititon-tis-asoee-video">ΑΣΟΕΕ,</a> επίθεση σημειώθηκε την Τετάρτη κατά τη διάρκεια της γενικής συνέλευσης στο Πάντειο Πανεπιστήμιο εις βάρος φοιτητών όπως καταγγέλλουν δύο φοιτητές και μία φοιτήτρια.</p>
      <p>Ο Φοιτητής Π.Κ. του Τμήματος Κοινωνιολογίας περιγράφει στα «Φοιτητικά Νέα» το περιστατικό όπως το βίωσε στιγμή προς στιγμή: «Λίγο πριν τη στιγμή της επίθεσης στεκόμουν ακριβώς δίπλα στο παιδί το οποίο υπέστη την επίθεση. Σε εκείνο το σημείο υπήρξε μια μεγάλη άτοπη διαφωνία δύο παρατάξεων για ευρύτερα ζητήματα όπως η κηδεία του Φιντέλ Κάστρο. Σε κάποια στιγμή ο συντονιστής λέει να σταματήσουν και να σηκωθεί η επόμενη παράταξη που έτυχε να είναι η ΔΑΠ. Τότε άτομα με κράνη και αντικείμενα στο χέρι (σαν κοντάρια μου φανήκανε) περνάνε ακριβώς από μπροστά μου και αρχίζουν να χτυπούν το παιδί στο κεφάλι. Αυτό γρήγορα αλλάζει κατεύθυνση έτσι ώστε να γλιτώσει και περνάνε πάλι από μπροστά μου. Σε αυτό το σημείο εγώ και άλλα δύο παιδιά προσπαθούμε να τους συγκρατήσουμε αλλά μας σπρώχνουν και εγώ χτυπάω με την πλάτη μου στον τοίχο, ευτυχώς όμως δεν έπαθα κάτι. Έξω συνεχίζει ο ξυλοδαρμός και το παιδί καταφέρνει να φύγει. Σε αυτό το σημείο λέω πως πρέπει να φύγουν τώρα οι υπεύθυνοι της επίθεσης και συμβαίνουν τα εξής». Και συνεχίζει: «Δύο αναρχικοί χωρίς κράνη με απειλούν με παρόμοια κατάληξη και πως αυτή θα κάνουν ό,τι γουστάρουν. Η υπεύθυνη των ΕΑΑΚ μου λέει, γιατί να σταματήσουμε τη συνέλευση ξέρεις άμα το παιδί έβγαλε αίμα; Μετά τις απειλές οι αναρχικοί φάνηκαν πιο πρόθυμοι να κάνουν διάλογο καθώς τους μίλησα ήρεμα και μου εξήγησαν τη λογική τους. Επειδή στα Εξαρχείων η κυβέρνηση με την αστυνομία χτυπάει τους δικούς τους, εδώ χτυπάνε τους φοιτητές της».</p>
      <p>Άλλος φοιτητής σημειώνει: «Συγκεκριμένα μια φοιτήτρια κατά τη διάρκεια της γενικής συνέλευσης των φοιτητών του Παντείου ανέβηκε να μιλήσει, άγνωστοι εισέβαλαν στην αίθουσα, τη μπουγέλωσαν και την ανάγκασαν να κατέβει. Ακολούθησε κυνηγητό της ίδιας και άλλων φοιτητών που τη προστάτευαν έξω από την αίθουσα. Εκεί και την ίδια και άλλους συμφοιτητές τους χτύπησαν και τους έριξαν κάτω. Ακολούθησε αναστάτωση. Η συνέλευση τελικά συνεχίστηκε με απουσία πολλών φοιτητών. Ο σύλλογος με ψήφισμα που κατατέθηκε καταδίκασε σύσσωμος το περιστατικό».</p>
      <p>Φοιτήτρια επίσης του Παντείου παρούσα στη Γ.Σ. δηλώνει: «Στη σχολή μου, στο Πάντειο, έγινε η τέταρτη γενική συνέλευση για να αποφασιστεί εάν οι φοιτητές θέλουν κατάληψη ή όχι. Όπως και όλα τα υπόλοιπα σχήματα, έτσι και η ΔΑΠ, όταν ήρθε η σειρά της να παρουσιάσει το πλαίσιο της, έστειλε στο βήμα την αντιπρόσωπο της. Η φοιτήτρια όντως τόλμησε να σηκωθεί στο βήμα για να παρουσιάσει το πλαίσιο της παράταξης της, όπως ακριβώς έκαναν πριν από εκείνη και όλες οι υπόλοιπες παρατάξεις. Μόνο που στην συνέχεια, για κακή της τύχη της, την μπουγελώσαν. Έκανε να φύγει η δύσμοιρη, και αυτή και οι ομοϊδεάτες της, και "κάποιοι" με κράνη τους κυνήγησαν. Μάλιστα, κάποιον από αυτούς, τον έριξαν κάτω και άρχισαν να τον κλοτσάνε. Γύρω στα 500 άτομα αυτομάτως πανικοβλήθηκαν (μην φάνε καμία αδέσποτη) και εκκένωσαν το αμφιθέατρο μέσα σε λίγα λεπτά. Το παιδί αυτό τώρα νοσηλεύεται στο νοσοκομείο». Και καταλήγει: Πολλοί φίλοι, γνωστοί, συμφοιτητές, άγνωστα παιδιά, που πιάσαμε κουβέντα στη σχολή για τα τρέχοντα, μου έδωσαν να καταλάβω τις τελευταίες μέρες, πόσο πολύ φοβούνται να ανέβουν στο βήμα, να πάρουν το λόγο, να γράψουν κάτι στο Facebook, να ανοίξουν το στόμα τους και να μοιραστούν απόψεις και ιδέες».</p>
      <p>Δείτε το βίντεο:</p>
      <figure>
        <iframe src="https://www.youtube.com/embed/JLVtWSabDzo" width="640" height="360" data-service="Youtube" scrolling="no"/>
      </figure>
      <p>Πηγή πληροφοριών, φωτό και βίντεο: foitiikanea.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/685582/epeisodia-sti-geniki-synelefsi-ton-foititon-tis-asoee-video%0A%20%20%20%20%0A"/>
        <a href="http://www.enikos.gr/society/685485/synelefsi-foititon-stin-asoee-gia-ti-stasi-tous-meta-tin-epicheir%0A%20%20%20%20%0A"/>
        <a href="http://www.enikos.gr/society/685257/analipsi-efthynis-gia-tis-epitheseis-sta-grafeia-tis-nd-kai-ta-el%0A%20%20%20%20%0A"/>
        <a href="http://www.enikos.gr/society/685063/photografies-ntokoumento-apo-tin-epithesi-me-machairi-se-astynomi%0A%20%20%20%20%0A"/>
        <a href="http://www.enikos.gr/society/685009/epithesi-me-molotof-stin-trochaia-agias-paraskevis%0A%20%20%20%20%0A"/>
        <a href="http://www.enikos.gr/society/684884/epithesi-tou-rouvikona-me-bogies-sto-dimarcheio-vyrona-tora%0A%20%20%20%20%0A"/>
        <a href="http://www.enikos.gr/society/684604/kyprioi-foitites-diadilosan-sti-thessaloniki-gia-ta-36-chronia-ap%0A%20%20%20%20%0A"/>
        <a href="http://www.enikos.gr/society/684525/neo-peristatiko-me-pitmpoul-epitethike-se-11chroni-sto-dimotiko-s%0A%20%20%20%20%0A"/>
        <a href="http://www.enikos.gr/society/684422/pateras-tou-9chronou-pou-dechthike-agria-epithesi-apo-skylia-ena-%0A%20%20%20%20%0A"/>
      </related>
    </article>
  </body>
</html>