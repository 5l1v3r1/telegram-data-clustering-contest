<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/nankov-4-varianta-za-izhod-ot-situaciiata-v-pernik-6102365"/>
    <meta property="og:site_name" content="Vesti"/>
    <meta property="article:published_time" content="2019-11-21T08:48:00+00:00"/>
    <meta property="og:title" content="Прокуратурата се намеси във водната криза в Перник"/>
    <meta property="og:description" content="Максимално е ограничено ползването на вода за други цели освен за питейни нужди, съобщи в парламента министър Нено Димов"/>
  </head>
  <body>
    <article>
      <h1>Прокуратурата се намеси във водната криза в Перник</h1>
      <h2>Максимално е ограничено ползването на вода за други цели освен за питейни нужди, съобщи в парламента министър Нено Димов</h2>
      <address><time datetime="2019-11-21T08:48:00+00:00">21 Nov 2019, 08:48</time> by <a rel="author">Николай Киров</a></address>
      <p>В рамките на настоящия програмен период по Оперативна програма „Околна среда“ ще бъдат рехабилитарани ВиК мрежите на Перник и Радомир. Има изготвен проект и е сключен договор за финансиране с Управляващия орган на ОПОС. Инвестицията е над 100 млн.лв., като бенефициент по проекта е ВиК – Перник.</p>
      <p>Това обясни в парламента днес заместник – министърът на регионалното развитие и благоустройството Николай Нанков.</p>
      <p>И добави, че в предишния програмен период по Оперативна програма „Околна среда“ 2007 – 2013 община Перник е пропуснала възможността да кандидатства за европейско финансиране за рехабилитация на ВиК мрежата си, съобщиха от МРРБ.</p>
      <p><b>Според ВиК инженери при сегашният график на водния режим,</b> при който се спира водата два пъти в денонощието, ще се влоши технико – експлоатационното състояние на мрежата и ще зачестят авариите.</p>
      <p>В парламента заместник – регионалният министър още веднъж очерта основните проблеми, довели до кризисната ситуация с водоснабдяването в Перник, а именно – засушаването през годината, в резултат на което е намаляло нивото на водата в яз. „Студена“ 4 пъти спрямо същия период на миналата година и 3 пъти спрямо 2016 г.</p>
      <p><b>Другият проблем </b>е старата и амортизирана ВиК мрежа в общината, заради която загубата на вода в града достига 76%, а в някои селища и до 90 на сто.</p>
      <p>
        <b>В момента се работи по четири варианта за изход от ситуацията в Перник.</b>
      </p>
      <p>Единият е яз. „Студена“ да бъде свързан с язовир „Долна Диканя“. Следващата седмица ще бъдат готови вторите проби на водата от там. За да се реализира тази идея ще са необходими 12 млн.лв. за водопровод и помпена станция.</p>
      <p>Обследвани са и местните водоизточници, които до сега са били замразени, но дебитът в тях е много нисък, което също не е алтернатива за водоснабдяването на общината.</p>
      <p><b>Разглежда се и възможността</b> „Владайският канал“ да се свърже до месец и половина с язовир „Студена“. Дебитът му е 15 литра в секунда, но при пълноводие се увеличава в пъти.</p>
      <p>
        <b>По-рано днес</b>
      </p>
      <p>Окръжната прокуратура в Перник започна проверка във връзка с водната криза и въведения режим на водата. Чрез Върховна административна прокуратура е изискана информация от МОСВ и МРРБ, за да се установят причините и евентуално виновните за проблемите с водоснабдяването лица.</p>
      <p>Проверка извършва и Районната прокуратура в Перник. Проверяват действията или бездействието на ВиК-Перник и местната администрация, съобразно задълженията им по Закона за водите, предаде БНР.</p>
      <p>
        <b>
          <a href="https://www.vesti.bg/bulgaria/prezidentyt-iska-byrzo-reshavane-na-vodnata-kriza-v-pernik-6102353">Президентът иска бързо решаване на водната криза в Перник</a>
        </b>
      </p>
      <p>Двете отделни проверки се налагат с оглед големия обем работа и информация, която следва да се събере и анализира, съобщиха от прокуратурата.</p>
      <p>Междувременно министърът на околната среда и водите Нено Димов беше изслушан в Народното събрание по темата с водния режим.</p>
      <p>
        <b>„С реализацията на проект за водна инфраструктура в Перник ще се намалят загубите на вода с 2,8 млн. куб. метра”, заяви Димов.</b>
      </p>
      <p>„През 2018-2019 г. язовир „Студена” не е работил на енергиен режим. Той е преработвал само количества, които са предоставяни само за питейно-битово водоснабдяване. Месечно в графика за използване на водите от язовирите единственият язовир е „Студена”, за който са поставят условия за осигуряване на минимален допустим поток от реката само след осигуряване на водата за питейно-битово водоснабдяване”, посочи министърът и обясни, че максимално е ограничено ползването на вода за други цели.</p>
      <p>Той допълни, че през август тази година между МОСВ и ВиК-Перник е подписан договор за изграждане на водна инфраструктура.</p>
      <p>
        <b>
          <a href="https://www.vesti.bg/bulgaria/uvolniha-direktora-na-vik-pernik-6102350">Уволниха директора на ВиК-Перник</a>
        </b>
      </p>
      <p>„С изменението не месечния график е преустановено подаването на вода в язовирите за промишлено снабдяване”, посочи още министърът.</p>
      <p>„Чакаме в понеделник да излязат от „Софийска вода”, обяви пък зам.-министърът на регионалното развитие и благоустройството Николай Нанков.</p>
      <p><b>„Този източник, който кметът предложи, трудно ще бъде въведен в експлоатация и реализиран”, </b>подчерта Нанков за язовир „Долна Диканя”.</p>
      <p>„Разбрах вчера от медиите не само в Община Перник, а и в други райони в момента има нарушен режим”, каза зам.-министърът и допълни, че язовир „Студена” е държавна собственост „с предоставени права за управление на областния управител на област Перник”.</p>
      <p><b>Към момента нарушено водоснабдяване има в 17 области на страната, 40 общини, 12 града, 160 села. </b>Общият брой на засегнатото население понастоящем от водния режим е 315 хиляди души, съобщи заместник-министърът на регионалното развитие и благоустройството Николай Нанков в Народното събрание.</p>
      <p>„Сред по-големите градове, засегнати от водния режим, той посочи Ловеч, Тетевен, Плевен, Перник, Добрич, Котел и Омуртаг. Пред нас стоят две предизвикателства. Първото е в максимална степен да усвояване европейските фондове и да намираме по-социално щадящи механизми ефективно да разходваме публичен ресурс в рехабилитация на ВиК мрежата, която в повечето случай е изграждана преди 50-60 години”, посочи заместник-министър Нанков.</p>
      <p>„Без изграждане на нови язовири и рехабилитация на съществуващите язовирни стени, България, за съжаление, в дългосрочен план е изправена пред сериозна криза, свързана с нормалното осигуряване на питейно водоснабдяване за голяма част от населението”.</p>
      <p>Междувременно стана ясно, че веднъж на 48 часа от 18.00 ч. до 05.00 ч. ще получават вода жителите на пернишките села Мещица и Витановци. Мярката се налага заради намаленото количество вода в резервоар „Радина чешма” и влиза в сила от днес, съобщиха от ВиК-Перник.</p>
      <p>
        <b>Коментар по темата направи и лидерът на БСП Корнелия Нинова.</b>
      </p>
      <p>„Шокирани сме от факта, че заместник-министър от трибуната на парламента каза, че е разбрал от медиите, че освен в Перник, и в други градове има режим на водата. Това изречение казва всичко и потвърждава вчерашните ни думи за безхаберието и безсилието ви – министри четат от медиите къде има проблем с водата. Второто ви признание, което казва всичко - областният управител на Перник от ГЕРБ чак вчера, според зам.-министъра, била разбрала, че има правомощия и задължения по отношение на водоснабдяването в Перник. И това казва всичко – какви хора назначавате, знаете ли какво правят там и какви са им правомощията. Сами си го признахте в лицето на зам.-министъра”, заяви Нинова.</p>
      <p>„Помните ли, когато преливаха язовири и заливаха Варна, Мизия – какво отговори министър от правителството? Свиквайте, уважаеми българи - в глобални климатични промени, оттук нататък ще е така, язовирите ще преливат и ще ви давят. Сега е обратно – няма вода в язовирите, а причината е същата. Свиквайте, уважаеми българи, че ще носите легени години наред, защото има климатични промени и засушаване. Не можете докрай да се оправдавате с това, защото вие сам казвате една от основните причини – 75% от водата се губи. Изтича, защото няма подменена и рехабилитирана водопреносна мрежа. Чия е отговорността? На правителствата на Бойко Борисов през последните 10 години”, обяви Нинова.</p>
      <p>
        <b>
          <i>Следете ни навсякъде и по всяко време с мобилното приложение на Vesti.bg. Можете да го изтеглите от <a href="https://play.google.com/store/apps/details?id=bg.vesti">Google Play </a>и <a href="https://itunes.apple.com/mk/app/vesti-bg/id495932400">AppStore</a>.</i>
        </b>
      </p>
      <p><b><i>За още любопитни новини от Vesti.bg последвайте страницата ни в <a href="https://www.instagram.com/vesti.bg_/">Instagram</a>.</i></b>      </p>
      <related>
        <h4>По темата</h4>
        <a href="https://www.vesti.bg/bulgaria/pernichani-shturmuvaha-sgradata-na-vik-6102300"/>
        <a href="https://www.vesti.bg/bulgaria/stotici-avarii-v-pernik-niakoi-imat-voda-24-chasa-6102296"/>
        <a href="https://www.vesti.bg/bulgaria/avramova-iska-vodniiat-rezhim-v-pernik-da-zapochva-voda-shte-ima-7-chasa-6102148"/>
      </related>
    </article>
  </body>
</html>