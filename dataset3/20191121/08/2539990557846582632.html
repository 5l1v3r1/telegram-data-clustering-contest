<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2407422,Lubie-bo-polskie-Dzis-poznamy-laureatow-nagrod-Polskiego-Radia"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T08:12:00+00:00"/>
    <meta property="og:title" content="&quot;Lubię, bo polskie&quot;. Dziś poznamy laureatów nagród Polskiego Radia"/>
    <meta property="og:description" content="Wieczorem nastąpi ogłoszenie wyników konkursu Polskiego Radia &quot;Lubię, bo polskie&quot; i wręczenie nagród gospodarczych dla jego zwycięzców. Uroczysta gala podsumowująca trzecią edycję konkursu rozpocznie się o godzinie 19.00 w Muzycznym Studiu Polskiego Radia im. Agnieszki Osieckiej w Warszawie."/>
  </head>
  <body>
    <article>
      <h1>"Lubię, bo polskie". Dziś poznamy laureatów nagród Polskiego Radia</h1>
      <address>
        <time datetime="2019-11-21T08:12:00+00:00">21 Nov 2019, 08:12</time>
      </address>
      <p>
        <b>Wieczorem nastąpi ogłoszenie wyników konkursu Polskiego Radia "Lubię, bo polskie" i wręczenie nagród gospodarczych dla jego zwycięzców. Uroczysta gala podsumowująca trzecią edycję konkursu rozpocznie się o godzinie 19.00 w Muzycznym Studiu Polskiego Radia im. Agnieszki Osieckiej w Warszawie.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/0f04a337-f3f3-453b-8446-7371ec44fea8.mp3"/>
          </figure>
          <p>Gala rozdania nagród gospodarczych Polskiego Radia - relacja Dawida Grygorcewicza (IAR)</p>
        </li>
      </ul>
      <ul>
        <li>
          <b>Dziś gala finałowa konkursu "Lubię, bo polskie"</b>
        </li>
        <li>
          <b>Kategorii jest 5, nagrody otrzymają wyróżniające się firmy</b>
        </li>
      </ul>
      <p>Siedmioosobowa kapituła przyznaje nagrody w pięciu kategoriach: Najlepszy Polski Produkt Ekologiczny, Najlepsza Polska Usługa, Najlepszy Polski Produkt Eksportowy, Produkt Innowacyjny i Polska Marka.</p>
      <p>
        <b>&gt;&gt; <a href="http://www.lubiebopolskie.polskieradio.pl/">Serwis specjalny nagród "Lubię, bo polskie" - sprawdź</a> &lt;&lt;&lt;</b>
      </p>
      <p>Przewodniczący kapituły, prezes Polskiej Agencji Prasowej, Wojciech Surmacz wyjaśnił na antenie radiowej Trójki, że inicjatywa ma promować polskie towary i usługi. Do poszczególnych kategorii zostały nominowane trzy produkty lub przedsiębiorstwa. Zwycięzcy otrzymają dyplomy i statuetki. Wojciech Surmacz przyznał, że proces selekcji kandydatów nie był prosty, ale kapitule pomogły nowe technologie.</p>
      <p>- Za każdym razem jest to potężne wyzwanie, aby wyłonić kandydujących. W tym roku używaliśmy trochę narzędzi Polskiej Agencji Prasowej. Mamy dosyć zaawansowane systemy monitoringowe i tam zarzuciliśmy nasze sieci - mówił.</p>
      <p>- Wyławialiśmy perełki, o których naprawdę niewielu z nas wie, że istnieją - dodał Wojciech Surmacz.</p>
      <related>
        <a href="https://www.polskieradio24.pl/42/259/Artykul/2226736,Debata-gospodarczy-patriotyzm-filarem-naszej-gospodarki"/>
      </related>
      <p>
        <b>Nagrody a misja Polskiego Radia</b>
      </p>
      <p>Członek kapituły, prezes Instytutu Jagiellońskiego Marcin Roszkowski uważa, że konkurs "Lubię, bo polskie" organizowany przez Polskie Radio wpisuje się w misję mediów publicznych, ponieważ wspiera polskie przedsiębiorstwa i ich produkty. „Polskie firmy zatrudniają polskich pracowników, choć nie tylko, ale płacą podatki w naszym kraju i inwestują tutaj. Rozwijają naszą społeczność poprzez budowę gospodarki. Z tego ruchu bierze się też część dobrobytu każdego z nas” - powiedział Marcin Roszkowski.</p>
      <p>W skład kapituły nagrody "Lubię, bo polskie" wchodzą również prezes Polskiego Radia Andrzej Rogoyski, prezydent Centrum im. Adama Smitha Andrzej Sadowski, adiunkt w Kolegium Ekonomiczno-Społecznym Szkoły Głównej Handlowej dr Artur Bartoszewski, prezes Związku Przedsiębiorców i Pracodawców Cezary Kaźmierczak oraz doradca gospodarczy Sławomir Horbaczewski.</p>
      <p>
        <b>Gospodarczy patriotyzm przede wszystkim</b>
      </p>
      <p>Celem organizowanego rankingu "Lubię, bo polskie" jest promowanie polskich produktów i usług, a także wspieranie rodzimych przedsiębiorców, którzy są kołem zamachowym polskiej gospodarki. Ponadto edukowanie słuchaczy Polskiego Radia, w jaki sposób zakup produktów i korzystanie z usług polskich przedsiębiorców wpływa na koniunkturę naszej gospodarki oraz jakie wymierne korzyści ma dla społeczeństwa.</p>
      <p>Galę poprowadzi gospodarz audycji "Bardzo Ważny Projekt", dziennikarz radiowej Trójki Patrycjusz Wyżga oraz dziennikarka radiowej Jedynki Marta Januszewska. Uroczystość uświetni występ Doroty Miśkiewicz i Marka Napiórkowskiego. Wydarzenie będzie transmitowane na antenie Polskiego Radia 24.</p>
      <p>PolskieRadio24.pl, IAR, md</p>
      <related>
        <a href="https://www.polskieradio.pl/42/3146/Artykul/2222860,Ranking-Polskiego-Radia-Lubie-bo-Polskie-%E2%88%92-podsumowany"/>
      </related>
      <related>
        <a href="https://www.polskieradio.pl/42/259/Artykul/2222919,Nagrody-Polskiego-Radia-przyznane-Laureaci-maja-glos"/>
      </related>
    </article>
  </body>
</html>