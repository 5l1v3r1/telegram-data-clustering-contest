<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sport/csapat/fodor-rajmund-gyerekei-neveleseben-is-fontosnak-tartja-a-sportra-buzditast/7pd18c3"/>
    <meta property="og:site_name" content="Blikk.hu"/>
    <meta property="article:published_time" content="2019-11-21T08:25:40+00:00"/>
    <meta property="og:title" content="Az apja nyomdokaiba léphet Fodor Rajmund kisfia: ekkor szeretett bele ő is a vízilabdába"/>
    <meta property="og:description" content="A gyerekekbe tovább öröklődött a küzdőszellem és a sport iránti szeretet: Fodor Rajmund családja minden alkalmat megragad a sportolásra. Még az is lehet, hogy a fia a nyomdokaiba lép majd."/>
  </head>
  <body>
    <article>
      <h1>Az apja nyomdokaiba léphet Fodor Rajmund kisfia: ekkor szeretett bele ő is a vízilabdába</h1>
      <address><time datetime="2019-11-21T08:25:40+00:00">21 Nov 2019, 08:25</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>A gyerekekbe tovább öröklődött a küzdőszellem és a sport iránti szeretet: Fodor Rajmund családja minden alkalmat megragad a sportolásra. Még az is lehet, hogy a fia a nyomdokaiba lép majd.</b>
        </i>
      </p>
      <p>Fodor Rajmund szerint az ország tele van tehetséges fiatal sportolókkal, akiket igyekszik támogatni, hogy sikeresé válhasson a jövő sportgenerációja. Ennek mintájára apai szerepében is fontosnak tartja, hogy a gyerekeit is megtanítsa a sport szeretetére.</p>
      <p>(<a href="https://www.blikk.hu/legfrissebb">A legfrissebb hírek itt</a>) </p>
      <p>A vízilabdázó ugyanis azt vallja, a sportnak nagyon erős nevelő ereje van, ráadásul jótékony hatással van a fiatalokra, amit a jövőben kamatoztathatnak majd. Úgy tűnik, két gyerekét nem is kell annyira noszogatni, ha mozgásról van szó, mert már mindketten jelentős eredményeket értek el a saját sportágukban.</p>
      <p><i>„A sportnak olyan nevelő hatása van, amelynek minden gyermek hasznát veszi az élete során. Én is ezért szorgalmaztam a feleségemmel, hogy a gyermekeink a tanulás mellett kezdjenek el rendszeresen mozogni. Nadin junior kéziszer-válogatott ritmikus sportgimnasztikában, kijutott a bakui Eb-re, majd a moszkvai vb-re, ahol csapatával hatalmas eredményt értek el: hatodikként zártak. Damien többféle sportágat is kipróbált, és mindenhol megmutatkozott, hogy remek mozgása és koncentrációs képessége van. Most a vízilabda érdekli igazán, és igen tehetséges is benne, nagy jövő áll előtte. A 2017-es masters-vb-n látott a mérkőzésen a társaimmal, és annyira magával ragadta a hangulat, hogy azóta ő is elkezdett játszani. Nekünk pedig szülőként kötelességünk mindkettejüket támogatni, még ha ez olykor áldozatokkal is jár”</i> – árulta el Fodor Rajmund <a href="https://www.lokal.hu/2019-11-fodor-rajmund-az-orszag-a-tehetsegeink-mogott-all/">a Lokálnak.</a></p>
    </article>
  </body>
</html>