<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/na-tozi-den/dnes-e-vlcha-bogoroditsa-eto-koy-cherpi-i-za-kakvo-se-gadae_news710472.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-21T08:05:00+00:00"/>
    <meta property="og:title" content="Днес е Вълча Богородица! Ето кой черпи и за какво се гадае"/>
    <meta property="og:description" content="21 ноември е обявен за ден на християнското семейство"/>
  </head>
  <body>
    <article>
      <h1>Днес е Вълча Богородица! Ето кой черпи и за какво се гадае</h1>
      <h2>21 ноември е обявен за ден на християнското семейство</h2>
      <address>
        <time datetime="2019-11-21T08:05:00+00:00">21 Nov 2019, 08:05</time>
      </address>
      <p>https://blitz.bg/na-tozi-den/dnes-e-vlcha-bogoroditsa-eto-koy-cherpi-i-za-kakvo-se-gadae_news710472.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574270454-vee.jpg"/>
      </figure>
      <p><b>21 ноември, денят, който Църквата празнува като въведение Богородично е обявен и за ден на християнското семейство. В този ден малката Мария била заведена в църква, за да служи, още както било обещано преди да се роди.</b><br/> <br/>Препоръчва се вярващите да се изповядат предния ден.<br/> <br/><b>Историята на празника е следната:</b><br/>Според Светото писание на този ден родителите на тригодишната Мария я завели в Иерусалимския храм и отдали в служение Богу. Йоаким, Ана и малката им дъщеря били съпътствани по пътя от своите роднини и приятели - млади девойки със свещи в ръце вървящи пред светата Отроковица, а след тях родителите водещи Девата до Йерусалимския храм.<br/> <br/>Първосвещениците и служителите в храма ги посрещнали с пеене на свещени химни. Дева Мария e поставена на първото стъпало пред храмовия вход и за почуда на всички присъстващи, неподдържана от никого, тя се изкачила свободно по 15-те стъпала и се спряла на най-горното.<br/> <br/>Първосвещеник Захария въвел пречистата Отроковица в Светая Святих, където влизал веднъж в годината само първосвещеникът. Праведните родители принесли дарове и жертви на Бога и след това, като получили благословение от свещениците, се върнали с роднините си в Назарет.<br/> <br/>Дева Мария живеела при храма. Там в отделни помещения живеели млади девойки, посветени Богу, също така и вдовици, които служели в храма, подобно на пророчица Ана (Лука 2:36-38). Тук живеели също странници и пришълци. Към тях се присъединила и св. Ана, майка на св. Богородица, която овдовяла скоро след въвеждане на пречистата Дева в храма. Но тя живяла кратко време със своята Дъщеря. Скоро след мъжа си и тя починала.<br/> <br/>Дева се възпитавала под надзора на по-възрастните благочестиви девойки, познаващи Светото Писание. Тя усърдно се трудела, непрестанно се молела. По такъв начин тя се готвела за своето високо назначение. Църквата я нарича "прекрасна зора", от която изгряло Слънцето на правдата.<br/> <br/>Когато пречистата Дева стигнала до възраст, на която девиците, които се възпитавали при храма, обикновено се връщали в света и се омъжвали, свещениците поискали тя да постъпи по същия начин. Но Maрия им открила своето желание - да посвети себе си Богу и да не встъпва в брак. Тогава те, по внушение от Св. Дух, я сгодили за престарелия Йосиф, роднина на нейните родители. Той станал покровител на Мария и уважавал обета, който тя дала пред Бога.<br/> <br/><b>21 ноември е приет и за Ден на християнското семейство.</b><br/> <br/>Най-ранното известие за честването на празника е от края на 1-ви век.<br/>В този ден цялото семейство се събира. Приготвят се много лакомства за децата.<br/> <br/>Семейното ходене на църква днес символизира влизането на тригодишната Мария в храма и напомня на бащи и майки за духовните им задължения към децата. На този ден родителите или учителите водят децата в църквата. Представени на бога, те ще растат благочестиво в послушание към родителите си и чистота на нравите.<br/> <br/>“Значението на това посвещение е да се изтъкне какво е и какво трябва да бъде християнското семейство и кои са предпоставките и условията за едно здраво семейство, за един истински християнски семеен живот. Християнското семейство е Ноев ковчег в потопа на живота.<br/> <br/>То е школа за здрави семейни добродетели – на чиста любов, съпружеска вярност, мир, трудолюбие, целомъдрие и прочее. То е домашна църква, в която се служи Богу, възнасят се молитви и се слави Божието име. Тук, в християнския дом, гори кандилото на вярата и благочестието.”<br/><i>Из “Слово за Въведение Богородично”</i><br/> <br/>В миналото този ден се е чествал в много ограничен кръг - само с родителите и ония от децата им, които не са встъпили в брак. Всички те отивали заедно в храма, за да измолят за семейството си здраве и благоволение.<br/><br/>След това в дома, събрани около огнището, на чаша вино, топла пита и вкусна гозба, чествали - освен празника Въведение Богородично - и здравата връзка помежду си. Масата оставяли неразтребена, за да дойде Богородица през нощта, да си хапне и да благослови дома.<br/> <br/>На този ден, народът ни гадае какво ще е времето през цялата следваща година. Ако е топло и слънчево - зимата ще е люта, лятото ще е сухо, а плодородието слабо. Ако вали дъжд или сняг, зимата ще е снежна, лятото - дъждовно, а реколтата - богата.<br/> <br/>Освен като ден на семейството, 21-и ноември се нарича и Вълча Богородица. Това е така, защото само Божията майка можела да влияе на дивите животни, да ги омилостивява и възпира от пагубни за човека действия.<br/> <br/><i><b>Имен ден празнуват: </b>Вълко, Вълкан, Вълкана, Вълчо, Вълчан, Въло.</i><br/> </p>
    </article>
  </body>
</html>