<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742847"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T08:45:00+00:00"/>
    <meta property="og:title" content="สั่งสอบแล้วรองผู้การยิงปืนกลางกรุง ผิดจริงฟันไม่เลี้ยง"/>
    <meta property="og:description" content="รองโฆษกตร. เผย 'ผบช.ภ.2' สั่งตั้งคณะกรรมการตรวจสอบข้อเท็จจริงหลังเหตุการณ์ 'พ.ต.อ.เกียรติศักดิ์ สระทองออย' รอง ผบก.ภ.จว.นครวรรค์ ชักปืนยิงขึ้นฟ้าในพื้นที่เมือง อ้างระงับเหตุทะเลาะวิวาท ยันหากพบทำเกินกว่าเหตุ ดำเนินการทางวินัย-อาญาตามกฎหมาย"/>
  </head>
  <body>
    <article>
      <h1>สั่งสอบแล้วรองผู้การยิงปืนกลางกรุง ผิดจริงฟันไม่เลี้ยง</h1>
      <address>
        <time datetime="2019-11-21T08:45:00+00:00">21 Nov 2019, 08:45</time>
      </address>
      <p>
        <b>รองโฆษกตร. เผย "ผบช.ภ.2" สั่งตั้งคณะกรรมการตรวจสอบข้อเท็จจริงหลังเหตุการณ์ "พ.ต.อ.เกียรติศักดิ์ สระทองออย" รอง ผบก.ภ.จว.นครวรรค์ ชักปืนยิงขึ้นฟ้าในพื้นที่เมือง อ้างระงับเหตุทะเลาะวิวาท ยันหากพบทำเกินกว่าเหตุ ดำเนินการทางวินัย-อาญาตามกฎหมาย</b>
      </p>
      <p>เมื่อวันที่ 21 พ.ย. ที่สำนักงานตำรวจแห่งชาติ (ตร.) พ.ต.อ.กฤษณะ พัฒนเจริญ รองโฆษกตร. กล่าวถึงความคืบหน้ากรณี เจ้าหน้าที่ตำรวจชักปืนยิงขึ้นฟ้ากลางกรุงฯ เพื่อห้ามเหตุทะเลาะวิวาทหลังอุบัติเหตุรถชนกันว่า ขณะนี้ได้รับรายงานจาก บก.น.5 ว่า ในส่วนของคดีจราจร หลังจากเกิดเหตุพนักงานสอบสวนทำการสืบสวนสอบสวนรวบรวมพยานหลักฐาน สอบปากคำพยานที่เกี่ยวข้อง ส่งตัวคู่กรณีจากอุบัติการเฉี่ยวชนของรถยนต์นิสสันและรถจักรยานยนต์ ไปทำการรักษา พร้อมรอผลตรวจจากแพทย์มาประกอบคดี โดยจากการสืบสวนสอบสวนในเบื้องต้นของคดีจราจรสันนิษฐานว่า เกิดจากความประมาทของคู่กรณีฝ่ายรถยนต์นิสสัน และพนักงานสอบสวนจะทำการแจ้งข้อกล่าวหา ขับรถโดยประมาทเป็นเหตุให้ผู้อื่นได้รับบาดเจ็บและทรัพย์สินเสียหาย พร้อมทั้งทำการรวบรวมพยานหลักฐานที่เกี่ยวข้อง รอผลการตรวจมาประกอบคดี ดำเนินการนัดหมายคู่กรณีทำการไกล่เกลี่ยค่าสินไหมทดแทนตามขั้นตอนของกฎหมายต่อไป<br/><br/>ในส่วนของเหตุการณ์การยิงปืนขึ้นฟ้านั้น ได้รับรายงานจาก กองบัญชาการตำรวจภูธรภาค 2 ว่าได้รับรายงานเหตุจาก สน.ทุ่งมหาเมฆ ว่านายตำรวจนายดังกล่าวคือ <b>พ.ต.อ.เกียรติศักดิ์ สระทองออย รอง ผบก.ภ.จว.นครวรรค์ ปฎิบัติราชการที่กองบัญชาการตำรวจภูธรภาค 2</b> โดยขณะนี้ พล.ต.ท.มนตรี ยิ้มแย้ม ผบช.ภ.2 ได้สั่งให้มีการตั้งคณะกรรมการตรวจสอบข้อเท็จจริง โดยเฉพาะพฤติการณ์ยิงปืนขึ้นฟ้าว่าเหมาะสมหรือไม่ ซึ่งข้อเท็จจริงในเบื้องต้นทราบว่าเกิดจาการเข้าไปห้ามปรามเหตุทะเลาะวิวาทเพื่อให้ให้คู่กรณีคดีจราจรทะเลาะกันปลายปลาย ซึ่งก็คงต้องรอผลการตรวจสอบข้อเท็จจริงที่เกิดขึ้น หากพบว่าเป็นการกระทำที่เกินกว่าเหตุ ก็จะดำเนินการในทางอาญาและทางวินัยตามขั้นตอนของกฎหมายที่เกี่ยวข้องต่อไป<br/><br/>รองโฆษกตร. กล่าวอีกว่า สำหรับกรณีคดีอุบัติเหตุจราจรนั้น พนักงานสอบสวนได้รวบรวมพยานหลักฐานที่เกี่ยวข้อง รอผลตรวจจากแพทย์ ผลตรวจจากพิสูจน์หลักฐาน และดำเนินการแจ้งข้อกล่าวหาให้กับฝ่ายที่ขับรถโดยประมาท พร้อมนัดหมายคู่กรณีที่เกี่ยวข้องมาไกล่เกลี่ยชดใช้ค่าสินไหมตามขั้นตอนของกฎหมายต่อไป<br/><br/><b>ในส่วนการยิงปืนขึ้นฟ้าของ พ.ต.อ.เกียรติศักดิ์ เพื่อเข้ามาระงับเหตุไม่ให้คู่กรณีคดีจราจรทะเลาะกันจนเกิดเหตุที่ปลานปลายนั้น คงต้องให้เวลากับคณะกรรมการทำการตรวจสอบข้อเท็จจริงในเรื่องที่เกิดขึ้น หากพบว่าเป็นการกระทำที่เกินกว่าเหตุ ผู้บังคับบัญชาที่เกี่ยวข้องก็จะดำเนิการทางวินัยและอาญา ตามระเบียบกฎหมายต่อไป </b>อีกทั้ง พล.ต.อ.จักรทิพย์ ชัยจินดา ผบ.ตร. ได้กำชับให้การตรวจสอบข้อเท็จจริง กระทำไปด้วยความโปร่งใส ตรงไปตรงมา เพื่อให้เกิดความเป็นธรรมกับทุกฝ่าย หากพบว่ามีการกระทำที่เกินกว่าเหตุ หรือบกพร่อง ก็ให้ดำเนินการในทางวินัยและทางอาญาตามขั้นตอนของกฎหมายที่เกี่ยวข้อง.<br/><br/><b><i>ข่าวที่เกี่ยวข้อง<br/><br/><a href="https://www.dailynews.co.th/crime/742377">อ้างเป็นตร.กร่างกลางกรุง ยิงขู่กู้ภัยไม่ให้พาคนเจ็บส่งรพ.</a><br/><br/><a href="https://www.dailynews.co.th/crime/742429">สาวกู้ภัยเผยต้องยกมือไหว้"ตร.กร่าง"ขอพาคนเจ็บส่งรพ.</a><br/><br/><a href="https://www.dailynews.co.th/crime/742413">ทนายชี้ตร.กร่างขับเบนซ์ดำยิงปืน'อ่วม4ข้อหา'ติดคุกแน่</a></i></b><br/> </p>
    </article>
  </body>
</html>