<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%b1%ce%bd%ce%b1%ce%b4%ce%ac%cf%82-%ce%be%ce%b1%ce%bd%ce%ac-%cf%80%cf%81%cf%89%ce%b8%cf%85%cf%80%ce%bf%cf%85%cf%81%ce%b3%cf%8c%cf%82-%ce%bf-%cf%84%cf%81%ce%b9%ce%bd%cf%84%cf%8c-%cf%80%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T08:57:13+00:00"/>
    <meta property="og:title" content="Καναδάς: Ξανά πρωθυπουργός ο Τριντό, παρουσίασε το νέο υπουργικό συμβούλιο -Ισος αριθμός ανδρών και γυναικών"/>
    <meta property="og:description" content="Ο Καναδός πρωθυπουργός, Τζάστιν Τριντό, παρουσίασε το νέο του υπουργικό συμβούλιο, αναθέτοντας νέες αρμοδιότητες στην πρώην ΥΠΕΞ, Κρίστια Φρίλαντ."/>
  </head>
  <body>
    <article>
      <h1>Καναδάς: Ξανά πρωθυπουργός ο Τριντό, παρουσίασε το νέο υπουργικό συμβούλιο -Ισος αριθμός ανδρών και γυναικών</h1>
      <address>
        <time datetime="2019-11-21T08:57:13+00:00">21 Nov 2019, 08:57</time>
      </address>
      <p>
        <b>Ο Καναδός πρωθυπουργός, Τζάστιν Τριντό, παρουσίασε το νέο του υπουργικό συμβούλιο, αναθέτοντας νέες αρμοδιότητες στην πρώην ΥΠΕΞ, Κρίστια Φρίλαντ.</b>
      </p>
      <p>«Σταρ» της προηγούμενης κυβέρνησης η Φρίλαντ, που επαναδιαπραγματεύθηκε με επιτυχία τη συμφωνία ελεύθερου εμπορίου με τις ΗΠΑ και το Μεξικό, αντικαταστάθηκε από τον Φρανσουά- Φιλίπ Σαμπάν, ο οποίος στην προηγούμενη κυβέρνηση είχε το υπουργείο Υποδομών και Διεθνούς Εμπορίου.</p>
      <p>Η 51χρονη Φρίλαντ αναλαμβάνει τη θέση της αντιπροέδρου της κυβέρνησης και το υπουργείο Διακαναδικών Υποθέσεων, μία θέση κλειδί την ώρα που η κυβέρνηση Τριντό αντιμετωπίζει αντιδράσεις για τον φόρο που θέλει να επιβάλει επί του διοξειδίου του άνθρακα από δύο δυτικές επαρχίες, τις οποίες κυβερνούν συντηρητικοί, καθώς και προκλήσεις από την επιστροφή στο κοινοβούλιο των αυτονομιστών του Καναδικού Μπλοκ.</p>
      <p>«Θα συνεργαστούμε χέρι –χέρι με όλα τα κόμματα για να διασφαλίσομε ότι θα μπορέσουμε να προωθήσουμε τις προτεραιότητες των Καναδών», τόνισε ο Καναδός πρωθυπουργός μετά την παρουσίαση του νέου του υπουργικού συμβουλίου. «Παρατηρήσαμε ξεκάθαρα ότι οι Καναδοί επιθυμούν να ληφθούν μέτρα για την αντιμετώπιση της κλιματικής αλλαγής και ότι επίσης επιθυμούν να συνεχίσουμε να ενισχύουμε την οικονομία», πρόσθεσε.</p>
      <p>Υπενθυμίζεται ότι ο Τριντό κέρδισε μία δεύτερη θητεία μετά τις εκλογές της 21ης Οκτωβρίου αν και πλέον ηγείται μίας κυβέρνησης μειοψηφίας.</p>
      <p>Με ίσο αριθμό ανδρών και γυναικών το νέο υπουργικό συμβούλιο<br/>Αλλη αξιοσημείωτη αλλαγή είναι ο διορισμός του Τζόναθαν Ουίλκινσον στο υπουργείο Περιβάλλοντος στη θέση της Κάθριν Μακίνα. Η Μακίνα είχε λάβει τους τελευταίους μήνες αστυνομική συνοδεία, κάτι σπάνιο στον Καναδά, έπειτα από μια σειρά απειλών που έλαβε εξαιτίας των θέσεών της για την κλιματική αλλαγή. Με ίσο αριθμό ανδρών και γυναικών, το νέο υπουργικό συμβούλιο του Καναδά μετρά 36 υπουργούς, δύο περισσότερους από το προηγούμενο.</p>
    </article>
  </body>
</html>