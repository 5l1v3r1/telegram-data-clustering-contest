<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/dzhdovete-prodlzhavat-obyaven-e-zhlt-kod-407230.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T08:57:33+00:00"/>
    <meta property="og:title" content="Дъждовете продължават, обявен e жълт код"/>
    <meta property="og:description" content="Ще се усили и вятърът"/>
  </head>
  <body>
    <article>
      <h1>Дъждовете продължават, обявен e жълт код</h1>
      <address>
        <time datetime="2019-11-21T08:57:33+00:00">21 Nov 2019, 08:57</time>
      </address>
      <p>Средиземноморски циклон определя времето на Балканския полуостров в следващите 48 часа. След временно разкъсване на облачността над Западна България, през деня очакваме да се заоблачи отново с по-интензивни валежи в централните и източните райони на страната. Най-значителни валежи се очертават в областите Смолян, Кърджали и Хасково, за които е обявен жълт код. Там се очакват валежни количества около и над 20 литра на квадратен метър, в планинските райони – до 50 литра.</p>
      <figure>
        <img src="https://nstatic.nova.bg/public/pics/anysize/1574310358.jpg"/>
      </figure>
      <p>Температурите днес ще са в интервала 11-16 градуса – по-високите стойности са в централните райони на Дунавската равнина, в Югоизточна България и по долината на река Струма. В хода на деня ще се усили и вятърът – скоростта на поривите в източната половина на страната, а впоследствие и в почти цялата страна ще е около 50 километра в час.</p>
      <figure>
        <img src="https://nstatic.nova.bg/public/pics/anysize/1574310370.jpg"/>
      </figure>
      <p>В планините ще е ветровито и дъждовно. Вятърът по високите части и най-вече в източните дялове на Стара планина ще гони скорости до 100 километра в час. Снежната граница ще падне до 1800 метра. Температурите по високите части ще са около 2 градуса, в ниското – до 8.</p>
      <p>В петък валежите ще са по-интензивни в Централна и Източна България. През почивните дни динамичното време ще утихне – скоростта на вятъра ще намалее, валежите ще останат само в източните райони. Дневните температури обаче ще паднат с няколко градуса и ще се колебаят около 9-10 градуса. Очакваме и мъгли, които на места ще се задържат по-дълго.</p>
    </article>
  </body>
</html>