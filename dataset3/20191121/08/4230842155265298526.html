<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191121-peredacha-sprav-majdanu-do-dbr-golovni-epizody-i-hto-rozsliduvatyme/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T08:30:59+00:00"/>
    <meta property="og:title" content="Передання справ Майдану до ДБР: головні епізоди і хто розслідуватиме"/>
    <meta property="og:description" content="Генпрокуратура досі розслідує справи Євромайдану, які налічують близько 4 700 епізодів зі злочинами під час Революції Гідності. У ГПУ запевняють, що жодна справа не зникне після переходу до Державного бюро розслідувань."/>
  </head>
  <body>
    <article>
      <h1>Передання справ Майдану до ДБР: головні епізоди і хто розслідуватиме</h1>
      <address>
        <time datetime="2019-11-21T08:30:59+00:00">21 Nov 2019, 08:30</time>
      </address>
      <p>Генпрокуратура досі розслідує справи Євромайдану, які налічують близько 4 700 епізодів зі злочинами під час Революції Гідності. У ГПУ запевняють, що жодна справа не зникне після переходу до Державного бюро розслідувань.</p>
      <p>21 листопада відзначається День гідності та свободи – щорічне свято на честь початку цього дня двох революцій: Помаранчевої революції (2004 року) та Революції Гідності (2013 року).</p>
      <p>Розслідування злочинів, вчинених під час Євромайдану, досі тривають. За словами колишнього керівника Управління спецрозслідувань ГПУ Сергія Горбатюка, усього правоохоронні органи розслідують понад 4 700 епізодів у рамках справи Майдану.</p>
      <p>В якому стані справи та чи загрожує їм щось у зв’язку з переданням з Генпрокуратури до Державного бюро розслідувань – у матеріалі Фактів ICTV.</p>
      <h3>Великі епізоди справи Євромайдану</h3>
      <ul>
        <li>Події біля Кабінету міністрів 25 листопада, 30 листопада, перший розгін учасників Майдану, події грудня на Банковій, спроби штурму Майдану 10-11 грудня, право на які правоохоронцям дали суди.</li>
        <li>Злочини “тітушок”, напад на Тетяну Чорновол, січневі події і перші вбивства, викрадення Вербицького і Луценка, ранкова хода 18 лютого, події в Маріїнському парку, на Інститутській, на Грушевського, штурм Майдану з 18 на 19 лютого, найбільша кількість вбитих 21 лютого – роздавання зброї як правоохоронцям, так і “тітушкам” в ніч на 21 лютого.</li>
        <li>Переслідування активістів Автомайдану, провокації на Щорса, де були побиті і заарештовані майданівці, події на Кріпосному провулку та інші.</li>
        <li>Понад 200 епізодів, пов’язаних з незаконним притягненням до кримінальної відповідальності та арештами протестувальників, до яких могли бути причетні слідчі, прокурори, судді.</li>
      </ul>
      <p><b>Читайте:</b> <a href="https://fakty.com.ua/ua/ukraine/20191121-den-gidnosti-ta-svobody-istoriyi-uchasnykiv-yevromajdanu/?utm_source=telegram&amp;utm_medium=social&amp;utm_campaign=live">День Гідності та Свободи: історії учасників Євромайдану</a></p>
      <h3>Передання справ Майдану до ДБР</h3>
      <p>За словами генерального прокурора України Руслана Рябошапки, <b>справам Майдану нічого не загрожує</b> у зв’язку з переданням їх до інших правоохоронних відомств. Більшістю з них тепер займаютимуться працівники Державного бюро розслідувань. Також епізоди передано до Національної поліції та Служби безпеки.</p>
      <p>Нині відбувається інвентаризація справ спеціальною комісією у ГПУ за участі громадськості, повідомив Рябошапка. Він підкреслив, що слідчі дії будуть продовжуватися попри інвентаризацію.</p>
      <p>У ГПУ також очікують на швидке ухвалення парламентом змін до закону про ДБР стосовно переходу слідчих з Генпрокуратури до цього відомства для розслідування справ Майдану.</p>
      <p>Зі свого боку директор ДБР Роман Труба нагадав, що майданівські справи розглядатиме спецпідрозділ, у який увійдуть 27 слідчих. Ще стільки ж працівників до ДБР перейдуть із Генеральної прокуратури. Отже, загалом <b>справи Євромайдану розслідуватимуть близько півсотні осіб</b>.</p>
      <p>До слова, Факти ICTV згадали <a href="https://fakty.com.ua/ua/ukraine/20181121-revolyutsiya-gidnosti-yak-vse-pochalos/">перший день, коли українці вийшли на Євромайдан</a>, який згодом перетворився на Революцію Гідності.</p>
      <p><b>Источник:</b> <a href="https://lb.ua/news/2019/11/19/442659_sergiy_gorbatyuk_atestatsiya.html">LB.ua</a>, <a href="https://www.unian.net/">УНІАН</a></p>
    </article>
  </body>
</html>