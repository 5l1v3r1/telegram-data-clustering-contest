<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/490442-sto-keno-ta-paixnidia-syriza-me-to-syntagma/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-21T08:04:48+00:00"/>
    <meta property="og:title" content="Στο κενό τα παιχνίδια ΣΥΡΙΖΑ με το σύνταγμα"/>
    <meta property="og:description" content="Χαμένη κατά κράτος ήταν η πρώτη από τις τρεις μάχες στις οποίες έχει ποντάρει επικοινωνιακά ο ΣΥΡΙΖΑ, στη συζήτηση για την αναθεώρηση του συντάγματος. Η"/>
  </head>
  <body>
    <article>
      <h1>Στο κενό τα παιχνίδια ΣΥΡΙΖΑ με το σύνταγμα</h1>
      <address><time datetime="2019-11-21T08:04:48+00:00">21 Nov 2019, 08:04</time> by <a rel="author">ΓΙΑΝΝΗΣ ΑΠΕΡΓΗΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490442-sto-keno-ta-paixnidia-syriza-me-to-syntagma/#">Facebook 0</a>
        </li>
        <li>
          <a href="https://www.eleftherostypos.gr/politiki/490442-sto-keno-ta-paixnidia-syriza-me-to-syntagma/#">Twitter</a>
        </li>
        <li>
          <a href="https://www.eleftherostypos.gr/politiki/490442-sto-keno-ta-paixnidia-syriza-me-to-syntagma/#">LinkedIn</a>
        </li>
        <li>
          <a href="https://www.eleftherostypos.gr/politiki/490442-sto-keno-ta-paixnidia-syriza-me-to-syntagma/#">Περισσότερα</a>
        </li>
      </ul>
      <p>Χαμένη κατά κράτος ήταν η πρώτη από τις τρεις μάχες στις οποίες έχει ποντάρει επικοινωνιακά ο ΣΥΡΙΖΑ, στη συζήτηση για την αναθεώρηση του συντάγματος. Η πρόταση της Ν.Δ. για τον τρόπο εκλογής του Προέδρου της Δημοκρατίας προκειμένου αυτή να αποσυνδεθεί από τη διάλυση της Βουλής καταδείχθηκε χθες ως η μόνη πρόταση εθνικής ευθύνης.</p>
      <p>Ο ΣΥΡΙΖΑ, σε απόγνωση, δεν δίστασε να προβεί σε μια ακόμα συνταγματική και πολιτική απρέπεια, καταθέτοντας μέχρι και ένσταση αντισυνταγματικότητας, για πρώτη φορά από το 1864 μέχρι σήμερα!</p>
      <p>Η χθεσινή απομόνωση από όλες τις πτέρυγες της Βουλής στις ακτιβιστικές ενέργειες και προτάσεις του ΣΥΡΙΖΑ για τον τρόπο εκλογής του Προέδρου της Δημοκρατίας προοιωνίζεται τη διπλή ήττα που επέρχεται και στις επαμφοτερίζουσες θέσεις που έχει και για τις άλλες δύο εμβληματικές διατάξεις, που αφορούν το νόμο περί ευθύνης υπουργών και την ψήφο των αποδήμων, που συζητούνται από σήμερα το πρωί στην Ολομέλεια.</p>
      <p>Οπως σημείωσε ο εισηγητής της Ν.Δ. Κώστας Τζαβάρας, ο ΣΥΡΙΖΑ έχει γραμμένη στα παλαιοτέρα των υποδημάτων του τη συνταγματική επιταγή, που απαιτεί η διαδικασία να είναι προϊόν συναίνεσης και συγκλίσεων, και δεύτερον το μόνο που ενδιαφέρει τον ΣΥΡΙΖΑ είναι να δημιουργεί συνεχώς εντυπώσεις για να «αυτοχειροκροτούν οι βουλευτές του…»!</p>
      <p>Ο κ. Τζαβάρας, αφού ανέφερε χαρακτηριστικά ότι ο ΣΥΡΙΖΑ με αυτή την ενέργειά του μας «αιφνιδιάζει», σήκωσε το γάντι και πρόσθεσε: «Εμείς, επειδή είμαστε υπέρ του κοινοβουλευτισμού, υπέρ του διαλόγου, υπέρ της ανταλλαγής επιχειρημάτων για οποιοδήποτε θέμα τίθεται, ακόμα και με τη μορφή της ένστασης αντισυνταγματικότητας, θέλουμε να συζητήσουμε τις απόψεις του ΣΥΡΙΖΑ. Θέλουμε να αγωνιστούμε υπερασπιζόμενοι τις απόψεις μας, γιατί αυτό επιβάλλει το δημοκρατικό κοινοβουλευτικό καθήκον, επί του οποίου είμαστε προσηλωμένοι…».</p>
      <p>Καταλυτική η παρέμβαση και του Προέδρου της Βουλής Κώστα Τασούλα, που ήταν ο εισηγητής της Ν.Δ. στην προτείνουσα Βουλή, απαντώντας «σκληρά» στις αιτιάσεις του ΣΥΡΙΖΑ και λέγοντας: «Κάνω χρήση ενός δικαιώματος για να προσωποποιήσω το ποιος έκανε το “κόλπο” -εντός εισαγωγικών- στην προηγούμενη Βουλή και ψηφίστηκε η πρόταση του ΣΥΡΙΖΑ για να ανοίξει το άρθρο που απεμπλέκει την εκλογή του ΠτΔ από τη διάλυση της Βουλής. Λοιπόν, εγώ έκανα το “κόλπο” στην προηγούμενη Βουλή. Μόνο που δεν ήταν “κόλπο”. Ηταν πράξη στοιχειώδους συνταγματικού δικαιώματος να ψηφίσουμε τις προτάσεις οι οποίες είχαν υποβληθεί για ψηφοφορία. Οταν υπεβλήθησαν οι προτάσεις για ψηφοφορία, δεν είχαν την επιφύλαξη “πλην Λακεδαιμονίων”, δηλαδή “πλην της Νέας Δημοκρατίας”»… Και πρόσθεσε: «Αντί ο ΣΥΡΙΖΑ να πανηγυρίζει που έστω με άλλη μέθοδο η ουσία της πρότασης, δηλαδή η μη πρόκληση εκλογών εξαιτίας της μη εκλογής Προέδρου Δημοκρατίας, επιτυγχάνεται, καταφεύγετε σε συνταγματικές επινοήσεις… Δεν υπήρξε κανένα “κόλπο”. Ηταν η μόνη συναινετική συνταγματική λογική, δημοκρατική, κοινοβουλευτική, πατριωτική διέξοδος για να μην ξανακαταντήσει η χώρα να σέρνεται σε εκλογές με πρόσχημα την εκλογή του Προέδρου της Δημοκρατίας».</p>
      <p>Νωρίτερα και ο υπουργός Επικρατείας Γιώργος Γεραπετρίτης είχε «στιγματίσει» τα συνταγματικά παιχνίδια του ΣΥΡΙΖΑ περί ένστασης αντισυνταγματικότητας, εξηγώντας πως, σύμφωνα με το άρθρο 119 παρ. 4 και 5, η διαδικασία της αναθεώρησης ακολουθεί την αναλογική εφαρμογή της νομοθετικής διαδικασίας που περιλαμβάνει την ένσταση αντισυνταγματικότητας, που μπορεί να ασκηθεί μόνο στην προτείνουσα Βουλή (την προηγούμενη δηλαδή) και όχι σε αυτήν που είναι αναθεωρητική.</p>
      <p>Τα ζητήματα αντισυνταγματικότητας κατά τον Κανονισμό της Βουλής μπορούν να τίθενται μόνο στην πρώτη Βουλή. Και είναι απολύτως λογικό αυτό, γιατί η συνταγματικότητα δεν μπορεί να… χτυπάει στην αναθεωρητική Βουλή, η οποία έχει μια λειτουργία ύψιστη σε σχέση με οποιαδήποτε άλλη λειτουργία».</p>
      <p>
        <i>
          <b>Από την έντυπη έκδοση</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490442-sto-keno-ta-paixnidia-syriza-me-to-syntagma/#">Facebook 0</a>
        </li>
        <li>
          <a href="https://www.eleftherostypos.gr/politiki/490442-sto-keno-ta-paixnidia-syriza-me-to-syntagma/#">Twitter</a>
        </li>
        <li>
          <a href="https://www.eleftherostypos.gr/politiki/490442-sto-keno-ta-paixnidia-syriza-me-to-syntagma/#">LinkedIn</a>
        </li>
        <li>
          <a href="https://www.eleftherostypos.gr/politiki/490442-sto-keno-ta-paixnidia-syriza-me-to-syntagma/#">Περισσότερα</a>
        </li>
      </ul>
    </article>
  </body>
</html>