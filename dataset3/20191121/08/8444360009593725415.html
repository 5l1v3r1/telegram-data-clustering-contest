<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/antikapnistikos-sti-nea-smyrni-epesan-ta-prota-prostima-stin-attiki/2920290/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T08:04:37+00:00"/>
    <meta property="og:title" content="Αντικαπνιστικός: Στη Νέα Σμύρνη “έπεσαν” τα πρώτα πρόστιμα στην Αττική"/>
    <meta property="og:description" content="Ο αντικαπνιστικός νόμος είναι εδώ και ήδη έχουν αρχίσει να πέφτουν τα πρώτα πρόστιμα. Αυτή τη φορά το… μπουγιουρντί γιατί κάπνιζαν έλαβαν καταστηματάρχης και πελάτης μαγαζιού στη Νέα Σμύρνη."/>
  </head>
  <body>
    <article>
      <h1>Αντικαπνιστικός: Στη Νέα Σμύρνη “έπεσαν” τα πρώτα πρόστιμα στην Αττική</h1>
      <h2>Ο αντικαπνιστικός νόμος είναι εδώ και ήδη έχουν αρχίσει να πέφτουν τα πρώτα πρόστιμα. Αυτή τη φορά το… μπουγιουρντί γιατί κάπνιζαν έλαβαν καταστηματάρχης και πελάτης μαγαζιού στη Νέα Σμύρνη.</h2>
      <address><time datetime="2019-11-21T08:04:37+00:00">21 Nov 2019, 08:04</time> by <a rel="author">Newsit Newsroom</a></address>
      <p>Οι πρώτες παραβάσεις στην Αττική, στο πλαίσιο των ελέγχων για τον αντικαπνιστικό νόμο, βεβαιώθηκαν το βράδυ της Τετάρτης (20.11.2019) σε μαγαζιά στη <b>Νέα Σμύρνη</b>.</p>
      <p>Ελεγκτές της Αρχής Διαφάνειας, συνοδευόμενοι από αστυνομικούς, έκαναν ελέγχους σε 10 μαγαζιά και σε τρία απ’ αυτά έριξαν… πρόστιμα.</p>
      <p>Όπως είπε μιλώντας στην πρωινή εκπομπή του ΣΚΑΙ ο διοικητής της ανεξάρτητης αρχής, Αθανάσιος Μπίνης, κατά τους ελέγχους «κόπηκαν» πρόστιμα <b>500 ευρώ</b> για κάθε επιχειρηματία και <b>100 ευρώ</b> για κάθε πελάτη που «συνελήφθη» να καπνίζει. Σημειώνεται πως τα πρόστιμα πληρώνονται ηλεκτρονικά, μέσω της ΑΑΔΕ.</p>
      <p>Όπως τόνισε ο Αθ. Μπίνης, ο αριθμός των προστίμων που βεβαιώθηκαν επιβεβαιώνει το ποσοστό που είχε καταγραφεί πριν τεθεί σε ισχύ ο αντικαπνιστικός νόμος, σύμφωνα με το οποίο το 70% των επιχειρήσεων είχαν συμμορφωθεί.</p>
      <p>Οι έλεγχοι δεν σταματούν, βέβαια, και όπως είπε ο διοικητής της Εθνικής Αρχής Διαφάνειας, μέσα από τις πληροφορίες που δίνονται από το 1142, θα προκύψει ένα πρόγραμμα ελέγχων σε όλη την Ελλάδα.</p>
    </article>
  </body>
</html>