<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-markiv-apeliatsiya-ukrayina-italiya/30285250.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T21:35:58+00:00"/>
    <meta property="og:title" content="Розгляд апеляції на вирок нацгвардійцеві Марківу очікується навесні 2020 року – ОП"/>
    <meta property="og:description" content="Розгляд Апеляційним судом округу Ломбардія в Італії скарги від України на вирок українцеві Віталію Марківу очікується навесні 2020 року. «20 листопада 2019 року Україна подала апеляційну скаргу на р"/>
  </head>
  <body>
    <article>
      <h1>Розгляд апеляції на вирок нацгвардійцеві Марківу очікується навесні 2020 року – ОП</h1>
      <address>
        <time datetime="2019-11-21T21:35:58+00:00">21 Nov 2019, 21:35</time>
      </address>
      <p>Розгляд Апеляційним судом округу Ломбардія в Італії скарги від України на вирок українцеві Віталію Марківу очікується навесні 2020 року.</p>
      <p>«20 листопада 2019 року Україна подала апеляційну скаргу на рішення Суду міста Павія від 12 липня 2019 року, яким військовослужбовця Національної гвардії України Віталія Марківа було визнано винним у вбивстві італійського журналіста Андреа Рокеллі та призначено покарання у вигляді позбавлення волі строком на 24 роки. Розгляд апеляційної скарги Апеляційним судом округу Ломбардія очікується навесні 2020 року», – йдеться в <a href="https://www.facebook.com/president.gov.ua/posts/1801111353367057?__xts__[0]=68.ARCux8OJN8SjmA8gBXr-7oPIsMkxp4zq-8r0Q0mSvXTAsyFQeADaCiTNkhVw7daqqLgMqOfUsGcdGs_te-SEdoY_mCdgASARYs9khthTjfyim8Yz8T4e2G_FELguq8n5atp7zzok1TpURKV8SuejMMacgyjrtQuqVtbNl6R1GQAdq_-gMwoTyyTRDGtiVwQ7fAwKy2hqFHv-QGh5TBraH-KpunNy9OLBzjYUJAWvRU8k28bIToFa2iJWmv1ZAYsHiNdu0-sSK37R0DF1emLL-VuoXqFLDEIVIpKIbv3oXoiVHnt2os1IKQtC1X8-wWTaqrwRUdnPOrq-KG8mYJqfPg&amp;__tn__=-R">повідомленні</a> Офісу президента на сторінці у Facebook.</p>
      <p>У повідомленні йдеться, що Україна висловлює «готовність застосувати всі правові засоби задля забезпечення справедливості для Віталія Марківа».</p>
      <p>
        <b>Читайте також: <a href="https://www.radiosvoboda.org/a/news-markiv-rokelli-zhurnalist/30254257.html">Справа Марківа: у НСЖУ прокоментували включення Рокеллі до списку журналістів, убитих в Україні</a></b>
      </p>
      <p>«Україна глибоко розчарована вироком суду міста Павія, який вражає несправедливістю і порушенням основних правових принципів, за якими засуджено Віталія Марківа. Крім того, Україна вважає, що прийняття до розгляду цивільного позову проти України в національному суді Італійської Республіки порушує принципи міжнародного права, зокрема, юрисдикційний імунітет держави, заснований на суверенітеті і рівності держав», – вказали в Офісі президента.</p>
      <p>У липні цього року італійський суд засудив Нацгвардійця Віталія Марківа до 24 років в’язниці, визнавши його «активним співучасником умисного убивства» італійського фотографа Адреа Рокеллі 5 років тому під час бойових дій на Донбасі.</p>
      <p>10 жовтня суд присяжних Павії <a href="https://www.radiosvoboda.org/a/news-italy-markiv/30212926.html">поширив мотиваційну частину</a> вироку солдатові. У документі сказано, що суд вирішив засудити Віталія Марківа «за фізичне сприяння та активну участь в убивстві італійського фоторепортера і його російського перекладача».</p>
    </article>
  </body>
</html>