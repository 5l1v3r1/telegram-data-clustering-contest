<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830080.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T21:32:00+00:00"/>
    <meta property="og:title" content="دولت راهی جز افزایش قیمت بنزین نداشت"/>
    <meta property="og:description" content="نماینده مردم نور و محمودآباد در مجلس شورای اسلامی با اشاره به مشکلات اقتصادی در کشور گفت: با توجه به شرایط اقتصادی دولت راهی جز افزایش قیمت بنزین نداشت. "/>
  </head>
  <body>
    <article>
      <h1>دولت راهی جز افزایش قیمت بنزین نداشت</h1>
      <address>
        <time datetime="2019-11-21T21:32:00+00:00">21 Nov 2019, 21:32</time>
      </address>
      <p>نماینده مردم نور و محمودآباد در مجلس شورای اسلامی با اشاره به مشکلات اقتصادی در کشور گفت: با توجه به شرایط اقتصادی دولت راهی جز افزایش قیمت بنزین نداشت. </p>
      <p>به گزارش خبرگزاری فارس از شهرستان نور، علی اسماعیلی ظهر امروز در جلسه شورای اداری این شهرستان با تبریک هفته بسیج و هفته کارآفرینی اظهار کرد: با توجه به سال رونق تولید باید از کارآفرینان حمایت و این افراد مورد توجه قرار گیرند، در شهرستان هم محلی برای عرضه محصولات تعیین شود.</p>
      <p>وی افزود: در برنامه ششم به دولت اجازه داده شد تا قیمت بنزین را به تدریج افزایش دهد ولی ظاهرا  اجرایی نشده است، در سال 97 با کمبود بودجه مواجه شد و پیشنهاد افزایش بودجه را به مجلس داد که با مخالفت نمایندگان مجلس روبه رو شده بود.</p>
      <p>نماینده مردم نور و محمودآباد در مجلس شورای اسلامی خاطر نشان کرد: پیشنهادهای مختلف ارائه شد از جمله افزایش مالیات‌ها و دو برابر شدن آن که برای مراکز تولیدی، کارخانجات و اصناف نگران‌کننده بود.</p>
      <p>این نماینده مجلس شورای اسلامی اضافه کرد: از دیگر پیشنهادات چاپ پول با قدرت بود که سبب افزایش نقدینگی و بدون پشتوانه بود و نهایتا افزایش قیمت بنزین پیشنهاد شده است و راهی جز افزایش قیمت بنزین نبود.</p>
      <p>وی افزود: افزایش قیمت بنزین هم باید به مردم یعنی 60 میلیون واجد شرایط پرداخت شود و در جای دیگر مصرف نشود، اینکه این افزایش قیمت چگونه جبران کسری بودجه را می‌کند؟ پاسخ این است که متوسط مصرف بنزین کشور 95 میلیون لیتر است که با افزایش قیمت حدود 10 میلیون لیتر کاهش مصرف داخلی است، با فروش این مقدار مازاد بنزین به کشورهای همسایه درآمد دولت افزایش پیدا می‌کند و صرف سایر هزینه‌ها می‌شود.</p>
      <p>سیدنعمت اسدی فرمانده ناحیه مقاومت بسیج شهرستان نور در این جلسه با قدردانی از بصیرت مردم در حوادث اخیر افزود: در هفته بسیج 247 برنامه فرهنگی، آموزشی و عمرانی در شهرستان اجرا می‌شود، در 5 آذر شکوه حماسه حضور 5 هزار نفری را در مصلی الغدیر داریم.</p>
      <p>*حوادث امتحان و نشان دهنده مواضع ماست</p>
      <p>امام جمعه ایزدشهر نیز در این جلسه با تبریک هفته بسیج اظهار کرد: حوادث اخیر و نظایر آن برای همه ما امتحان است و نشان دهنده مواضع ما در جایگاه‌هایی که هستیم.</p>
      <p>وی افزود: انسان باید ایثارگرانه کار کند که متاسفانه به رغم تاکیدات در دین ما گاهی برخی از افراد و مسؤولان رعایت نمی‌کنند، در حوادث اخیر و گرانی بنزین باید از نفع‌گرایی خود دست برداریم و مشکلات را ببینیم و خود را جای مسؤولان قوا بگذاریم و آن وقت ببینیم چه تصمیمی می‌گرفتیم</p>
      <p>علی شادمان فرماندار شهرستان نور نیز اظهار کرد: در این مقطع که مردم با مشکلات دست و پنجه نرم می‌کنند و این اقتضای تحریم است ما مسؤولان باید از استراحت خود بکاهیم و فکر کنیم فرماندهان جنگ هستیم و در حال جنگ؛ با تشدید روحیه بسیجی برای مردم کار و تلاش کنیم و جلوی سوءاستفاده برخی افراد سودجو در هر جایگاه به ویژه اصناف گرفته شود.</p>
      <p>فرماندار شهرستان نور به مسؤولان تعزیرات، صمت و بازرسان اصناف شهرستان نور تاکید کرد تا با نظارت و مراقبت از بازار اجازه گران فروشی را ندهند زیرا این حق مردم است و توقع دارند تا مشکلات آنان مضاعف نشود.</p>
      <p>وی از مسؤولان و مردم دعوت کرد تا در راهپیمایی روز یکشنبه که در محکومیت حوادث اخیر است، شرکت‌کنند و آن را انزجار از آمریکا و همپیمانانش عنوان کرد.</p>
      <p>شادمان اشاره به هفته کارآفرینی گفت: تولیدکنندگان و کارآفرینان باید حمایت شوند و با دستورالعمل‌ها و پیچ و خم اداری دست و پای‌شان را نبندیم، مدیران باید با تسلط بر قانون فضای کسب و کار و تولید را برای کارآفرینان فراهم کنند.</p>
    </article>
  </body>
</html>