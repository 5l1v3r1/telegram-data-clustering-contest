<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/21/pc-george-s-letter-to-cm-on-salary-of-government-employees.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T21:02:00+00:00"/>
    <meta property="og:title" content="ജീവനക്കാരുടെ ശമ്പളം വെട്ടിക്കുറയ്ക്കണം: മുഖ്യമന്ത്രിക്കു കത്തുനൽകി പി.സി.ജോർജ്"/>
    <meta property="og:description" content="തിരുവനന്തപുരം ∙ സർക്കാർ ജീവനക്കാരുടെ ശമ്പളം വെട്ടിക്കുറയ്ക്കണമെന്നും പരമാവധി പെൻഷൻ 25,000 രൂപയായി നിജപ്പെടുത്തണമെന്നും ആവശ്യപ്പെട്ട് പി.സി. ജോർജ്.Pinarayi Vijayan. PC George. Government Employees. Salary. Manorama News. Manorama Online. Latest News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ജീവനക്കാരുടെ ശമ്പളം വെട്ടിക്കുറയ്ക്കണം: മുഖ്യമന്ത്രിക്കു കത്തുനൽകി പി.സി.ജോർജ്</h1>
      <address><time datetime="2019-11-21T21:02:00+00:00">21 Nov 2019, 21:02</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ സർക്കാർ ജീവനക്കാരുടെ ശമ്പളം വെട്ടിക്കുറയ്ക്കണമെന്നും പരമാവധി പെൻഷൻ 25,000 രൂപയായി നിജപ്പെടുത്തണമെന്നും ആവശ്യപ്പെട്ട് പി.സി. ജോർജ് എംഎൽഎ മുഖ്യമന്ത്രി പിണറായി വിജയനു കത്തു നൽകി. ശമ്പളം നിജപ്പെടുത്തണമെന്നും ശമ്പള പരിഷ്കരണ കമ്മിഷനെ പിൻവലിക്കണമെന്നും ആവശ്യപ്പെട്ടുള്ള പി.സി. ജോർജിന്റെ പ്രസംഗം വിവാദമായിരിക്കെയാണ് ഇതേ ആവശ്യം ആവർത്തിച്ച് അദ്ദേഹം മുഖ്യമന്ത്രിക്കു കത്തു നൽകിയത്.</p>
      <p>മന്ത്രിമാരുടെയും എംഎൽഎമാരുടെയും ശമ്പളവും യാത്രാബത്തയുമാണ് ആദ്യം കുറയ്ക്കേണ്ടതെന്ന എതിർ പ്രചാരണത്തിനു മറുപടിയായി ജനപ്രതിനിധികൾക്കു കിട്ടുന്ന ആനൂകൂല്യങ്ങൾ എത്രയെന്നും പി.സി. ജോർജ് കത്തിൽ വ്യക്തമാക്കിയിട്ടുണ്ട്.</p>
      <p>കത്തിൽ പറയുന്നതിങ്ങനെ: സംസ്ഥാനത്തെ 3.60 കോടി ജനങ്ങളിൽ 10 ലക്ഷം പേരാണ് ശമ്പളവും പെൻഷനും കൈപ്പറ്റുന്നത്. ബാക്കി 3.50 കോടി ജനങ്ങളുടെ വരുമാനം എത്രയെന്ന് മുഖ്യമന്ത്രി പരിശോധിക്കണം. സംസ്ഥാനത്തിന്റെ ആകെ വരുമാനത്തിന്റെ 80 ശതമാനത്തിനു മുകളിൽ ശമ്പളവും അലവൻസുമായി നൽകുന്നു. യുഡിഎഫും എൽഡിഎഫും വാങ്ങിക്കൂട്ടിയ കടത്തിന്റെ പലിശ നൽകാൻ വരുമാനത്തിന്റെ 18% ചെലവഴിക്കുകയാണ്. എന്നാൽ, 5 ഏക്കർ റബർ തോട്ടമുള്ള കൃഷിക്കാരനു ലഭിക്കുന്ന വാർഷിക വരുമാനം പരമാവധി 60,000 രൂപയാണ്. ഇതു കൊണ്ട് ഒരു കുടുംബം എങ്ങനെ ജീവിക്കുമെന്ന് സർക്കാർ പരിശോധിക്കണം. ആശുപത്രിയിൽ പോകേണ്ടിവന്നാൽ പട്ടിണി കിടക്കേണ്ട അവസ്ഥയിലാണു കൃഷിക്കാർ.</p>
      <p>മൂന്നരക്കോടി ജനങ്ങൾ ആത്മഹത്യയിലേയ്ക്കു നീങ്ങുമ്പോൾ 10 ലക്ഷം പേരുടെ ശമ്പളം വർധിപ്പിക്കാനായി വീണ്ടും കമ്മിഷനെ നിയമിച്ചിരിക്കുകയാണ്. സംസ്ഥാനത്തെ മുഴുവൻ ജനങ്ങളെയും ഇൻഷുർ ചെയ്യാൻ 4000 കോടിയും കൃഷി ലാഭകരമാക്കാൻ 2000 കോടിയും റബർ താങ്ങുവിലയ്ക്കായി 1000 കോടിയുമാണ് സർക്കാർ ചെലവിടുന്നത്. എന്നാൽ ശമ്പളത്തിനും പെൻഷനുമായി 14,000 കോടി രൂപ ചെലവഴിക്കുന്നു. ഈ നിലയ്ക്കു കാര്യങ്ങൾ പോയാൽ പൊതുജനങ്ങളുടെ ശക്തമായ പ്രക്ഷോഭം നേരിടേണ്ടി വരും.</p>
      <p>ഡോക്ടർമാർ, നഴ്സുമാർ, അധ്യാപകർ, പൊലീസ്, ഫയർഫോഴ്സ്, ജയിൽ, എക്സൈസ് തുടങ്ങിയ വിഭാഗങ്ങൾക്ക് ശമ്പളം എത്ര വർധിപ്പിച്ചാലും തെറ്റില്ല. ഇതേക്കുറിച്ച് ഞാൻ പ്രസംഗിച്ചപ്പോൾ എന്റെ ശമ്പളവും പെൻഷനും ചൂണ്ടിക്കാട്ടി ചിലർ വിമർശിക്കുകയാണ്. എംഎൽഎക്ക് ശമ്പളമായി 50,000 രൂപയും ടിഎ ആയി 20,000 രൂപയുമാണ് ലഭിക്കുന്നത്. മന്ത്രിമാർക്ക് 90,000 രൂപയാണ് ശമ്പളം. മുൻ എംഎൽഎ വാങ്ങുന്ന കുറഞ്ഞ പെൻഷൻ 8,000 രൂപയാണ്. 52 വർഷം എംഎൽഎ ആയിരുന്നയാളുടെ ഭാര്യ വാങ്ങുന്നത് പരമാവധി പെൻഷനായി 50,000 രൂപയാണ്.</p>
      <p>എന്നാൽ സഹകരണ വകുപ്പിലെ ഒരു അർബൻ ബാങ്കിൽ ഏഴാം ക്ലാസ് പാസാകാത്ത ആളുടെ ശമ്പളം 94,000 രൂപയാണ്. ചെറുകിട കച്ചവകടക്കാർ കച്ചവടം തകർന്ന് ആത്മഹത്യയുടെ വക്കിലാണെന്നും കത്തിൽ പി.സി. ജോർജ് ചൂണ്ടിക്കാട്ടി.</p>
      <p><b>English Summary: </b>PC George's Letter to CM Pinarayi Vijayan on Government Employee's Salary</p>
    </article>
  </body>
</html>