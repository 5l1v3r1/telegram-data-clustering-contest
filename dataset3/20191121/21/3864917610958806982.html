<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2823112-na-sluhannah-z-impicmentu-zaavili-so-u-ssa-nemae-krasih-druziv-niz-ukraina.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T21:43:00+00:00"/>
    <meta property="og:title" content="На слуханнях з імпічменту заявили, що у США немає кращих друзів, ніж Україна"/>
    <meta property="og:description" content="Радник з політичних питань Посольства США в Україні Девід Голмс під час слухань з імпічменту в Палаті представників, заявив, що у Сполучених Штатів немає кращих друзів, ніж Україна."/>
  </head>
  <body>
    <article>
      <h1>На слуханнях з імпічменту заявили, що у США немає кращих друзів, ніж Україна</h1>
      <h2>Радник з політичних питань Посольства США в Україні Девід Голмс під час слухань з імпічменту в Палаті представників, заявив, що у Сполучених Штатів немає кращих друзів, ніж Україна.</h2>
      <address>
        <time datetime="2019-11-21T21:43:00+00:00">21 Nov 2019, 21:43</time>
      </address>
      <p>Про це повідомляє власний кореспондент Укрінформу.</p>
      <p>«Сьогодні, цього самого дня, рівно шість років тому, сильні проєвропейські українці спонтанно зібралися на Майдані Незалежності в Києві, аби дати початок тому, що стало відоме як Революція Гідності», - зазначив Голмс.</p>
      <p>Він нагадав, що протести почалися після того, як влада України розвернулася від Заходу в бік Росії. Вони тривали більш як три місяці, «відкинувши всію корупційну репресивну систему, яка підтримувалася за рахунок російських впливів у країні».</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2823077-eksradnica-trampa-nazvala-vigadkou-rf-vtrucanna-ukraini-v-amerikanski-vibori.html">Ексрадниця Трампа назвала вигадкою РФ "втручання України в американські вибори"</a>
      </blockquote>
      <p>За словами політичного радника посольства, попри російську агресію, «українці відбудували розхитану економіку, показали відданість мирному процесові й просунулися економічно та соціально в бік до Заходу, до нашого способу життя».</p>
      <p>Цьогорічна «революція на виборчих дільницях», наголосив Голмс, підкреслює, що попри всю недосконалість, Україна – справжня яскрава демократія і взірець для інших пострадянських держав «і далі – від <a href="https://www.ukrinform.ua/tag-moskva">Москви</a> до Гонконга».</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2823016-tisk-administracii-trampa-na-ukrainu-dosi-zberigaetsa-diplomat-ssa.html">Тиск адміністрації Трампа на Україну досі зберігається – дипломат США</a>
      </blockquote>
      <p>«У час, коли змінюються прихильності і зростає конкуренція у світі, у нас немає кращих друзів, ніж Україна. Це заповзяті, незламні, рішучі й насамперед гідні люди, які стоять проти російського авторитаризму й агресії. Вони заслуговують на краще», - переконаний Голмс.</p>
      <p>
        <i>Фото: Chip Somodevilla/Getty Images</i>
      </p>
    </article>
  </body>
</html>