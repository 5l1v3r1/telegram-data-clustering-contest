<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b3%ce%b5%cf%81%ce%bc%ce%b1%ce%bd%ce%af%ce%b1-%ce%b7-%cf%83%cf%8d%ce%bb%ce%bb%ce%b7%cf%88%ce%b7-%cf%84%ce%bf%cf%85-%cf%84%ce%bf%cf%8d%cf%81%ce%ba%ce%bf%cf%85-%ce%b4%ce%b9%ce%ba%ce%b7%ce%b3%cf%8c.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T21:34:57+00:00"/>
    <meta property="og:title" content="Γερμανία: Η σύλληψη του Τούρκου δικηγόρου της πρεσβείας στην Άγκυρα αποτελεί σκάνδαλο"/>
    <meta property="og:description" content="Ως σκάνδαλο χαρακτηρίζει η γερμανική Ομοσπονδιακή Υπηρεσία για την Μετανάστευση τη σύλληψη από τις τουρκικές αρχές ενός Τούρκου δικηγόρου που εργάζεται για την πρεσβεία της Γερμανίας στην Άγκυρα."/>
  </head>
  <body>
    <article>
      <h1>Γερμανία: Η σύλληψη του Τούρκου δικηγόρου της πρεσβείας στην Άγκυρα αποτελεί σκάνδαλο</h1>
      <address>
        <time datetime="2019-11-21T21:34:57+00:00">21 Nov 2019, 21:34</time>
      </address>
      <p>
        <b>Ως σκάνδαλο χαρακτηρίζει η γερμανική Ομοσπονδιακή Υπηρεσία για την Μετανάστευση τη σύλληψη από τις τουρκικές αρχές ενός Τούρκου δικηγόρου που εργάζεται για την πρεσβεία της Γερμανίας στην Άγκυρα.</b>
      </p>
      <p>Για «σκάνδαλο» κάνει λόγο η γερμανική Ομοσπονδιακή Υπηρεσία για την Μετανάστευση (BAMF) αναφορικά με τη σύλληψη από τις τουρκικές αρχές ενός Τούρκου δικηγόρου που εργάζεται για την πρεσβεία της Γερμανίας στην Άγκυρα, ο οποίος προσέφερε βοήθεια στην πρεσβεία στις έρευνές της για τους τούρκους πολίτες που υποβάλουν αιτήσεις για τη χορήγηση πολιτικού ασύλου στη Γερμανία.</p>
      <p>Ο δικηγόρος, ο οποίος συνελήφθη στα μέσα Σεπτεμβρίου, πιστεύεται ότι μετέφερε φακέλους με ευαίσθητες πληροφορίες για τους ανθρώπους που υποβάλουν αιτήσεις για τη χορήγηση πολιτικού ασύλου στη Γερμανία, σύμφωνα με ανακοίνωση της BAMF.</p>
      <p>Οι φάκελοι πλέον εικάζεται ότι βρίσκονται στα χέρια Τούρκων αξιωματούχων, υπογραμμίζει η ανακοίνωση.</p>
      <p>Σύμφωνα με χθεσινό δημοσίευμα του Spiegel, Γερμανοί αξιωματούχοι «φοβούνται ότι ευαίσθητα δεδομένα και ολόκληροι φάκελοι έως και 50 αιτούντων άσυλο έχουν πέσει στα χέρια της τουρκικής υπηρεσίας πληροφοριών».</p>
      <p>Ο επικεφαλής της Ομοσπονδιακής Υπηρεσίας Χανς Εκχαρντ Σόμερ δήλωσε πως η σύλληψη συνιστά «ένα σκάνδαλο εξωτερικής πολιτικής».</p>
      <p>Η BAMF με έδρα την Νυρεμβέργη και το υπουργείο Εξωτερικών στο Βερολίνο χρησιμοποιεί τη βοήθεια αντίστοιχων δικηγόρων για να συγκεντρώσει πληροφορίες για τους λόγους που οι μετανάστες δραπετεύουν από τη χώρα προέλευσής τους και για τους πιθανούς κινδύνους που ενδέχεται να αντιμετωπίσουν οι αιτούντες άσυλο αν επιστρέψουν στις χώρες τους.</p>
      <p>Σύμφωνα με δημοσιεύματα γερμανικών μέσων ενημέρωσης, ο δικηγόρος κατηγορείται για κατασκοπεία και είχε στην κατοχή του πληροφορίες για Κούρδους ακτιβιστές και υποστηρικτές του Φετουλάχ Γκιουλέν, του μουσουλμάνου ιεροκήρυκα που η Άγκυρα κατηγορεί για την ενορχήστρωση του αποτυχημένου πραξικοπήματος του 2016.</p>
      <p>Το γερμανικό υπουργείο Εξωτερικών δήλωσε σήμερα ότι όλες οι παρόμοιες συνεργατικές εργασίες με Τούρκους δικηγόρους διεκόπησαν εξαιτίας της σύλληψης.</p>
      <p>Χθες πηγή προσκείμενη στο γερμανικό ΥΠΕΞ, χαρακτήρισε «ακατανόητο» το μέτρο αυτό των τουρκικών αρχών και πως οι αρχές της Γερμανίας εργάζονται «εντατικά» για να «αρθούν οι κατηγορίες» σε βάρος του νομικού συμβούλου της πρεσβείας στην Άγκυρα και να αφεθεί ελεύθερος.</p>
    </article>
  </body>
</html>