<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/jansa-ta-vlada-danes-je-jutri-pa-je-ni-vec-252663"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T21:06:00+00:00"/>
    <meta property="og:title" content="Janša: Ta vlada danes je, jutri pa je ni več"/>
    <meta property="og:description" content="Poslanec Desusa Robert Polnar je ob vztrajanju pri višjih povprečninah danes dejal, da vlado podpira, a da je trenutno podpornik politike, ki ni sposobna alternativ. Če bi bila v tem mandatu drža..."/>
  </head>
  <body>
    <article>
      <h1>Janša: Ta vlada danes je, jutri pa je ni več</h1>
      <h2>Ob težavah aktualne koalicije so se okrepila ugibanja o pogovorih za morebitno oblikovanje druge vlade, v kateri naj bi sodelovali SDS, NSi, SMC in SNS.</h2>
      <address><time datetime="2019-11-21T21:06:00+00:00">21 Nov 2019, 21:06</time> by <a rel="author">STA, M. U.</a></address>
      <p>Poslanec Desusa <b>Robert Polnar</b> je ob vztrajanju pri višjih povprečninah danes dejal, da vlado podpira, a da je trenutno podpornik politike, ki ni sposobna alternativ. Če bi bila v tem mandatu državnega zbora (DZ) kakršna koli možnost za sodelovanje v drugi vladi, ki bi zmogla več poslanskih mandatov, bi sodeloval, je povedal in dodal, da tudi s SDS <b>Janeza Janše</b>. <br/>Ta koalicija ne bo zdržala do konca. Ali bo prej prišlo do rekonstrukcije vladne koalicije ali drugačne prerazporeditve sil v parlamentu ali pa do predčasnih volitev.<br/><br/><br/>Polnar je v izjavi ob robu proračunske seje DZ zatrdil, da ostaja podpornik vlade <b>Marjana Šarca</b>, v kateri sodeluje, a je poudaril: »Sem trenutno podpornik politike, ki ni sposobna oblikovati alternativ, in to je zame velik problem. Politika na nacionalni ravni namreč mora biti vedno pripravljena izoblikovati alternative, zlasti če nima posebne večine v DZ.«<br/><br/><b>Preberite še:</b> <u><a href="https://www.slovenskenovice.si/novice/slovenija/clanek/zacetek-konca-levica-v-opozicijo-246611">Začetek konca? Levica v opozicijo</a></u><br/><br/>Jasen je bil tudi ob vprašanju, ali bi bil pripravljen sodelovati v kakšni novi vladi. »To je za zdaj še predaleč, vsekakor pa nisem prepričan, da bi takšna vlada, kot je zdaj, s tako šibko podporo v DZ, lahko obstala. Če bi bila kakršna koli možnost za sodelovanje v kakšni drugi vladi v tem mandatu, ki bi zmogla zagotoviti več poslanskih mandatov, bi bil pripravljen sodelovati,« je povedal Polnar.<br/> </p>
      <h3>Srečanje Počivalšek Janša</h3>
      <p>Ob <u><a href="https://www.slovenskenovice.si/novice/slovenija/clanek/zacetek-konca-levica-v-opozicijo-246611">težavah aktualne koalicije so se sicer v zadnjih tednih okrepila</a></u> ugibanja o pogovorih za morebitno oblikovanje druge vlade, v kateri naj bi sodelovali SDS, NSi, SMC in SNS. Predsednik SMC <b>Zdravko Počivalšek</b> je potrdil, da se je na to temo sestal s prvakom SDS <b>Janezom Janšo</b>, navaja <i>Radio Ognjišče</i>. Janša je ob robu kongresa Evropske ljudske stranke v Zagrebu za ta radio danes za smešno označil sredino izjavo Šarca, da so se koalicijski partnerji na srečanju dogovorili, da padec vlade nikomur ni v interesu. Janša je tudi ugotavljal, da imamo sedaj, po odhodu Levice v opozicijo, res prvič v zgodovini samostojne Slovenije manjšinsko vlado. To po njegovem mnenju pomeni, da ta vlada danes je, jutri pa je ni več.<br/> </p>
      <h3>Janša: Ta koalicija ne bo zdržala do konca</h3>
      <p>»Se pravi, ne vemo, ali se bo to zgodilo jutri ali čez eno leto ali leto in pol. Ampak zgodilo se bo. Ta koalicija ne bo zdržala do konca. Ali bo prej prišlo do rekonstrukcije vladne koalicije ali drugačne prerazporeditve sil v parlamentu ali pa do predčasnih volitev. Po mojem mnenju pa bo verjetno prišlo do obojega po tem istem vrstnem redu,« je dejal Janša.<br/><br/>Predsednik SNS <b>Zmago Jelinčič </b>pa je zatrdil, da pri morebitnih takšnih pogovorih ni sodeloval, sedanja vladna ekipa pa da bo zdržala do konca. Po njegovih navedbah je imel Janša priložnost, a ni prevzel mandatarstva, pri čemer je po Jelinčičevih ocenah naredil napako, saj da bi tudi oblikoval vlado. »Tisti, ki danes letajo okoli njega, bi že takrat.«<br/><br/>Vodja poslancev NSi <b>Jožef Horvat</b> je zatrdil, da o pogovorih za morebitno novo vlado ne ve nič. A je po njegovih besedah vedno v politiki tako, da se takrat, ko opozicija opazi napetosti v koaliciji - in v tem primeru so - takšni scenariji verjetno lahko tudi delajo.<br/> </p>
    </article>
  </body>
</html>