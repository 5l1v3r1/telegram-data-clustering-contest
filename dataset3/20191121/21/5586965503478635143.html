<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/isu-dupa-accidentul-din-suceava-cu-doua-tir-uri-calea-ferata-e-dubla-circulatia-nu-va-fi-intrerupta-18603603"/>
    <meta property="og:site_name" content="Gândul"/>
    <meta property="article:published_time" content="2019-11-21T21:03:10+00:00"/>
    <meta property="og:title" content="ISU, după accidentul din Suceava cu două TIR-uri: Calea ferată e dublă, circulaţia nu va fi întreruptă"/>
    <meta property="og:description" content="Detalii pe gândul"/>
  </head>
  <body>
    <article>
      <h1>ISU, după accidentul din Suceava cu două TIR-uri: Calea ferată e dublă, circulaţia nu va fi întreruptă</h1>
      <h2>ISU a revenit şi a precizat că, după accidentul din zona localităţii Iacobeni, din judeţul Suceava, unde două TIR-uri s-au ciocnit, circulaţia feroviară nu este întreruptă, deoarece CFR a informat că în zonă există cale ferată dublă.</h2>
      <address>
        <time datetime="2019-11-21T21:03:10+00:00">21 Nov 2019, 21:03</time>
      </address>
      <p>Potrivit ISU Suceava, circulaţia feroviară între Moldova şi Transilvania nu este blocată, în urma accidentului în care au fost implicate două TIR-uri. „În zona accidentului este cale ferată dublă, iar reprezentanţii CFR au precizat că circulaţia feroviară nu va fi întreruptă”, au anunţat reprezentanţii ISU.</p>
      <p>Anterior, aceştia anunţaseră că traficul în zonă este blocat.</p>
      <p>Conform IPJ Suceava, poliţiştii TF au început o anchetă, urmând să fie stabilite împrejurările în care s-a petrecut accidentul. Primele informaţii arată că cele două TIR-uri s-au ciocnit şi în urma impactului unul dintre ele a intrat în balans şi s-a răsturnat pe calea ferată. În urma accidentului, nu au fost înregistrate victime.</p>
      <p>La faţa locului urmează să ajungă un utilaj al Comitetului Local pentru Situaţii de Urgenţă Iacobeni şi o macara de la Secţia de Drumuri din Câmpulung Moldovenesc pentru a ridica TIR-ul şi a elibera calea ferată.</p>
      <figure>
        <img src="http://storage0.dms.mpinteractiv.ro/media/1/186/3927/18603603/3/tir2.jpg?height=337&amp;width=600"/>
      </figure>
    </article>
  </body>
</html>