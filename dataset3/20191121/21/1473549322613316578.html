<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/prezydent-andrzej-duda-i-prezydent-litwy-gitanas-nauseda-rozmawiali-o-nato,987262.html"/>
    <meta property="og:site_name" content="TVN24"/>
    <meta property="article:published_time" content="2019-11-21T21:02:00+00:00"/>
    <meta property="og:title" content="&quot;Ani w Polsce, ani na Litwie żadna 'śmierć mózgu' się nie zdarzyła&quot;"/>
    <meta property="og:description" content="Nasze zobowiązania wobec NATO są niezmienne, nadal traktujemy tę organizację jako najważniejszego gwaranta bezpieczeństwa - podkreślał prezydent Polski po spotkaniu z prezydentem Litwy w Wilnie. An..."/>
  </head>
  <body>
    <article>
      <h1>"Ani w Polsce, ani na Litwie żadna 'śmierć mózgu' się nie zdarzyła"</h1>
      <address><time datetime="2019-11-21T21:02:00+00:00">21 Nov 2019, 21:02</time> by <a rel="author">akw//now//kwoj</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/681a288d-38bb-4aab-abc7-7bd622fe8a3d-480p.mp4"/>
        <figcaption>Duda: jesteśmy gotowi do brania na siebie współodpowiedzialności za bezpieczeństwo całego Sojuszu<cite>Foto: PAP/Piotr Nowak | Video: tvn24</cite></figcaption>
      </figure>
      <h3>Nasze zobowiązania wobec NATO są niezmienne, nadal traktujemy tę organizację jako najważniejszego gwaranta bezpieczeństwa - podkreślał prezydent Polski po spotkaniu z prezydentem Litwy w Wilnie. Andrzej Duda i Gitanas Nausėda rozmawiali między innymi o Sojuszu Północnoatlantyckim. Odnieśli się do słów francuskiego prezydenta, który w udzielonym niedawno wywiadzie mówił o "śmierci mózgowej" NATO. Nausėda podkreślił, że "ani w Polsce, ani na Litwie żadna 'śmierć mózgu' się nie zdarzyła".</h3>
      <p>W czwartek prezydent Andrzej Duda wraz z żoną Agatą Kornhauser-Dudą rozpoczął dwudniową wizytę na Litwie, podczas której weźmie udział w pochówku przywódców powstania styczniowego. W przeddzień uroczystości odbyło się spotkanie prezydentów obu krajów, a także towarzyszących im delegacji.</p>
      <related>
        <a href="https://www.tvn24.pl/wiadomosci-ze-swiata,2/doswiadczamy-smierci-mozgowej-nato-macron-nie-wie-czy-artykul-5-by-zadzialal,983695.html"/>
      </related>
      <p>W uroczystościach, które w piątek odbędą się w Katedrze Wileńskiej oraz na Cmentarzu na Rossie, wezmą udział także między innymi premier Mateusz Morawiecki, szef MON Mariusz Błaszczak oraz przedstawiciele władz Białorusi i Ukrainy.</p>
      <h3>NATO "najważniejszym gwarantem bezpieczeństwa"</h3>
      <p>Andrzej Duda spotkał się w czwartek z prezydentem Litwy, Gitanasem Nausėdą. Podczas rozmów poruszono między innymi temat Sojuszu Północnoatlantyckiego.</p>
      <p>- Obie strony oświadczyły, że nasze zobowiązania wobec NATO są niezmienne, że nadal traktujemy tę organizację jako najważniejszego gwaranta bezpieczeństwa - podkreślił litewski prezydent.</p>
      <p>Jak relacjonował prezydent Duda, obaj prezydenci zgodzili się, że trzeba czynić wszystko, by były realizowane zobowiązania, które zostały dotychczas przyjęte przez NATO. W szczególności prezydent wymienił tu obecność wojsk Sojuszu na wschodniej flance.</p>
      <related>
        <a href="https://www.tvn24.pl/wiadomosci-ze-swiata,2/czaputowicz-nie-ma-merytorycznych-podstaw-do-krytyki-nato,986988.html"/>
      </related>
      <p>- Obaj z panem prezydentem mamy na względzie obowiązującą w NATO zasadę 360 stopni, to znaczy, że wszystkie kierunki bezpieczeństwa w NATO są ważne i jesteśmy gotowi do brania na siebie współodpowiedzialności za bezpieczeństwo całego Sojuszu Północnoatlantyckiego - podkreślił Duda.</p>
      <h3>Prezydenci o słowach Macrona</h3>
      <p>Prezydenci Polski i Litwy odnieśli się do wywiadu francuskiego prezydenta Macrona, który w <a href="https://www.tvn24.pl/wiadomosci-ze-swiata,2/emmanuel-macron-doswiadczamy-smierci-mozgowej-nato,983695.html">wywiadzie dla tygodnika "The Economist" z 7 listopada mówił o "śmierci mózgowej" NATO z powodu braku przywództwa Stanów Zjednoczonych.</a></p>
      <p>Duda i Nausėda zgodnie podkreślili, że nie dostrzegają, aby NATO miało jakikolwiek "problem ze swoją żywotnością" i że rozwijają współpracę.</p>
      <p>Prezydent Litwy podkreślił, że "ani w Polsce, ani na Litwie żadna 'śmierć mózgu' się nie zdarzyła".</p>
      <p>Zaznaczył, że w ramach NATO Polska i Litwa mają "bardzo ważne plany umacniania swojej współpracy w przyszłości". - Bardzo cieszymy się z pomyślności Polski, gdy tysiąc dodatkowych żołnierzy (USA) zostanie rozlokowanych na terenie Polski, że wzmacnia się współpraca ze Stanami Zjednoczonymi - podkreślił.</p>
      <p>- Mówię zawsze, że wasza pomyślność, to nasza pomyślność - oświadczył Nausėda.</p>
      <p>Przywódcy państw NATO spotkają się w Londynie 3 i 4 grudnia.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/bea59f81-c7c3-4e01-9d61-9839d8ea89bf.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Andrzej Duda i Gitanas Nauseda<cite>Źródło: PAP/Piotr Nowak</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/czaputowicz-nie-ma-merytorycznych-podstaw-do-krytyki-nato,986988.html"/>
        <a href="https://www.tvn24.pl/wiadomosci-z-kraju,3/prezydent-gratuluje-tuskowi-i-zyczy-osobistych-sukcesow,987040.html"/>
        <a href="https://www.tvn24.pl/wiadomosci-ze-swiata,2/historyczna-decyzja-nato-kosmos-obszarem-dzialan-operacyjnych,987035.html"/>
        <a href="https://www.tvn24.pl/wiadomosci-z-kraju,3/prezydent-jakzez-ludzie-maja-przestrzegac-prawa-jesli-sedziowie-prawa-nie-przestrzegaja,986999.html"/>
        <a href="https://www.tvn24.pl/wiadomosci-z-kraju,3/prezydent-o-wyroku-tsue-mozna-sie-w-nim-dopatrzec-ukrytego-stanowiska,986577.html"/>
      </related>
    </article>
  </body>
</html>