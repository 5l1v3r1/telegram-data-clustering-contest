<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kristalovou-lupu-ziskal-placeny-internetovy-denik-n/1823881?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T21:56:00+00:00"/>
    <meta property="og:title" content="Křišťálovou Lupu získal placený internetový Deník N"/>
    <meta property="og:description" content="Praha - Nejlepším projektem roku se v anketě Křišťálová Lupa stal placený internetový Deník N. Osobností roku je podle odborné poroty zakladatel globálního prodejce letenek Kiwi.com Oliver Dlouhý a cenu popularity u veřejnosti získala internetová televize DVTV. Anticenu si odnáší česká vláda a nedostatečný vývoj e-governmentu. Vyplývá to z výsledků 14. ročníku ankety."/>
  </head>
  <body>
    <article>
      <h1>Křišťálovou Lupu získal placený internetový Deník N</h1>
      <address><time datetime="2019-11-21T21:56:00+00:00">21 Nov 2019, 21:56</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Nejlepším projektem roku se v anketě Křišťálová Lupa stal placený internetový Deník N. Osobností roku je podle odborné poroty zakladatel globálního prodejce letenek Kiwi.com Oliver Dlouhý a cenu popularity u veřejnosti získala internetová televize DVTV. Anticenu si odnáší česká vláda a nedostatečný vývoj e-governmentu. Vyplývá to z výsledků 14. ročníku ankety.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574372572_P201911211135501.jpeg"/>
        </figure>
        <figure>
          <img src="https://i3.cn.cz/6/1574372760_P201911211139001.jpeg"/>
        </figure>
        <figure>
          <img src="https://i3.cn.cz/6/1574372842_P201911211142801.jpeg"/>
        </figure>
        <figure>
          <img src="https://i3.cn.cz/6/1574372981_P201911211145401.jpeg"/>
        </figure>
      </slideshow>
      <p>Do hlasování se vedle odborné poroty zapojilo více než 90.000 lidí, což je zhruba stejně jako loni. Anketu každoročně pořádá server Lupa.cz.</p>
      <p>První místo v kategorii internetové obchodování obhájila Alza.cz, ocenění za nástroje a služby získaly Mapy.cz. V kategorii One (wo)man show ocenění dostal Tomáš Břínek známější pod zkratkou TMBK. Nejlepším on-line videem je průvodce Honest Guide, na první příčce v kategorii zájmové weby stojí Databazeknih.cz. Ocenění za zpravodajství a publicistiku znovu obdržela DVTV.</p>
      <p>Marketingovou inspirací je podle výsledků ankety Milion chvilek pro demokracii, obsahovou inspirací Živá rekonstrukce okupace 1939 - Český rozhlas. E-commerce inspirací je Zásilkovna.cz. Průša3D.cz zvítězil v kategorii globální projekty českých tvůrců, veřejně prospěšnou službou roku je podle odborné poroty aplikace Záchranka.</p>
      <p>Anketa Křišťálová Lupa - Cena českého Internetu je pravidelným hlasováním veřejnosti a odborné poroty, v němž se vybírají a oceňují nejoblíbenější a nejzajímavější projekty, služby a osobnosti české on-line scény. Provozovatelem serveru Lupa.cz je společnost Internet Info.</p>
    </article>
  </body>
</html>