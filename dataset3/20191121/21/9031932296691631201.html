<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/sejm-uchwalil-ustawe-o-podwyzszeniu-akcyzy-na-alkohol-i-wyroby-tytoniowe/"/>
    <meta property="og:site_name" content="Polsat News"/>
    <meta property="article:published_time" content="2019-11-21T21:57:00+00:00"/>
    <meta property="og:title" content="Sejm zgodził się na podwyżkę akcyzy na alkohol i wyroby tytoniowe"/>
    <meta property="og:description" content="Sejm w głosowaniu w czwartek uchwalił rządową ustawę, który zakłada 10 proc. wzrost akcyzy na alkohol i wyroby tytoniowe. Za zmianą ustawy o podatku akcyzowym głosowało 243 posłów, 201 było przeciw, a 7 wstrzymało się od głosu."/>
  </head>
  <body>
    <article>
      <h1>Sejm zgodził się na podwyżkę akcyzy na alkohol i wyroby tytoniowe</h1>
      <address>
        <time datetime="2019-11-21T21:57:00+00:00">21 Nov 2019, 21:57</time>
      </address>
      <p>
        <b>Sejm w głosowaniu w czwartek uchwalił rządową ustawę, który zakłada 10 proc. wzrost akcyzy na alkohol i wyroby tytoniowe. Za zmianą ustawy o podatku akcyzowym głosowało 243 posłów, 201 było przeciw, a 7 wstrzymało się od głosu.</b>
      </p>
      <related>
        <a href="https://www.polsatnews.pl/wiadomosc/2019-08-28/akcyza-na-alkohol-i-tyton-ma-wzrosnac-w-2020-r/"/>
      </related>
      <p>Sejm wcześniej odrzucił poprawkę do projektu, którą w czwartek podczas drugiego czytania złożyli posłowie klubu PSL-Kukiz'15. Poprawka przewidywała, że wzrost dochodów uzyskanych wskutek nowelizacji zostanie przeznaczony na finansowanie Narodowego Programu Zwalczania Chorób Nowotworowych.</p>
      <p>Za projektem zagłosowało 233 posłów PiS z kolei poseł Marcin Kałużny wstrzymał się od głosu. Za projektem zagłosowało też 10 posłów Lewicy - wśród nich jest jeden z jej liderów Adrian Zandberg. 32 posłów Lewicy zagłosowało przeciw ustawie, a sześcioro wstrzymało się od głosu.</p>
      <figure>
        <iframe data-src="https://twitter.com/PatrykWachowiec/status/1197619336158076931?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Chodzi o projekt nowelizacji ustawy o podatku akcyzowym, przyjęty przez rząd w trybie obiegowym w zeszłym tygodniu.</p>
      <p>Ministerstwo finansów wyjaśniło w uzasadnieniu, że projekt przewiduje "indeksację stawek podatku akcyzowego na wyroby akcyzowe będące używkami tj. alkohol etylowy, piwo, wino, wyroby winiarskie, wyroby pośrednie, wyroby tytoniowe, susz tytoniowy i wyroby nowatorskie". Zauważono, że ostatnia podwyżka stawek akcyzy na alkohol etylowy i wyroby tytoniowe miała miejsce 1 stycznia 2014 r. i wynosiła odpowiednio 15 proc. i 5 proc.</p>
      <p>
        <a href="https://www.polsatnews.pl/wiadomosc/2019-11-14/wzrost-akcyzy-na-alkohol-i-wyroby-tytoniowe-rzad-przyjal-projekt/?ref=wyszukiwarka&amp;ref=article">ZOBACZ: Wzrost akcyzy na alkohole i wyroby tytoniowe. Rząd przyjął projekt</a>
      </p>
      <p>
        <b>"Budżet zyska 1,7 mld złotych"</b>
      </p>
      <p>Planowana zmiana, która ma wejść w życie 1 stycznia 2020 r., podwyższa stawki akcyzy na alkohol etylowy i wyroby tytoniowe o 10 proc. Z Oceny Skutków Regulacji wynika, że dzięki temu budżet zyska w przyszłym roku ok. 1,7 mld zł i po tyle samo w kolejnych latach. Dane te uwzględniają dodatkowe wpływy z akcyzy i VAT.</p>
      <p>"Oczekiwany skutek budżetowy (łącznie 1 698,7 mln zł) obejmuje w 2020 r. ok. 552,9 mln zł w przypadku napojów alkoholowych, z wyłączeniem cydru i perry, oraz ok. 1145,9 mln zł w przypadku wyrobów tytoniowych, suszu tytoniowego i wyrobów nowatorskich" - napisano w OSR.</p>
      <p>
        <b>Cena każdej paczki podniesiona o złotówkę</b>
      </p>
      <p>Z uzasadnienia wynika, że podwyższenie stawki na alkohol etylowy może oznaczać wzrost ceny półlitrowej butelki wódki o mocy 40 proc. o ok. 1,14 zł (z VAT-em ok. 1,4 zł). Zmiana akcyzy na piwo może spowodować podniesienie ceny półlitrowej puszki tego napoju (o ekstrakcie 12 st. Plato) o ok. 0,05 zł (z VAT-em ok. 0,06 zł).</p>
      <p>Wina o poj. 0,75 l mogą podrożeć o ok. 0,12 zł (z VAT-em ok. 0,15 zł), a napoje fermentowane, np. wina owocowe o poj. 0,75 l o ok. 0,12 zł (z VAT-em ok. 0,15 zł). Natomiast tzw. wyroby pośrednie, np. wina porto o poj. 0,5 l mogą zdrożeć o ok. 0,16 zł (z VAT-em ok. 0,20 zł)</p>
      <p>Ministerstwo Finansów szacuje, że podwyższenie akcyzy związane z wyrobami tytoniowymi może podnieść cenę paczki papierosów (20 szt.) przeciętnie o ok. 1,02 zł, a paczka tytoniu do palenia (50 g) będzie droższa o 1,69 zł. Cena cygar może wzrosnąć ok. 0,40 zł za sztukę, a kilograma suszu tytoniowego o ok. 22,93 zł.</p>
      <p>
        <a href="https://www.polsatnews.pl/wiadomosc/2019-10-22/przeswietlili-autobus-rentgenem-znalezli-2150-paczek-papierosow-bez-akcyzy/?ref=wyszukiwarka&amp;ref=article">ZOBACZ: Prześwietlili autobus rentgenem. Znaleźli 2150 paczek papierosów bez akcyzy</a>
      </p>
      <p>Z zakresu projektowanej indeksacji akcyzy na używki wyłączono cydr i perry o mocy nieprzekraczającej 5 proc. Jak zaznaczono, wyroby te pozostaną opodatkowane preferencyjną stawką podatku akcyzowego w wysokości 97 zł od 1 hektolitra gotowego wyrobu - "w celu rozwoju tego rynku i pośredniego wspierania produkcji sadowniczej, stanowiącej jeden z filarów polskiego rolnictwa".</p>
      <p>Wyłączenie obejmuje także akcyzę na papierosy elektroniczne, na które do końca czerwca 2020 r. obowiązuje zerowa stawka akcyzy. Wyroby te będą opodatkowane efektywną stawką akcyzy od 1 lipca 2020 r.</p>
      <p>W środę sejmowa komisja finansów publicznych zaakceptowała poprawkę PiS wpisującą do projektu stawkę akcyzy na płyn do papierosów elektronicznych. Zgodnie z nią wyniesie ona 0,55 zł za każdy mililitr płynu.</p>
      <p>
        <b>"Symboliczne podwyżki cen"</b>
      </p>
      <p>Wiceminister finansów Leszek Skiba podczas pierwszego czytania projektu mówił w Sejmie, że przewiduje on indeksację stawek podatku akcyzowego na wyroby akcyzowe będące używkami tj. alkohol etylowy, piwo, wino, napoje fermentowane, wyroby pośrednie, wyroby tytoniowe, susz tytoniowy i wyroby nowatorskie. Przypomniał, że ostatnia podwyżka stawek akcyzy na alkohol etylowy i wyroby tytoniowe miała miejsce 1 stycznia 2014 r. i wynosiła odpowiednio 15 proc. i 5 proc.</p>
      <p>- Proponowana zmiana podwyższa stawkę akcyzy o 10 proc. Zmiana stawek o 10 proc. wynika m.in. z rosnących kosztów przeciwdziałania skutkom społecznym i zdrowotnym konsumpcji napojów alkoholowych i wyrobów tytoniowych. Za polityką prozdrowotną przemawia fakt, że w ciągu roku z powodu chorób odtytoniowych umiera blisko 70 tys. Polaków, natomiast alkohol powoduje 12 tys. zgonów rocznie - mówił przedstawiciel resortu finansów.</p>
      <p>- Proponowana indeksacja stawek akcyzy o 10 proc. na używki nie wpłynie znacznie na podwyżki cen, które będą symboliczne - zapewnił. Podkreślił, że zmiana "z całą pewnością wpłynie pozytywnie na politykę prozdrowotną i ograniczy negatywne skutki spożywania napojów alkoholowych i palenia wyrobów tytoniowych". Skiba dodał, że jednocześnie zmiana przyczyni się do wzrostu dochodów budżetu o 1,7 mld zł w przyszłym roku.</p>
      <p>
        <a href="https://www.polsatnews.pl/wideo/sasin-glosowania-nie-podlegaja-ocenie-prokuratorow-witek-zachowala-sie-prawidlowo_6760149/">WIDEO - Sasin: głosowania nie podlegają ocenie prokuratorów. Witek zachowała się prawidłowo</a>
      </p>
      <figure>
        <img src="https://r.dcs.redcdn.pl/http/o2/redefine/cp/ty/typtpj155ooepj6z94j1p22enbx88ji5.jpg"/>
      </figure>
    </article>
  </body>
</html>