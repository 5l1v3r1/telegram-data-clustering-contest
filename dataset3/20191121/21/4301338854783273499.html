<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/minisi-katatheti-o-pateras-tou-koritsiou-pou-chathike-apo-pediko-stathmo/"/>
    <meta property="og:site_name" content="irafina"/>
    <meta property="article:published_time" content="2019-11-21T21:40:24+00:00"/>
    <meta property="og:title" content="Μήνυση καταθέτει ο πατέρας του κοριτσιού που «χάθηκε» από παιδικό σταθμό"/>
    <meta property="og:description" content="Ανησυχία έχει προκαλέσει η είδηση ότι ένα κορίτσι τριών ετών βγήκε από παιδικό σταθμό στον Βύρωνα, περπάτησε χωρίς κανείς να το έχει αντιληφθεί μια απόσταση πολλών μέτρων και βρέθηκε από μια γυναίκα στη μέση του δρόμου. Το περιστατικό σημειώθηκε την περασμένη Παρασκευή. Ο πατέρας της μικρής, ο οποίος έχει ήδη κινηθεί νομικά σε βάρος του […]"/>
  </head>
  <body>
    <article>
      <h1>Μήνυση καταθέτει ο πατέρας του κοριτσιού που «χάθηκε» από παιδικό σταθμό</h1>
      <address>
        <time datetime="2019-11-21T21:40:24+00:00">21 Nov 2019, 21:40</time>
      </address>
      <p>Ανησυχία έχει προκαλέσει η είδηση ότι ένα κορίτσι τριών ετών βγήκε από παιδικό σταθμό στον Βύρωνα, περπάτησε χωρίς κανείς να το έχει αντιληφθεί μια απόσταση πολλών μέτρων και βρέθηκε από μια γυναίκα στη μέση του δρόμου. Το περιστατικό σημειώθηκε την περασμένη Παρασκευή.<br/>Ο πατέρας της μικρής, ο οποίος έχει ήδη κινηθεί νομικά σε βάρος του παιδικού σταθμού, περιέγραψε στο newsit.gr πώς συνέβησαν τα γεγονότα.<br/>«Την Παρασκευή το βράδυ» είπε, «με πήρε κάπου απόμερα η γυναίκα μου και μου ανακοίνωσε ότι η μικρή μας βγήκε έξω από την πόρτα του παιδικού σταθμού και την πρόλαβαν εκεί. Με τη σύζυγό μου είχε επικοινωνήσει η διευθύντρια του παιδικού σταθμού προκειμένου να την ενημερώσει και να ζητήσει συγγνώμη. Προσπάθησαν να πιάσουν τη γυναίκα μου στο φιλότιμο ώστε να μην τραβήξει το θέμα. Η σύζυγός μου ζήτησε περισσότερες πληροφορίες και η διευθύντρια την ενημέρωσε ότι κατά τη διάρκεια μιας θεατρικής παράστασης κι ενώ οι πόρτες ήταν ανοικτές, το παιδάκι βγήκε από την ανοικτή πόρτα χωρίς να το αντιληφθεί κανένας, αλλά το πρόλαβαν στην εξώπορτα στο πεζοδρόμιο».<br/>Θορυβημένος ο πατέρας επικοινώνησε εκ νέου με τον παιδικό σταθμό, τρεις ημέρες μετά. «Τη Δευτέρα» σημείωσε, «επικοινώνησα εγώ με τον παιδικό σταθμό και μου είπαν ότι η μικρή είχε τρυπώσει σε κάποιο από τα σκηνικά κι όταν ο υπεύθυνος τα έβγαλε έξω δεν την αντιλήφθηκε. Σε κάθε περίπτωση μας έλεγαν ότι πρόλαβαν το παιδί στην εξώπορτα. Προβληματίστηκα διότι θεωρούσα ότι αν είχε συμβεί κάτι τόσο απλό δεν θα προσπαθούσαν να μας ενημερώσουν. Θεώρησα ότι κάτι προσπαθούν να καλύψουν. Άρχισα να ψάχνω περισσότερο το θέμα ρωτώντας στη γειτονιά.</p>
      <p> </p>
      <p>Όσα ανακάλυψε τον άφησαν εμβρόντητο. Το παιδί του είχε βρεθεί τυχαία στη μέση του δρόμου από κάποια γυναίκα η οποία εκείνη την ώρα άπλωνε ρούχα στο μπαλκόνι. «Ανακάλυψα από μαρτυρίες διαφόρων ότι το παιδί όντως είχε φύγει από τον παιδικό σταθμό χωρίς να το πάρουν είδηση και το βρήκε μια κυρία η οποία το είδε ενώ άπλωνε στο μπαλκόνι της. Κατέβηκε γρήγορα και το μάζεψε από τη μέση του δρόμου» τόνισε ο πατέρας της τρίχρονης.</p>
      <p>«Πλέον η υπόθεση έχει πάρει τον δρόμο της Δικαιοσύνης. Έχω καταθέσει μήνυση κατά του παιδικού σταθμού και της κυρίας η οποία κάλεσε το πρωί της Παρασκευής τη σύζυγό μου. Αναμένεται και η κατάθεση της συζύγου μου αλλά και δύο μαρτύρων, ενώ περιμένω και το “οκ” από εισαγγελέα ώστε να πάρουμε υλικό από κάμερες ασφαλείας. Η κατηγορία είναι αυτή της έκθεσης ανηλίκου σε κίνδυνο» κατέληξε ο πατέρας του κοριτσιού.</p>
      <p>Ρεπορτάζ: Μάριος Αραβαντινός</p>
      <p>newsit.gr</p>
    </article>
  </body>
</html>