<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260187/h-vw-aporriptei-tin-toyrkia-den-tha-xtisoyme-ergostasio-se-pedio-maxis"/>
    <meta property="og:site_name" content="LiFO"/>
    <meta property="article:published_time" content="2019-11-21T21:31:00+00:00"/>
    <meta property="og:title" content="H VW απορρίπτει την Τουρκία: Δεν θα χτίσουμε εργοστάσιο σε πεδίο μάχης"/>
    <meta property="og:description" content="Δεν θα χτίσουμε εργοστάσιο δίπλα σε πεδίο μάχης, δηλώνει ο πρόεδρος της VW Χέρμπερτ Ντις"/>
  </head>
  <body>
    <article>
      <h1>H VW απορρίπτει την Τουρκία: Δεν θα χτίσουμε εργοστάσιο σε πεδίο μάχης</h1>
      <h2>Δεν θα χτίσουμε εργοστάσιο δίπλα σε πεδίο μάχης, δηλώνει ο πρόεδρος της VW Χέρμπερτ Ντις</h2>
      <address><time datetime="2019-11-21T21:31:00+00:00">21 Nov 2019, 21:31</time> by <a rel="author">NEWSROOM</a></address>
      <p>
        <b>Ο πρόεδρος και διευθύνων σύμβουλος της Volkswagen υπερασπίστηκε σήμερα την απόφαση της εταιρείας να αναβάλλει την κατασκευή ενός καινούριου εργοστασίου της στην Τουρκία, λόγω των <a href="https://www.lifo.gr/tags/%CE%A4%CE%BF%CF%85%CF%81%CE%BA%CE%AF%CE%B1">τουρκικών επιχειρήσεων</a> στη βόρεια Συρία.</b>
      </p>
      <p>H αυτοκινητοβιομηχανία ανακοίνωσε στις 15 Οκτωβρίου ότι «παρακολουθεί» τις εξελίξεις, μετά την επίθεση των τουρκικών δυνάμεων σε μια περιοχή της Συρίας που ελέγχεται από Κούρδους μαχητές.</p>
      <p>«Όσο σκοτώνονται άνθρωποι, δεν θα θέσουμε τον θεμέλιο λίθο κοντά σε ένα πεδίο μάχης», ανέφερε ο Χέρμπερτ Ντις σε ανάρτησή του στο LinkedIn. Παραδέχτηκε πάντως ότι το εργοστάσιο αυτό θα ήταν προς το «οικονομικό συμφέρον» της VW και ότι η τελική απόφαση «παραμένει ανοιχτή».</p>
      <p>Την περασμένη εβδομάδα ο Ντις είχε δηλώσει σε δημοσιογράφους ότι η ανέγερση ενός εργοστασίου υπό αυτές τις τεταμένες συνθήκες θα ήταν μια «εντελώς ανεύθυνη» εξέλιξη. Πρόσθεσε όμως ότι θα ληφθεί απόφαση για το θέμα το αργότερο μέχρι το τέλος του έτους ή τις αρχές του επόμενου.</p>
      <p>Το εργοστάσιο στην Τουρκία συνιστά μια επένδυση ύψους 1,2-1,5 δισεκατομμυρίων ευρώ και θα απασχολούσε περίπου 4.000 ανθρώπους.</p>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>