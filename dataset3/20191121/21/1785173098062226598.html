<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/popescu-principalul-motiv-care-a-dus-la-cresterea-proiectului-viitorul-a-fost-faptul-ca-hagi-a-decis-sa-antreneze-echipa-mare-1922401521392019112119177017"/>
    <meta property="og:site_name" content="News.ro"/>
    <meta property="article:published_time" content="2019-11-21T21:15:39+00:00"/>
    <meta property="og:title" content="Popescu: Principalul motiv care a dus la creşterea proiectului Viitorul a fost faptul că Hagi a decis să antreneze echipa mare"/>
    <meta property="og:description" content="Preşedintele clubului Viitorul Constanţa, Gheorghe Popescu, crede că principalul motiv care a dus la creşterea acestui proiect a fost faptul că Gheorghe Hagi a decis să antreneze echipa mare, iar de atunci rezultatele au început să vină."/>
  </head>
  <body>
    <article>
      <h1>Popescu: Principalul motiv care a dus la creşterea proiectului Viitorul a fost faptul că Hagi a decis să antreneze echipa mare</h1>
      <address><time datetime="2019-11-21T21:15:39+00:00">21 Nov 2019, 21:15</time> by <a rel="author">Cosmin Vaideanu</a></address>
      <p>
        <b>Preşedintele clubului Viitorul Constanţa, Gheorghe Popescu, crede că principalul motiv care a dus la creşterea acestui proiect a fost faptul că Gheorghe Hagi a decis să antreneze echipa mare, iar de atunci rezultatele au început să vină.</b>
      </p>
      <p>Gheorghe Popescu a declarat joi seara, la evenimentul prin care Viitorul Constanţa a sărbătorit alături de fani 10 ani de la înfiinţarea clubului, că nu a crezut că acest proiect va ajunge la nivelul la care se află în prezent.</p>
      <p>“Cred că sunt persoana care a stat cel mai aproape de Gică, persoana care ştie momentul declanşării acestui proiect. Nu am crezut niciodată că acest proiect va ajunge la nivelul la care a ajuns pentru că nu ştiam că Gică va avea o nebunie pozitivă atât de frumoasă, cum a avut-o, nu credeam că un om este capabil să investească atât de mulţi bani într-un proiect fotbalistic, Gică a făcut-o şi principalul motiv, principalul lucru care a dus la creşterea acestui proiect a fost faptul că Gică l-a preluat, în momentul în care a decis să antreneze echipa mare rezultatele au început să vină”, a spus Popescu.</p>
      <p>El a menţionat că a fost printre cei care l-au influenţat pe Hagi să antreneze Viitorul. “De asemenea, cred că am fost unul dintre cei care l-au influenţat să se aşeze pe banca tehnică de la Viitorul, ştiind capacitatea pe care o are ca antrenor, ştiind cât de pasionat este, ştiind cât fotbal trăieşte Gică zilnic şi ştie”, a explicat preşedintele clubului.</p>
      <p>Cu acest prilej, iniţiatorul proiectului şi actualul antrenor al echipei doreşte ca formaţia sa să devină competitivă şi pe plan european. “Trebuie să ne dezvoltăm, să perfecţionăm tot ce am făcut bine, să fim motivaţi în continuare, numai asta poate să te ducă la lucruri foarte bune. Trebuie să creştem, trebuie să devenim mai buni, mai competitivi şi bineînţeles poate într-o bună zi vom deveni competitivi şi pe plan european”, a afirmat Hagi.</p>
      <p>Întrebat dacă va mai rămâne încă 10 ani pe banca tehnică a Viitorului, Hagi a răspuns: “Pentru mine proiectul este foarte important şi ţin foarte mult la el. Dacă Viitorul creşte şi la nivelul meu, de ce nu? Şi eu am nevoie de provocări, am nevoie de lucruri mari, îmi place să câştig şi dacă noi ne vom dezvolta foarte bine sunt şanse mari ca eu să rămân aici”, a explicat Hagi.</p>
      <p>Viitorul a organizat joi seara, într-un magazin sportiv dintr-un mall din Constanţa, un eveniment prin care a sărbătorit alături de fani 10 ani de la înfiinţarea clubului. Hagi, Popescu şi fotbaliştii din lot au făcut fotografii cu cei mai mici fani ai lor şi au oferit autografe.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>