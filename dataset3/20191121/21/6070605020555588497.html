<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/netanyahu-processat-corrupcio-tracte-favor-dificultats-coalicio-govern_0_2348165386.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T21:27:21+00:00"/>
    <meta property="og:title" content="Netanyahu serà jutjat per suborn i frau"/>
    <meta property="og:description" content="El processament del primer ministre complica encara més la formació d'un nou govern a Israel"/>
  </head>
  <body>
    <article>
      <h1>Netanyahu serà jutjat per suborn i frau</h1>
      <h2>El processament del primer ministre complica encara més la formació d'un nou govern a Israel</h2>
      <address>
        <time datetime="2019-11-21T21:27:21+00:00">21 Nov 2019, 21:27</time>
      </address>
      <p>El fiscal general de l'estat d'Israel, Avichai Mandelblit, ha anunciat aquest dijous el processament del primer ministre en funcions, Benjamin Netanyahu, per corrupció. La decisió genera una situació molt complicada per al seu futur polític (fins i tot podria anar a la presó alguns anys) i una situació no menys complicada per <a href="https://www.ara.cat/internacional/Israel-terceres-eleccions-bloqueig-politic-Gantz-Netanyahu_0_2348165251.html">resoldre l'actual bloqueig polític del país</a>: cap partit ha aconseguit formar govern després que ja s'hagin fet dues eleccions aquest any. Des del banc dels acusats, Netanyahu s'haurà de defensar de suborn, frau i abús de confiança.</p>
      <p>L'acusació de suborn, la més greu de totes, està relacionada amb l'anomenat cas 4.000. Segons els investigadors policials, Netanyahu va donar a un amic un tracte de favor quan era ministre de Telecomunicacions: li va atorgar projectes valorats en molts milions d'euros i va aprovar regulacions de les comunicacions per afavorir Shaul Elovitch, propietari del popular portal israelià de notícies <i>Wallah!</i>, a canvi que fes una cobertura positiva de l'activitat política de Netanyahu i publiqués articles elogiosos de la seva dona, Sarah, i la resta de la família.</p>
      <p>És la primera vegada que un cap de govern israelià és <a href="https://www.ara.cat/internacional/ministre-Benjamin-Netanyahu-processat-corrupcio_0_2188581349.html">acusat i processat en l'exercici de les seves funcions</a> des de la creació de l'estat, el 1948. L'acusació complica enormement la situació política al país. Segons els analistes, és impossible que Benny Gantz, el cap de Blau i Blanc –el principal partit de l'oposició–, pacti ara la formació d'una gran coalició amb el Likud de Netanyahu, perquè els seus seguidors no entendrien una associació amb un polític que és jutjat.</p>
      <p>Mandelblit té l'obligació de demanar a la Knesset que aixequi la immunitat de Netanyahu, un procés que podria durar un mes aproximadament. En tot cas, i passi què passi els pròxims dies, la carrera política de qui ha sigut primer ministre durant tota una dècada consecutiva està en suspens.</p>
      <figure>
        <img src="https://www.ara.cat/2019/11/21/internacional/Benjamin-Netanyahu-imatxe-arxiu_2348175297_67540758_117x66.jpg"/>
      </figure>
      <p>
        <a href="https://www.ara.cat/internacional/Israel-terceres-eleccions-bloqueig-politic-Gantz-Netanyahu_0_2348165251.html">Israel s'aboca a les terceres eleccions en un any</a>
      </p>
      <p>Encara que Mandelblit també considera Netanyahu sospitós de frau i abús de confiança en dos expedients més, els anomenats cas 1.000 i cas 2.000, la gravetat de l'acusació de suborn en el cas 4000 podria ser decisiva. Significa que el judici tindrà lloc en un tribunal de districte, uns tribunals que són més estrictes, i no es descarta que l'encara primer ministre pugui acabar a la presó durant mesos o anys, segons els experts.</p>
      <p>Un jurista entrevistat per l'emissora de ràdio estatal Kan-Reshet Bet ha comentat que, si es tenen en compte els precedents i les sentències de casos semblants, "Netanyahu podria passar fins a cinc anys a la presó". Altres comentaristes han recordat que, durant els últims anys, el primer ministre ha fet tot el possible per desacreditar la policia i, en alguna ocasió, tampoc s'ha oblidat d'assenyalar els jutges.</p>
      <h3>Incertesa al Likud</h3>
      <p>La incertesa s'obre pas també respecte al lideratge del Likud. L'exministre Gideon Saar, un dels grans rivals de Netanyahu, ja s'ha postulat per dirigir el partit i formar una coalició de govern amb Blanc i Blau. Netanyahu ha criticat sempre Saar, que ara demana primàries per dirigir la formació, tot i que el seu suport és, ara com ara, minoritari entre l'aparell.</p>
      <p>Netanyahu també s'haurà de defensar d'haver rebut una quantitat exagerada de cigars i xampany d'amics israelians i estrangers, una acusació que sempre ha negat. El seu comportament mostra el patró d'un home segur de si mateix, que exerceix una influència irresistible sobre algunes persones del seu entorn. </p>
      <figure>
        <a href="https://www.ara.cat/2019/11/21/internacional/Protesta-simpatitzants-processament-corrupcio-Jerusalem_2348175460_67556992_1500x1000.jpg">
          <img src="https://www.ara.cat/2019/11/21/internacional/Protesta-simpatitzants-processament-corrupcio-Jerusalem_2348175460_67556992_1500x1000.jpg"/>
        </a>
        <figcaption>Protesta de simpatitzants del primer ministre pel seu processament per corrupció i suborns, a Jerusalem / ABIR SULTAN / AFP</figcaption>
      </figure>
      <p>Una hora després de saltar la notícia del processament, Netanyahu ha comparegut per televisió per criticar durament el comportament dels policies que han dirigit la investigació. El primer ministre també ha carregat contra els mitjans de comunicació i "l'estat de dret" que impera a Israel i que, segons el seu parer, "no és fiable".</p>
      <p>En la intervenció ha esmentat mitja dotzena de casos que, segons el seu parer, demostren que les institucions més bàsiques de l'estat no funcionen, i que la democràcia israeliana no és homologable a les occidentals. En altres paraules, Netanyahu s'ha presentat com la víctima d'un "sistema" que qualifica de corrupte i, en aquest sentit, ha presentat un bon grapat d'exemples que demostrarien la corrupció a Israel, contra la qual s'ha erigit com un lluitador en solitari i des d'una posició d'inferioritat. "Cal posar-hi fi –ha recalcat–. Ha arribat el moment d'investigar els investigadors". I ha afegit que la "fiscalia no està per sobre de la llei".</p>
    </article>
  </body>
</html>