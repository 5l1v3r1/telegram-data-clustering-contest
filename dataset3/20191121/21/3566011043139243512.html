<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549047.html/%D8%A8%DB%8C%D8%A7%D9%86%DB%8C%D9%87-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D8%B1%D9%88%D8%A7%DB%8C%D8%AA-%D9%85%D9%86%D8%B5%D9%81%D8%A7%D9%86%D9%87-%D8%A7%D8%B2---%D8%B3%D8%A7%D9%84-%DA%AF%D8%B0%D8%B4%D8%AA%D9%87-%D9%88-%D8%AA%D8%B9%DB%8C%DB%8C%D9%86-%D8%A7%D9%81%D9%82-%D8%A2%DB%8C%D9%86%D8%AF%D9%87-%D8%A7%D8%B3%D8%AA--%D8%AA%D8%AE%D8%B1%DB%8C%D8%A8-%D9%87%D8%A7%DB%8C-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%A8%DB%8C-%D8%B3%D8%A7%D8%A8%D9%82%D9%87-%D9%88-%D8%B3%D8%A7%D8%B2%D9%85%D8%A7%D9%86%D8%AF%D9%87%DB%8C-%D8%B4%D8%AF%D9%87-%D8%A8%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T21:21:00+00:00"/>
    <meta property="og:title" content="بیانیه گام دوم انقلاب روایت منصفانه از ۴۰سال گذشته و تعیین افق آینده است/ تخریب‌های اغتشاشگران بی‌سابقه و سازماندهی شده بود"/>
    <meta property="og:description" content="رئیس اندیشکده مطالعات راهبردی ایران گفت: بیانیه گام دوم روایت منصفانه از ۴۰ سال گذشته انقلاب و تعیین افق و مسیر آینده است لذا نباید به کلی گویی اکتفا کنیم بلکه باید به تبیین واژه واژه متن آن پرداخت."/>
  </head>
  <body>
    <article>
      <h1>بیانیه گام دوم انقلاب روایت منصفانه از ۴۰سال گذشته و تعیین افق آینده است/ تخریب‌های اغتشاشگران بی‌سابقه و سازماندهی شده بود</h1>
      <h2>رئیس اندیشکده مطالعات راهبردی ایران:</h2>
      <address>
        <time datetime="2019-11-21T21:21:00+00:00">21 Nov 2019, 21:21</time>
      </address>
      <p>رئیس اندیشکده مطالعات راهبردی ایران گفت: بیانیه گام دوم روایت منصفانه از ۴۰ سال گذشته انقلاب و تعیین افق و مسیر آینده است لذا نباید به کلی گویی اکتفا کنیم بلکه باید به تبیین واژه واژه متن آن پرداخت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="https://sobheqazvin.ir/"> صبح قزوین</a>، یازدهمین جلسه از سلسله نشست‌های دفاع همچنان باقیست با حضور دکتر گودرزی رئیس اندیشکده مطالعات راهبردی ایران، عصر امروز(پنج‌شنبه) به همت سازمان بسیج رسانه استان درسالن جلسات ساختمان اقشار سپاه استان قزوین برگزار شد.</p>
      <p>داوود گودرزی در این نشست اظهار کرد: در حق واژه بسیج و فهم آن اجحاف‌هایی صورت می‌گیرد درحالیکه با رجوع به بیانات امام راحل، بنیانگذار بسیج متوجه‌ می‌شویم که حکومت برای مردمی شدن نیاز به سازوکارهایی دارد.</p>
      <p>وی افزود: حکومت جمهوری اسلامی ایران حکومتی مردمی و دینی است که در آن رای، نظر و نقش حداکثری مردم مورد توجه است چراکه در حکومت اسلامی باید نقش ویژه ای به مردم داده شود لذا بسیج تشکیل شد تا مردم سازماندهی‌تر شده ایفای نقش کنند.</p>
      <p>این مقام مسئول با اشاره به فرمایش مقام معظم رهبری که بسیج یک مزرعه بی‌حصار است، افزود: فهم درست از واژه بسیج باید در هفته بسیج بیشتر مورد مداقه قرار گرفته و سخنان بزرگان و امام و رهبری را در مورد بسیج بازخوانی کرد.</p>
      <p>وی با اشاره به بیانیه گام دوم انقلاب عنوان کرد: بیانیه یک سندبالادستی و نقشه راه برای ادامه مسیر است و باید راهبردهای حرکت را از بیانیه گام دوم استخراج و عملیاتی کنیم ضمن اینکه همزمان با استخراج راهبردها بندبند بیانیه تبیین، ترویج و گفتمان سازی شود.</p>
      <p>گودرزی تصریح کرد: در بیانیه گام دوم از عظمت انقلاب و راه‌های طی شده در طول ۴۰ سال پس از پیروزی انقلاب سخن به میان آمده و مقام رهبری در آن مسیر پیش رو را مشخص می‌کند.</p>
      <p>وی بیان کرد: بیانیه گام دوم روایت منصفانه از ۴۰ سال گذشته انقلاب و تعیین افق و مسیر آینده است لذا نباید به کلی گویی اکتفا کنیم بلکه باید به تبیین واژه واژه متن آن پرداخت.</p>
      <p>گودرزی ابراز کرد: مقام معظم رهبری با این بیانیه نقش مردم را پررنگ می‌کنند زیرا براساس حکومت مردمی و دینی باید حضور حداکثری مردم مورد توجه قرار گیرد.</p>
      <p>وی در ادامه گفت: فلسفه تشکیل حکومت دینی ارائه خدمات بهتر به مردم است که این امر دارای دو بعد مادی و معنوی است و در این راستا رسانه‌ها باید حرف و اندیشه اصلی انقلاب را از سخن سایرین تمییز دهند.</p>
      <p>گودرزی تصریح کرد: مقام رهبری با بیان امثال جملاتی مثل آتش به اختیار و بیانیه گام دوم انقلاب و تاکید بر اهمیت نقش جوانان و تشکلات انقلابی تلاش دارد که مردم را برای ایفای نقش حداکثری یادآوری کند زیرا برای اصلاح امور حکومت دینی نیاز به حضور مردم است.</p>
      <p>وی عنوان کرد: در حکومت دینی، امام جامعه و امت وظایفی در قبال هم دارند و اگر امت به سمت بی‌تفاوتی حرکت کنند حتما حکومت دینی دچار مشکل می شود زیرا نقش امام در جامعه دینی تعیین کننده و مردم تمام کننده است.</p>
      <p>گودرزی تصریح کرد: امام و رهبری نگاه و سهم ویژه‌ای برای نقش مردم دارند زیرا در جامعه دینی برای بقای حکومت و اصلاح امور، مردم باید عاقلانه در صحنه حضور داشته باشند نه از روی بی‌تفا‌وتی و یا ترس و زور.</p>
      <p>‌وی تاکید کرد: حکومت دینی عقلانیت را رشد می‌دهد تا مردم با شعور وارد میدان عمل شوند لذا رهبری همواره تاکید دارند که شناخت و آگاهی مردم باید افزایش یافته و خود در امور مختلف تصمیم بگیرند.</p>
      <p>رئیس اندیشکده مطالعات راهبردی ایران عنوان کرد: رهبری در سال ۹۵، ۳بار حکم جهاد دادند یکبار در مورد جهاد روشنگری، در ادامه در مورد جهاد تبیین و چند ماه پس از آن در دانشگاه امام حسین(ع) جهاد کبیر را مطرح کردند.</p>
      <p>وی اضافه کرد: جهاد کبیر به معنی عدم تبعیت از دشمن، مبتنی بر بیان واقعیت است به عبارتی همین عرصه جهاد کبیر نیز نیازمند تبیین و روشنگری است.</p>
      <p>گودرزی تصریح کرد: در شرایطی که دشمن در سال‌های ۹۶ و ۹۷ به سمت جنگ روانی حداکثری پیش می‌رود رهبری از سال‌ها قبل تاکید بر روشنگری و بیان واقعیت برای مردم داشتند زیرا با توجه به عملکرد جریان نفاق که همواره توطئه می‌کند باید آگاهی و شناخت مردم افزایش یابد‌.</p>
      <p>وی عنوان کرد: ریشه مشکلات کشور ۳ مورد است نخست آنکه بچه‌های جریان انقلاب در همه وظایف خود کوتاهی کرده اند، درحالیکه بهتر از این می‌توانستیم عمل کنیم، دوم آنکه جریان غیرانقلابی برای انحراف مسیر انقلاب تلاش کرده است و عامل سوم دشمن و دشمنی‌های متعدد آنهاست.</p>
      <p>گودرزی تصریح کرد: کشور بن‌بست ندارد و ریشه مشکلات باید برای مردم دقیق عنوان شود و این در امتداد تاکید رهبری برای روشنگری است همچنین امیدبخشی باید بیشتر مورد تاکید قرار گیرد.</p>
      <p>رئیس اندیشکده مطالعات راهبردی ایران بیان کرد: رسانه‌ها باید برای امیدبخشی در بین آحاد جامعه تلاش کنند که در این راستا باید میزان رفاه و یا در مورد وضعیت بهداشت و درمان و سایر مقولات فاکتورهای متعددی تعیین کرد سپس وضعیت ایران را در شاخص‌های مختلف با سال‌های قبل و یا با وضعیت کشورهای منطقه و کشورهای اروپایی مقایسه کرد زیرا قطعا در بخش‌هایی پیشرفت صورت گرفته و در بخش‌هایی پیشرفتی ایجاد نشده است.</p>
      <p>وی تصریح کرد: باتوجه به بیانیه گام دوم انقلاب، باید با واقع بینی ‌و واقع گویی ریشه اصلی عدم پیشرفت یا پیشرفت‌های حاصل شده در عرصه‌های مختلف را بررسی کرد.</p>
      <p>رئیس اندیشکده مطالعات راهبردی ایران گفت: ما به کلی‌گویی و ساده انگاری عادت کردیم در حالیکه متخصصین حوزه‌های مختلف باید به جزئیات مباحث توجه کرده تا با بررسی آنها، راهکار مناسبی برای رفع مشکلات ارائه شود.</p>
      <p>وی اضافه کرد: شبهات و سوالات زیادی مطرح است که رسانه‌ها باید به شبهات ذهنی مخاطبان به صورت کارشناسی و دقیق بپردازند.</p>
      <p>گودرزی عنوان کرد: جریان رسانه و هنر باید منعکس کننده اتفاقات و پدیده‌های اجتماعی بوده و هم اینکه آنها را جهت دهند.</p>
      <p>وی با اشاره به اغتشاشات اخیر در برخی از شهرهای کشور تصریح کرد: جریان سازمان یافته که کاملا از بدنه مردم عادی جدا بود بسیار سریع و خشن اقدام به تخریب بیت المال و اموال مردم کردند به طوریکه حجم تخریب در طول ۴۰سال بی‌سابقه بود.</p>
      <p>وی ادامه داد: در مواجهه با اراذل و اوباش و اغتشاشگران برای جلوگیری از تخریب بیت المال و فراهم کردن آرامش و امنیت مردم، بنا بر مصلحت محدودیت‌هایی در زمینه قطع اینترنت انجام شد.</p>
      <p>گودرزی در پایان گفت: البته کارشناسان امر و دانشجویان و صداوسیما و جریان رسانه باید به نقد و بررسی و تجزیه و تحلیل ابعاد همه جانبه موضوع بنزین و بسته دولت بپردازند.</p>
      <p>انتهای پیام/</p>
    </article>
  </body>
</html>