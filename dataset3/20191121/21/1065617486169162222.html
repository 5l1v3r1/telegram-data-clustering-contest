<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/news-as-roma/zaniolo-non-sono-un-bad-boy-ora-voglio-vincere-in-europa-prosegue-leffetto-friedkin-piace-kulusevski/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-21T21:20:22+00:00"/>
    <meta property="og:title" content="Zaniolo: “Non sono un bad boy, ora voglio vincere in Europa”. Onda lunga Friedkin, piace Kulusevski"/>
    <meta property="og:description" content="Il centrocampista della Roma ha parlato dei suoi obiettivi e dei suoi errori:"/>
  </head>
  <body>
    <article>
      <h1>Zaniolo: “Non sono un bad boy, ora voglio vincere in Europa”. Onda lunga Friedkin, piace Kulusevski</h1>
      <h2>Il centrocampista della Roma ha parlato dei suoi obiettivi e dei suoi errori: “Mi giocherei meglio qualche carta, ma ho imparato”. Fazio rientra in gruppo in vista del Brescia, che intanto caccia Balotelli dall’allenamento</h2>
      <address><time datetime="2019-11-21T21:20:22+00:00">21 Nov 2019, 21:20</time> by <a rel="author" href="https://www.forzaroma.info/author/iucca/" target="_blank">Francesco Iucca</a></address>
      <p>La <b>Roma</b> continua la marcia di avvicinamento al match col <b>Brescia</b> di domenica alle 15, con i nazionali che hanno fatto tutti rientro a Trigoria. Appurato il ritorno in gruppo di <b>Pellegrini</b> e <b>Mkhitaryan</b>, <a href="https://www.forzaroma.info/news/trigoria/trigoria-allenamento-tattico-per-il-gruppo-rientra-fazio-personalizzato-per-spinazzola-e-perotti/">nell’allenamento di oggi anche Fazio si è unito alla squadra</a> mentre sia <b>Spinazzola</b> che <b>Perotti</b> hanno proseguito con il lavoro <b>personalizzato</b>. Nel pomeriggio, invece, <a href="https://www.forzaroma.info/news-as-roma/roma-pellegini-zaniolo-e-antonucci-attesi-a-via-del-corso-per-levento-nike-live-foto/">circa <b>300 tifosi</b> hanno accolto Lorenzo <b>Pellegrini</b>, Nicolò <b>Zaniolo</b> e Mirko <b>Antonucci</b> al Nike Store di via del Corso</a>. Con loro anche le protagoniste della <b>Roma Femminile</b>, che hanno dato vita ad alcuni siparietti e sfide divertenti. Lo stesso <a href="https://www.forzaroma.info/news-as-roma/zaniolo-con-lu21-un-errore-ma-non-sono-un-cattivo-ragazzo-voglio-vincere-leuropa-league/"><b>Zaniolo</b> ha rilasciato un’intervista in cui ha parlato a 360 gradi del suo momento e dei suoi obiettivi, tra <b>Nazionale</b> e club</a>: <i>“Voglio migliorare in tutti gli aspetti, dal piede debole allo smarcamento e alla fase difensiva.<b> Vogliamo vincere tutte le partite per raggiungere la Champions League</b> e magari conquistare qualche trofeo.<b> Il rinnovo mi ha reso felicissimo</b>, sono felice di stare qui e sono orgoglioso dell’affetto dei tifosi. <b>Errori? Mi giocherei meglio le carte in Under 21 l’anno scorso all’Europeo. È un rimpianto che ho, ma sono quello di quest’anno e quello dell’anno scorso tranne quel frangente. Non sono un ragazzo cattivo</b> ma uno che ha commesso un errore e vuole imparare e basta”.</i> Infine il sogno:<i> “<b>Mi piacerebbe vincere l’Europeo dopo aver vinto l’Europa League con la Roma</b>“.</i></p>
      <p><b>MERCATO –</b> Alessandro <b>Florenzi</b> continua a essere il nome più ‘chiacchierato’ in ottica mercato. <a href="https://www.forzaroma.info/rassegna-stampa-roma/tuttosport/calciomercato-roma-inter-su-florenzi-i-nerazzurri-puntano-al-prestito/">Anche oggi si è tornato a parlare <b>dell’Inter</b> interessata a lui</a>, l’ipotesi è un prestito con diritto di riscatto e l’eventuale inserimento di <b>Politano</b>. In entrata, invece, <a href="https://www.forzaroma.info/calciomercato-as-roma/mercato-roma-interesse-per-kulusevski-su-di-lui-anche-inter-e-juventus/">il profilo nuovo è quello che porta a Dejan <b>Kulusevski,</b> talento che si sta mettendo in mostra con la maglia del <b>Parma</b></a><b>,</b> anche se è di proprietà <b>dell’Atalanta.</b> Su di lui ci sono già <b>Inter, Juve e Manchester United</b> ma i giallorossi si sono inseriti con forza. <b>Dall’Argentina</b> arriva poi l’indiscrezione che riguarda <a href="https://www.forzaroma.info/calciomercato-as-roma/mercato-roma-dallargentina-internacional-su-pastore/">Javier <b>Pastore,</b> che sarebbe finito nel mirino dell’<b>Internacional di Porto Alegre</b></a><b>.</b></p>
      <p><b>LE ALTRE NEWS –</b> Intanto non si ferma l’onda lunga delle notizie sul possibile passaggio di proprietà della <b>Roma</b> e l’arrivo di <a href="https://www.forzaroma.info/rassegna-stampa-roma/la-repubblica/lamico-americano-la-roma-apre-a-friedkin-un-altro-magnate-usa-per-sostituire-pallotta/">Dan <b>Friedkin</b></a><b>.</b> Oggi le azioni del club giallorosso hanno fatto registrare una <a href="https://www.forzaroma.info/news-as-roma/roma-sospeso-il-titolo-in-borsa/">nuova impennata che ha portato alla <b>sospensione momentanea del titolo in borsa</b></a>, la seconda dopo quella di ieri. Dopo il comunicato di ieri, <b>Pallotta</b> continua in ogni caso a <a href="https://www.forzaroma.info/rassegna-stampa/il-messaggero/pallotta-valuta-il-club-800-milioni-con-un-extra-legato-al-nuovo-stadio/">valutare la proprietà dei giallorossi <b>800 milioni di euro</b>, più un extra legato al nuovo stadio</a>. Tornando al campo e alla sfida con il <b>Brescia,</b> sono spuntati dei problemi per il tecnico delle ‘rondinelle’ Grosso, che <a href="https://www.forzaroma.info/news-calcio/caos-brescia-balotelli-cacciato-dallallenamento/">nell’allenamento di oggi ha cacciato dal terreno di gioco Mario <b>Balotelli</b></a><b>.</b> Il match in programma domenica allo Stadio Olimpico sarà diretta da <a href="https://www.forzaroma.info/news-as-roma/roma-bilancio-super-con-di-bello-10-vittorie-e-nessuna-sconfitta/"><b>Di Bello</b>, con cui la Roma ha un <b>bilancio</b> stellare</a>. Infine le parole di <a href="https://www.forzaroma.info/news-as-roma/sabatini-pastore-luomo-dei-sogni-per-lo-stadio-serve-coesione-tra-politica-e-sport/">Walter <b>Sabatini</b></a><b>,</b> che oggi – a margine di un evento – ha parlato anche del suo grande pallino, Javier <b>Pastore</b>: <i>“Quando l’ho visto ho pensato che fosse uno scherzo. <b>Non credevo che a vent’anni si potesse giocare in quel modo</b>. <b>Quando l’ho portato al Palermo sembrava di essere in una fiaba</b>. La prima volta che ha giocato ho visto Zamparini piangere per la commozione. Quando è venuto a <b>Roma</b> mi sono rammaricato delle prime partite che ha fatto, senza ritmo. Ora sta rigiocando un brandello del suo calcio. <b>Era l’uomo dei sogni”.</b></i></p>
    </article>
  </body>
</html>