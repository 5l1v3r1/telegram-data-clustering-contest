<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/europe/article/1417157/snainter-tha-mporoysa-na-mpaino-stin-idia-koyventa-me-mesi-kai-ronalnto"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T21:20:10+00:00"/>
    <meta property="og:title" content="Σνάιντερ: «Θα μπορούσα να μπαίνω στην ίδια κουβέντα με Μέσι και Ρονάλντο»"/>
    <meta property="og:description" content="Το όνομα του στην εξίσωση για τον κορυφαίο παίκτη του κόσμου, πλάι σε αυτά των Λιονέλ Μέσι και Κριστιάνο Ρονάλντο μπορούσε να δει, όπως δήλωσε, ο Γουέσλι Σνάιντερ, αν ήταν περισσότερο αφοσιωμένος."/>
  </head>
  <body>
    <article>
      <h1>Σνάιντερ: «Θα μπορούσα να μπαίνω στην ίδια κουβέντα με Μέσι και Ρονάλντο»</h1>
      <h2>Το όνομα του στην εξίσωση για τον κορυφαίο παίκτη του κόσμου, πλάι σε αυτά των Λιονέλ Μέσι και Κριστιάνο Ρονάλντο μπορούσε να δει, όπως δήλωσε, ο Γουέσλι Σνάιντερ, αν ήταν περισσότερο αφοσιωμένος.</h2>
      <address><time datetime="2019-11-21T21:20:10+00:00">21 Nov 2019, 21:20</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Για πολλούς, ο Ουέσλι Σνάιντερ ανήκει στη λίστα των πλέον αδικημένων παικτών της δεκαετίας, οι οποίοι βρέθηκαν στη σκιά του διπόλου Μέσι-Ρονάλντο.</p>
      <p>Ο Ολλανδός άσος, όμως, ο οποίος αποσύρθηκε από την ενεργό δράση πριν από μερικούς μήνες, αισθάνεται ότι θα μπορούσε να βρίσκεται στο ίδιο σημείο με τους δύο αστέρες, αλλά δεν το επιδίωξε.</p>
      <p>Όπως δήλωσε στο ολλανδικό «Fox Sports», ο άλλοτε... μαέστρος της Ίντερ και της εθνικής Ολλανδίας, που κέρδισε το Champions League και έφτασε στον τελικό του Μουντιάλ το 2010, παραδέχθηκε ότι δεν έδειξε την απαραίτητη αφοσίωση που απαιτείται για να φτάσεις να θεωρείσαι ο κορυφαίος, αλλά δεν μετανιώνει για τις επιλογές του:</p>
      <p>«<i>Για να είμαι ειλικρινής, πρέπει να παραδεχτώ ότι θα μπορούσα να βρίσκομαι στην ίδια πρόταση με τους Μέσι και Ρονάλντο αν ήμουν 100% προσηλωμένος. Το ξέρω αυτό. Αλλά δεν ήθελα να το κάνω και δεν μετανιώνω για αυτό. Δεν είναι ότι δεν το είχα μέσα μου, απλά δεν ήθελα να το κυνηγήσω. Απόλαυσα την καριέρα μου ως ποδοσφαιριστής, τόσο εντός όσο και εκτός χορταριού. Κατέκτησα όλα τα μεγάλα τρόπαια που μπορούσα σε επίπεδο συλλόγου, συνεπώς δεν μετανιώνω καθόλου. Είμαι ομαδικός παίκτης και μου αρέσει να επιτυγχάνω σε ομαδικό επίπεδο</i>».</p>
      <p>Παράλληλα, ο Σνάιντερ μίλησε και για το κατά πόσο δικαιούνταν τη Χρυσή μπάλα που δεν κέρδισε το 2010, αιτία για την οποία πολύς κόσμος τον έκανε να αισθάνεται στο ίδιο κλειστό κλαμπ των κορυφαίων.</p>
      <p>«<i>Ο κόσμος με προσεγγίζει συνεχώς και μου λέει πως έπρεπε να είχα κερδίσει την Χρυσή Μπάλα το 2010, όμως εγώ τους λέω συνεχώς ότι η κατάκτηση του Champions League ήταν πολύ πιο σημαντική από ένα ατομικό βραβείο. Φυσικά θα ήταν το κερασάκι στην τούρτα, αλλά είναι αρκετά ικανοποιητικό μόνο και μόνο που μου λένε κάτι τέτοιο</i>».</p>
    </article>
  </body>
</html>