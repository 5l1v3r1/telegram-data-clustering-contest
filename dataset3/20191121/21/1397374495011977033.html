<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/tenis/novak-jasan-sada-je-svaki-poen-vazan-393383.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-21T21:38:00+00:00"/>
    <meta property="og:title" content="Novak jasan: &quot;Sada je svaki poen važan&quot;"/>
    <meta property="og:description" content="Najbolji srpski teniser Novak Đoković rekao je da je atmosfera u ekipi odlična, što se vidi i po igrama na Dejvis kupu, i rekao da je sada od četvrtfinala bitan svaki poen."/>
  </head>
  <body>
    <article>
      <h1>Novak jasan: "Sada je svaki poen važan"</h1>
      <h2>Najbolji srpski teniser Novak Đoković rekao je da je atmosfera u ekipi odlična, što se vidi i po igrama na Dejvis kupu, i rekao da je sada od četvrtfinala bitan svaki poen.</h2>
      <address><time datetime="2019-11-21T21:38:00+00:00">21 Nov 2019, 21:38</time> by <a rel="author">Beta</a></address>
      <p>"<i>Rusi su jedan od najkvalitetnijih timova ovde što se tiče singlova, a imaju i uigran dubl. Sve je otvoreno, svaki poen je važan, nadamo se pozitivnom ishodu</i>", rekao je Đoković u Madridu.<br/><br/>Srbija se plasirala u četvrtfinale Dejvis kupa, pošto je ostvarila pobedu i protiv Francuske, pa je završila kao prva u grupi.<br/><br/>Rival sutra u četvrtfinalu biće Rusija.<br/><br/>Đoković je istakao da mu je drago što se vratio u Dejvis kup tim Srbije.<br/><br/>"<i>Dejvis kup mi je uvek davao šansu da budem sa prijateljima i momcima koje volim. Volim da nastupam za svoju zemlju, jako mi je drago što sam ovde posle dve i po godine. Vlada izuzetna atmosfera u ekipi, što se i vidi po igrama</i>", kazao je Đoković.<br/><br/>Selektor srpskog tima Nenad Zimonjić rekao je da očekuje težak duel sa Rusijom.<br/><br/>"<i>Rusija je veoma jak tim, čak i bez Danila Medvedeva koji nije ovde. Biće teško, ali verujem da imamo dovoljno dobar tim da prođemo dalje. Sviđa mi se kako igramo, forma nam se podiže i igrači su veoma motivisani</i>", rekao je Zimonjić.<br/><br/>Duel sa Rusijom počeće u petak u 10.30.<br/><br/>Zimonjić je, upitan za rani termin, rekao da su takva pravila i da adaptacija srpskog tima neće toliko biti teška.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/tenis/maestralno-novakova-rutina-za-cetvrtfinale-393353.html"/>
        <a href="https://www.sportske.net/vest/tenis/novak-pred-najvecim-izazovom-u-madridu-otkrio-prioritete-za-2020-godinu-393294.html"/>
        <a href="https://www.sportske.net/vest/tenis/koliko-ivanisevic-znaci-novaku-i-hoce-li-saradjivati-i-naredne-sezone-393205.html"/>
        <a href="https://www.sportske.net/vest/tenis/novak-juce-stigao-u-madrid-danas-saopstio-sjajne-vesti-393101.html"/>
        <a href="https://www.sportske.net/vest/tenis/atp-novak-bez-trona-na-kraju-godine-petorica-srba-u-top-100-393072.html"/>
      </related>
    </article>
  </body>
</html>