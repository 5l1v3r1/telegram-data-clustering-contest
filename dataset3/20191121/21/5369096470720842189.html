<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/basket/euroleague/776379/valenthia-chimki-89-84/"/>
    <meta property="og:site_name" content="to10.gr"/>
    <meta property="article:published_time" content="2019-11-21T21:49:09+00:00"/>
    <meta property="og:title" content="Βαλένθια – Χίμκι 89-84"/>
    <meta property="og:description" content="Ένα αντιαθλητικό του Μπούκερ έγειρε την πλάστιγγα υπέρ της Βαλένθια. Η Χίμκι χάνει έδαφος και στον Παναθηναϊκό έχουν λόγος να χαμογελούν"/>
  </head>
  <body>
    <article>
      <h1>Βαλένθια – Χίμκι 89-84</h1>
      <h2>Ένα αντιαθλητικό του Μπούκερ έγειρε την πλάστιγγα υπέρ της Βαλένθια. Η Χίμκι χάνει έδαφος και στον Παναθηναϊκό έχουν λόγος να χαμογελούν</h2>
      <address><time datetime="2019-11-21T21:49:09+00:00">21 Nov 2019, 21:49</time> by <a rel="author">to10.gr</a></address>
      <p>Όποιος παρακολουθεί πραγματικά την Ευρωλίγκα αντιλαμβάνεται ότι δεν υπάρχει εύκολη νίκη, καμιά έδρα δεν σπάει δίχως πολύ κόπο. Κι όσοι βιάστηκαν να καταδικάσουν ομάδες όπως η Βαλένθια στην ανυποληψία, ας μετρήσουν τώρα την τέταρτη νίκη της (89-84 επί της ιδιαιτέρως φιλόδοξης Χίμκι), για να συνειδητοποιήσουν ότι στο… ευρωπαϊκό ΝΒΑ δεν υπάρχουν κομπάρσοι.</p>
      <p>Αν υπάρχει μια φάση, που σημάδεψε το παιχνίδι, ήταν το αντιαθλητικό φάουλ του Μπούκερ στον Λόιντ, που έδωσε στους Ισπανούς τον αέρα της νίκης. Όμως, αν σταθούμε μόνο εκεί αδικούμε την εξαιρετική εμφάνιση του Ντούμπλιεβιτς, τη συνολική προσπάθεια των παικτών της Βαλένθια, το πολύ καλό παιχνίδι του Μαρίνκοβιτς, του Τόμπι (διψήφιος σε πόντους και ριμπάουντ), του Κόλομ. Συνολικά οι γηπεδούχοι έδειξαν υπερβατικές τάσεις και πήραν μια σπουδαία –από κάθε άποψη- νίκη.</p>
      <p>
        <a href="https://www.to10.gr/podosfero/superleague/776076/gavalas-epistoli-tis-fifa-dikeoni-tis-thesis-tou-olybiakou-gia-tin-epo/">
          <i>Γαβαλάς: «Η επιστολή της FIFA δικαιώνει τις θέσεις του Ολυμπιακού για την ΕΠΟ»</i>
        </a>
      </p>
      <p>Η παρέα του Κουρτινάιτς ξεκίνησε ιδανικά τον αγώνα, πετυχαίνοντας 33 πόντους στην πρώτη περίοδο, αλλά η επίθεση δεν αποτελεί μονόδρομο νίκησε. Ο Γιόβιτς έκανε την καλύτερη εμφάνισή του με τη φανέλα της Χίμκι, όμως ο Σβεντ ήταν σε κακό φεγγάρι (1/8 τρίποντα), ο Μπούκερ ήταν πολύ καλός και ταυτόχρονα μοιραίες κι ο Γιερέμπκο συνέχισε το βιολί του.</p>
      <p>Ο Γιόβιτς ντύθηκε… Παπαπέτρου στον αγώνα με την Άλμπα. Μπορεί να μην έκανε το ρεκόρ του Ιωάννη, αλλά 19 πόντοι και 11 ασίστ είναι σπουδαία επίδοση, για να μην μπορείς να τη χαρείς, αφού δεν σε δικαίωσε το αποτέλεσμα. Και μια κι αναφερθήκαμε στον Παπαπέτρου, στον Παναθηναϊκό έχουν κάθε λόγο να χαίρονται για την ήττα των Ρώσων, καθώς ο δρόμος για την 8άδα χωρά μόνο… οκτώ και κάθε ήττα ομάδας που έχει ανάλογους με σένα στόχους, είναι μια μικρή… νίκη για σένα.</p>
      <p>Τα δεκάλεπτα: 26-33, 51-48, 72-70, 89-84.</p>
      <figure>
        <img src="https://www.to10.gr/wp-content/uploads/2019/11/%CE%B2%CE%B1%CE%BB%CE%B5%CE%BD%CE%B8%CE%B9%CE%B1.jpg"/>
      </figure>
      <figure>
        <img src="https://www.to10.gr/wp-content/uploads/2019/11/%CF%87%CE%B9%CE%BC%CE%BA%CE%B9-1.jpg"/>
      </figure>
      <p>
        <b>
          <a href="https://www.to10.gr/basket/euroleague/776379/valenthia-chimki-89-84/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>