<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562717/synagermos-sti-dafni-antras-me-machairi-apeilise-anilikes-mathitries-"/>
    <meta property="og:site_name" content="NOOZ."/>
    <meta property="article:published_time" content="2019-11-21T21:12:00+00:00"/>
    <meta property="og:title" content="Συναγερμός στη Δάφνη: Άντρας με μαχαίρι απείλησε ανήλικες μαθήτριες!"/>
    <meta property="og:description" content="Επί ποδός η αστυνομία στη Δάφνη, μετά τις καταγγελίες ότι ένας άνδρας με μαχαίρι ακολουθεί ανήλικες μαθήτριες, την ώρα που φεύγουν από το σχολείο τους."/>
  </head>
  <body>
    <article>
      <h1>Συναγερμός στη Δάφνη: Άντρας με μαχαίρι απείλησε ανήλικες μαθήτριες!</h1>
      <address>
        <time datetime="2019-11-21T21:12:00+00:00">21 Nov 2019, 21:12</time>
      </address>
      <p>
        <b>Επί ποδός η αστυνομία στη Δάφνη, μετά τις καταγγελίες ότι ένας άνδρας με μαχαίρι ακολουθεί ανήλικες μαθήτριες, την ώρα που φεύγουν από το σχολείο τους.</b>
      </p>
      <p>Γονείς και μαθητές σε Γυμνάσιο της περιοχής έχουν αναστατωθεί από την Τετάρτη, σύμφωνα με το θέμα που παρουσίασε το δελτίο ειδήσεων του Star.</p>
      <p>Όπως κατήγγειλε με ανάρτησή του στο διαδίκτυο σύλλογος γονέων και κηδεμόνων, τρία κορίτσια της Α' τάξης είχαν σχολάσει κι επέστρεφαν στο σπίτι τους, όταν δέχτηκαν επίθεση από τον μυστηριώδη άνδρα.</p>
      <p>Η ενέδρα στήθηκε στην οδό Δαρδανελλίων. Ο δράστης φέρεται να περίμενε μέχρι να σχολάσουν τα τρία κορίτσια.</p>
      <p>Όταν η μία μαθήτρια έμεινε λίγο πίσω για να δέσει τα κορδόνια της, εκείνος πετάχτηκε ξαφνικά μέσα από τις φυλλωσιές του πάρκου, έβγαλε από το μανίκι του ένα μαχαίρι και πλησίασε με απειλητικές διαθέσεις τις δύο φίλες της. Οι μαθήτριες, τρομοκρατημένες άρχισαν να τρέχουν για να ξεφύγουν.</p>
      <p>Σύμφωνα με τις περιγραφές ο δράστης φέρεται να είναι 35-40 ετών, έχει γένια και είναι εύσωμος, ενώ είναι άγνωστα τα κίνητρά του.<br/> </p>
    </article>
  </body>
</html>