<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3362253/aleksa-terzic-prepoznao-napadace-fudbaler-dosao-u-policiju-u-modricama"/>
    <meta property="og:site_name" content="kurir.rs"/>
    <meta property="article:published_time" content="2019-11-21T21:56:00+00:00"/>
    <meta property="og:title" content="ALEKSA TERZIĆ SUSREO SE OČI U OČI SA KIDNAPERIMA: Fudbaler stigao u policiju, A ONDA SE SUOČIO SA MUČITELJIMA!"/>
    <meta property="og:description" content="Istraga Mladi reprezentativac Srbije juče se ponovo našao oči u oči s dvojicom napadača koji su ga pretukli i oteli mu auto"/>
  </head>
  <body>
    <article>
      <h6 class="kicker">otkrivamo</h6>
      <h1>ALEKSA TERZIĆ SUSREO SE OČI U OČI SA KIDNAPERIMA: Fudbaler stigao u policiju, A ONDA SE SUOČIO SA MUČITELJIMA!</h1>
      <address>
        <time datetime="2019-11-21T21:56:00+00:00">21 Nov 2019, 21:56</time>
      </address>
      <p>
        <b><b>Istraga</b> Mladi reprezentativac Srbije juče se ponovo našao oči u oči s dvojicom napadača koji su ga pretukli i oteli mu auto</b>
      </p>
      <p>Fudbaler Aleksa Terzić (20), koji je u noći između utorka i srede napadnut na Novom Beogradu, kada su ga Nikola Stanković Pivce (22) i Miloš Jevtić (22) presreli kolima, pretukli ga, pretili mu otmicom i ukrali mu BMW X3, došao je juče u policijskoj stanici na Bulevaru despota Stefana u Beogradu, gde je došao da prepozna napadače.</p>
      <p>Stankovića je policija uhapsila ubrzo nakon napada, zajedno sa još dve devojke koje su bile sa njim u kolima, dok je Jevtić priveden juče.</p>
      <p>Terzić, koji igra za Fjorentinu i omladinsku reprezentaciju Srbije, juče je ispred zgrade policije došao u pratnji jednog mladića. Bio je uznemiren, a ispod njegovog levog oka videla se masnica.</p>
      <p>
        <b>Da, to su oni</b>
      </p>
      <p>- Još uvek ne mogu ništa da kažem. U sredu sam prespavao ceo dan, isključio sam bio telefon i zato nisam odgovarao na pozive - rekao je Terzić kratko i ušao u policiju.</p>
      <p>Mladi sportista se u stanici zadržao oko sat i po, a kako saznajemo, on je prepoznao obojicu napadača.</p>
      <p>- Kada su ga nadležni uveli u sobu za prepoznavanje, ponovo se našao oči u oči sa napadačima. Rekao je: „Da, to su oni“ - kaže izvor Kurira.</p>
      <figure>
        <img src="https://www.kurir.rs/data/images/2019/11/21/21/2059905_1350_ff.jpg?ver=1574368503"/>
        <figcaption>
          <cite>foto: Prinstcreen</cite>
        </figcaption>
      </figure>
      <p>U policijskoj stanici juče su saslušane i devojke E. I. (19) i D. J. (21), koje su u trenutku napada na fudbalera bile u društvu Stankovića i Jevtića.</p>
      <p>- E. I. je ispričala da ni ona ni njena drugarica nisu ni u čemu učestvovale, već da su se našle u kolima sa dvojicom osumnjičenih jer su prethodno bili zajedno na nekom rođendanu. Ona je potvrdila da su Nikola i Miloš napali fudbalera i oteli mu automobil, ali je rekla da se sve desilo zbog svađe u saobraćaju. Posle saslušanja ona je puštena na slobodu, kao i njena drugarica - kaže izvor. On dodaje da je juče otac E. I. uleteo u zgradu tužilaštva, revoltiran što mu je ćerka zadržana u policiji.</p>
      <p>- Bio je drzak i bezobrazan prema postupajućem tužiocu, zbog čega je straža morala da ga udalji iz zgrade - kaže naš sagovornik i dodaje da će napadači biti danas saslušani u tužilaštvu.</p>
      <p>Podsetimo, mladi fudbaler napadnut je kad se vraćao sa utakmice u Nišu. Njega su, dok je vozio BMW X3 italijanskih tablica, na auto-putu kod Autokomande presreli Stanković i Jevtić, koji su se zajedno sa dve devojke nalazili u „audiju A6“.</p>
      <p>
        <b>Tražili mu 5.000 evra</b>
      </p>
      <p>Terzić je ispričao da se kod Gazele zaustavio na nagovor vozača „audija“, ali da mu je jedna devojka dobacila da mu je bolje da beži. Otpočela je jurnjava Ulicom Jurija Gagarina, a napadači su sve vreme vikali: „Daj 5.000 evra ili ćemo te oteti!“ Na kraju su ga zaustavili, izveli iz kola, pretukli i pokušali da ga strpaju u gepek. Fudbaler je uspeo da im se otrgne, nakon čega je jedan napadač seo u BMW i pobegao.</p>
      <p>Policija je pronašla i „audi A6“ kojim su Stanković i Jevtić presreli Terzića.</p>
      <blockquote><b>Sumnjiva družina<br/></b><b>PRIJATELJ SA BRATOUBICOM<br/></b>Kako saznajemo, osumnjičeni Nikola Stanković Pivce iz Kaluđerice inače je drug Miloša Jakovljevića, koji je osuđen na dve godine zatvora zbog toga što je 2014. u školskom dvorištu u Kaluđerici hicem iz pištolja ubio rođenog brata Marka. O njihovom prijateljstvu svedoče i brojne slike sa društvenih mreža. Inače, Stanković je odranije poznat policiji i ima podeblji dosije - od tuča i krađa kola do krivičnih dela vezanih za narkotike i nanošenje teških povreda.</blockquote>
      <figure>
        <img src="https://www.kurir.rs/data/images/2019/11/21/21/2059907_1302-hro-pivce_ff.jpg?ver=1574368447"/>
        <figcaption>
          <cite>foto: Prinstcreen</cite>
        </figcaption>
      </figure>
      <blockquote><b>Saputnice batinaša<br/></b><b>BILE SMO PIJANE<br/></b>Devojka D. J. ispričala je na saslušanju gotovo istu priču kao i njena drugarica E. I., da je napadu na fudbalera prethodila svađa u saobraćaju.<br/>- Ona je, inače, devojka uhapšenog Stankovića, a na saslušanju je kazala i to da je pokušala Terzića da upozori vičući mu da se ne zaustavlja. Takođe je kazala da je celu noć pila pivo, a njena drugarica žestinu. Kad su Nikola i Miloš počeli da tuku fudbalera, ona ih je molila da se vrate u auto, ali je oni nisu poslušali. Nakon obračuna je pobegla s Nikolom, sa kojim je i ostala sve do hapšenja - dodaje naš sagovornik.</blockquote>
      <p>Kurir.rs / J. R. - I. M. - J S.</p>
      <p>Foto: Zorana Jevtić</p>
    </article>
  </body>
</html>