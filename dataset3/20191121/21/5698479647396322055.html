<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/live-iran-protests-internet-ban-what-is-happening"/>
    <meta property="og:site_name" content="euronews"/>
    <meta property="article:published_time" content="2019-11-21T21:43:05+00:00"/>
    <meta property="og:title" content="ناآرامی‌های ایران؛ نخستین واکنش ترامپ به سرکوب اعتراض‌ و قطع اینترنت"/>
    <meta property="og:description" content="ناآرامی‌های ایران ضمن برجای گذاشتن ده ها کشته، بازداشت بیش از هزار شرکت کننده در تجمعات اعتراضی و به همراه داشتن خسارات مالی فراوان همچنان به صورت پراکنده ادامه دارد."/>
  </head>
  <body>
    <article>
      <h1>ناآرامی‌های ایران؛ نخستین واکنش ترامپ به سرکوب اعتراض‌ و قطع اینترنت</h1>
      <address><time datetime="2019-11-21T21:43:05+00:00">21 Nov 2019, 21:43</time> by <a rel="author">یورونیوز فارسی </a></address>
      <p>همزمان با اعلام ناگهانی افزایش قیمت بنزین، هزاران نفر در ایران در اعتراض به شرایط اقتصادی کشور در خیابان‌های شهر‌های مختلف تظاهرات کردند.</p>
      <p>ناآرامی‌های ناشی از این اعتراض‌ها ضمن برجای گذاشتن ده ها کشته، بازداشت بیش از هزار شرکت کننده در تجمعات اعتراضی و به همراه داشتن خسارات مالی فراوان همچنان به صورت نهفته و پراکنده ادامه دارد.</p>
      <p>از سوی دیگر همزمان با وصل شدن تدریجی اینترنت در استان‌های مختلف ایران، اخبار تازه‌‌ای از روزهای گذشته به دست ما رسیده است. این اخبار و نیز آخرین تحولات مربوط به ناآرامی‌های ناشی از اجرای طرح سهمیه بندی بنزین در ایران را در اینجا دنبال کنید.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/20/live-protests-in-iran-over-fuel-price-day-6-violence-against-protesters">گزارش لحظه به لحظه از ناآرامی‌های ایران؛ وزارت خارجه سفیر سوییس را احضار کرد</a>
        </li>
        <li>
          <a href="https://farsi.euronews.com/2019/11/21/netblocks-says-small-return-of-internet-connectivity-tracked-in-iran-amid-protests">دسترسی محدود به اینترنت در ایران پس از پنج روز قطعی شبکه</a>
        </li>
      </ul>
      <h3>نخستین واکنش ترامپ به اعتراض‌ها در ایران</h3>
      <p>پنج روز پس از آغاز اعتراض‌های در ایران، دونالد ترامپ برای نخستین بار به این رویداد خونبار واکنش نشان داد.</p>
      <p>رئیس جمهوری آمریکا در توییتر خود نوشت: «ایران آن قدر بی‌ثبات شده که رژیم کل سیستم اینترنت‌شان را خاموش کرده تا مردم بزرگ ایران نتوانند درباره خشونت عظیمی که در کشورشان روی می‌دهد حرف بزنند. آنها درجه صفر شفافیت را می‌خواهند و فکر می‌کنند جهان از مرگ و مصیبتی که رژیم ایران باعث آن شده، خبردار نمی‌شود.»</p>
      <figure>
        <iframe data-src="https://twitter.com/euronewses/status/1197573996960727041" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>واکنش توییتری دونالد ترامپ ساعتی پس از آن در حالی منتشر می‌شود که نماینده ویژه ایالات متحده در امور ایران گفت حکومت ایران اینترنت را خاموش کرده تا دنیا نتواند ببیند با مردمش چه می‌کند.</p>
      <p>برایان هوک در یک گفتگوی تلویزیونی در پاسخ به این پرسش که چرا آقای ترامپ تا امروز به رویدادهای ایران واکنش نشان نداده گفت که این طور نیست و رئیس جمهوری آمریکا تاکنون چندین بار با وزیر امور خارجه این کشور درباره اعتراض‌های ایران گفتگو کرده است.</p>
      <p>وی با اشاره به این که آمریکا از اعتراض‌های جاری در ایران «بسیار خشنود» است یادآوری کرد که این کشور یک سال و نیم است تلاش می‌کند فناوری‌های تازه‌ای را برای دور زدن فیلترینگ اینترنت در اختیار مردم ایران بگذارد. آقای هوک همچنین افزود که آمریکا تحریم مسئولان ایرانی و کسانی را که در سرکوب اعتراض‌های اخیر دست داشته‌اند، بررسی می‌کند.</p>
      <h3>آلمان اقدام «نامتناسب» مأموران علیه معترضان ایرانی را محکوم کرد</h3>
      <p>دولت آلمان روز پنج‌شنبه «اقدامات نامتناسب نیروهای امنیتی» ایران علیه معترضان در جریان ناآرامی‌های اخیر را محکوم کرد.</p>
      <p>سخنگوی وزارت امور خارجه آلمان با انتشار بیانیه‌ای اعلام کرد: «شنیدن اخباری مبنی بر کشته شدن بیش از ۱۰۰ نفر [در ایران] برای ما هولناک بود و ما اقدام نامتناسب نیروهای امنیتی ایران [در برابر معترضان] را محکوم می‌کنیم.</p>
      <p>بیانیه وزارت خارجه آلمان با فراخواندن نیروهای امنیتی ایران به «حداکثر خویشتن‌داری» از رهبران ایران خواسته است که قطعی اینترنت را «به طور کامل» رفع کنند. این بیانیه در بخش دیگری ضمن تأکید بر «احترام به حق راهپیمایی مسالمت‌آمیز» تأکید کرده است: «مردم ایران باید این امکان را داشته باشند که نارضایتی خود از تحولات سیاسی و اقتصادی کشور را ابراز کرده و نظر خود را به روشی آزاد و مسالمت‌جویانه اظهار کنند.»</p>
      <p>ساعاتی پیش از این اتحادیه اروپا نیز از ایران خواسته بود تا در برابر معترضان «نهایت خویشتن‌داری» را به خرج دهد، خواسته‌ای که به مذاق دولت ایران خوش نیامد زیرا سخنگوی وزارت خارجه جمهوری اسلامی در واکنشی سریع، اروپا را از «مداخله» و «دفاع از اشرار» بر حذر داشت.</p>
      <h3>آغاز اتصال اینترنت؛ نت‌بلاکس: دسترسی در ایران به ۱۰ درصد رسید</h3>
      <p>با گذشت پنج روز از قطعی اینترنت، ارتباطات اینترنتی به صورت محدود برای برخی مراکز و برخی استان‌های کشور و همچنین بخش‌هایی از تهران برقرار شده است.</p>
      <p>به گزارش ایسنا، بررسی‌ها نشان می‌دهد اینترنت ثابت برخی دانشگاه‌های بزرگ از جمله تهران، شریف، علامه طباطبایی‌، شهید بهشتی، امیر کبیر، خواجه نصیر و برخی دیگر از مراکز دانشگاهی وصل شده است.</p>
      <p>علاوه بر این برخی گزارش‌های تایید نشده حاکی از این است که اینترنت برخی شرکت‌های فعال و نیازمند به ارتباطات اینترنتی نیز در حال وصل شدن است. به نوشته ایسنا تا این زمان هنوز محدودیت بسته‌های اینترنتی خطوط تلفن همراه برقرار است.</p>
      <p>از سوی دیگر نت‌بلاکس، پایگاه پایش قطعی اینترنت، شامگاه پنج‌شنبه اعلام کرد میزان دسترسی به اینترنت در ایران به حدود ۱۰ درصد افزایش یافته است. این میزان از زمان قطعی اینترنت در ایران در روز شنبه گذشته تاکنون از ۵ درصد فراتر نرفته بود.</p>
      <h3>ماجرای ورود آمبولانس‌ها به دانشگاه تهران چه بود؟</h3>
      <p>روز دوشنبه ٢٧ آبان، دانشجویان دانشگاه تهران در اعتراض به افزایش سه برابر بنزین، وضعیت بد معیشتی و سرکوب‌های سنگین، کلاس‌های درس را تحریم کرده و دست به تجمع زدند.</p>
      <p>کانال تلگرامی شوراهای صنفی دانشجویان کشور با اعلام این خبر آورده است: «این تجمع که عصر روز دوشنبه شکل گرفت تا ٨شب ادامه یافت و با نزدیک شدن به ساعات تاریکی شب، چندین آمبولانس حاوی نیروهای لباس شخصی وارد دانشگاه شدند و تعدادی از دانشجویان را دستگیر و داخل آمبولانس کردند. در ادامه جهت خروج از دانشگاه درب منتهی به خیابان ۱۶ آذر را گشوده و باقی دانشجویان را از آن طریق از دانشگاه بیرون می‌رانند و سپس تعدادی از دانشجویان را نیز بیرون از دانشگاه دستگیر می‌کنند.»</p>
      <p>بنا به این اخبار برخی از دانشجویان بازداشت شده به زندان فشافویه و تعدادی نیز به زندان اوین منتقل شده‌اند.</p>
      <figure>
        <img src="https://static.euronews.com/articles/stories/04/31/32/46/808x337_cmsv2_36e9c252-2605-5f34-9966-a2255a05f724-4313246.jpg"/>
        <figcaption>تجمع روز سه‌شنبه جمعی از دانشجویان دانشکده علوم اجتماعی دانشگاه علامه تهرانکانال تلگرامی شوراهای صنفی دانشجویان کشور</figcaption>
      </figure>
      <p>آمار تعداد بازداشتیان عصر دوشنبه در دانشگاه تهران ۴٠ تا ۵٠ تن عنوان شده که از این تعداد پنج تن از دانشجویان علامه بوده‌اند. کانال شوراهای صنفی دانشجویان با ذکر این که از هویت این دانشجویان اطلاع دقیقی در دست نیست، می‌افزاید که پنج تن دیگر از دانشجویان دانشگاه علامه نیز خارج از تجمع بازداشت شده‌اند.</p>
      <p>بر اساس آنچه در این کانال تلگرامی نوشته شده، طی سه روز گذشته با بسیاری از دانشجویان و خانواده‌های ایشان توسط نهادهای امنیتی تماس «تهدیدآمیز» گرفته شده که اگر در محیط دانشگاه دیده شوند دستگیر خواهند شد. همچنین به خانه شخصی تعدادی از دانشجویان جهت بازداشت مراجعه شده است.</p>
      <h3>دستگیری یک دانشجوی روزنامه نگاری</h3>
      <p>کمپین حقوق بشر ایران از دستگیری و بازداشت ملیکا قرگوزلو،‌ دانشجوی روزنامه نگاری دانشگاه علامه طباطبایی در جریان ناآرامی‌های اخیر خبر داده است.</p>
      <figure>
        <iframe data-src="https://twitter.com/euronewses/status/1197243998034890753" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>از سوی دیگر رئیس حراست دانشگاه تهران با اشاره به اینکه دستگیری‌های دانشجویی تنها متعلق به دانشگاه تهران و علامه بوده به ایلنا گفته است که تا شامگاه چهارشنبه ۹ تن از دانشجویان دستگیر شده،‌‌ آزاد شده اند.</p>
      <h3>وصل شدن اینترنت در برخی از استان‌های کشور</h3>
      <p>خبرگزاری‌های داخلی از وصل شدن اینترنت در برخی استان‌های ایران خبر می‌ دهند. ایسنا دقایقی پیش اعلام کرد دسترسی به شبکه جهانی اینترنت در استان هرمزگان برقرار شده و و شبکه‌های پیام رسان خارجی نظیر «واتس آپ» و «اینستاگرام» فعال شده‌اند.</p>
      <figure>
        <iframe data-src="https://twitter.com/euronewses/status/1197459440406061057" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>در پی بالاگرفتن نارضایتی های داخلی و خارجی نسبت به قطع اینترنت، علی مطهری،‌ نماینده مردم تهران در مجلس شورای اسلامی وزیر کشور را تهدید کرده بود که در صورت ادامه قطع اینترنت مجلس عکس العمل نشان خواهد داد.</p>
      <p>بوشهر، اردبیل، شوشتر،‌ تبریز، مشهد، قم و برخی نقاط تهران از جمله مناطقی هستند که گفته می‌شود دسترسی به اینترنت برای ساکنان به تدریج فراهم شده است.</p>
      <h3>اتحادیه اروپا مقامات ایران را به «حداکثر خویشتن‌داری» در برخورد با معترضان فراخواند</h3>
      <p>اتحادیه اروپا از مقامات ایرانی خواست در کنترل تظاهرات و ناآرامی‌هایی که طی چند روز گذشته سراسر این کشور را فراگرفت نهایت «خویشتن‌داری» را از خود نشان دهند.</p>
      <p>مایا کوسیانسیچ،‌ سخنگوی فدریکا موگرینی، مسئول سیاست خارجی اتحادیه اروپا روز پنجشنبه با انتشار بیانیه ای در این خصوص تصریح کرد: «ما از نیروهای امنیتی ایران انتظار داریم که حداکثر خویشتن‌داری را برخورد با تظاهرکنندگان از خود نشان دهند و از معترضان نیز می‌خواهیم که به روش مسالمت‌آمیز راهپیمایی کنند. از دیدگاه ما هرگونه اعمال خشونت غیرقابل پذیرش است.»</p>
      <p>در بیانیه سخنگوی مسئول دستگاه دیپلماسی اتحادیه اروپا همچنین آمده است: «اتحادیه اروپا از حکومت ایران می خواهد که دسترسی ارتباطی از طریق اینترنت را که از ابتدای هفته جاری قطع شده است دوباره برقرار کند.»</p>
      <figure>
        <iframe data-src="https://twitter.com/euronewses/status/1197435076566536193" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>دبیر شورای عالی فضای مجازی: امروز تکلیف اتصال اینترنت مشخص می‌شود</h3>
      <p>ابوالحسن فیروزآبادی زاده، دبیر شورای عالی فضای مجازی به ایلنا گفته است که مسئولین به دنبال اتصال اینترنت در اسرع وقت هستند و امروز جلسه‌ای در این باره برگزار می‌شود.</p>
      <p>دبیر شورای عالی فضای مجازی با تاکید بر اینکه تصمیم برای رفع محدودیت های دسترسی به اینترنت به دستگاه‌های ذیربط و امنیتی مربوط می‌شود از زمان دقیق بازگشت اینترنت جهانی ابراز بی اطلاعی کرده است.</p>
      <p>وی در باره شرایط استفاده از شبکه اطلاعات ملی گفته است: « شبکه ملی اطلاعات نیز به شبکه جهانی متصل است و بدون آن خوب کار نمی‌کند.»</p>
      <figure>
        <img src="https://static.euronews.com/articles/stories/04/31/32/46/606x337_cmsv2_11204a9e-fe73-571c-8b96-9366e88b971c-4313246.jpg"/>
      </figure>
      <h3>آغاز موج جدیدی از دستگیری‌ها</h3>
      <p>در پی کاسته شدن از شدت موج اعتراض‌های ناشی از اجرای طرح سهمیه بندی و افزایش قیمت بنزین که با سرکوب شدید معترضان حاصل شده خبرها از دور جدیدی از دستگیری‌های گسترده فعالان سیاسی،‌ دانشجویی و مخالفان حکومت حکایت دارد.</p>
      <p>بر این اساس گفته می‌شود یاشار دارالشفا،‌ فعال چپ دانشجویی که آبان ۹۵ پس از تحمل چهار سال زندان از اوین آزاد شده بود بار دیگر با هجوم ماموران امنیتی به منزلش دستگیر شده است.</p>
      <p>موج جدید دستگیری‌ فعالان دانشجویی از سومین روز ناآرامی‌ها با بازداشت ده‌ها دانشجوی دانشگاه تهران آغاز شده بود.</p>
      <h3>دادستان فارس: تا نفر آخر «اغتشاشگران» را دستگیر می‌کنیم</h3>
      <p>دادستان عمومی و انقلاب مرکز استان فارس گفته است که تا آخرین نفر از افرادی که وی از آنان به عنوان اغتشاشگر نام برده از سوی دستگاه‌های امنیتی،‌ انتظامی و قضایی دستگیر و مجازات خواهند شد.</p>
      <figure>
        <iframe data-src="https://twitter.com/euronewses/status/1197429145191567360" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>ادامه قطعی اینترنت و جو شدید امنیتی در شهرها</h3>
      <p>تشدید فضای امنیتی در اغلب شهرها سبب شده تا دسترسی به اینترنت که عده ای از آن به مثابه «حق الناس» و عده ای دیگر به عنوان بخشی از«حقوق بنیادین بشر» نام می‌برند در هفتمین روز پس از شروع ناآرامی‌ها همچنان قطع باشد، نشانه‌ای که برغم ادعای حاکمیت از فروکش نکردن کامل اعتراض‌ها حکایت دارد.</p>
      <figure>
        <iframe data-src="https://twitter.com/euronewses/status/1197153485202055174" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/euronewses/status/1197421029246849024" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>واکنش معاون رئیس جمهوری و وزارت امور خارجه آمریکا</h3>
      <p>مایک پنس، معاون رئیس جمهوری آمریکا با انتشار توئیتی ضمن اشاره به حضور معترضان در خیابان‌های شهرهای مختلف ایران استفاده از قوه قهریه از سوی حکومت برای سرکوب تظاهرکنندگان را <a href="https://farsi.euronews.com/2019/11/21/us-mike-pence-and-department-of-state-sent-a-message-to-iranian-people-after-protests">محکوم کرد</a>.</p>
      <p>وزارت خارجه ایالات متحده نیز با <a href="https://farsi.euronews.com/2019/11/21/us-mike-pence-and-department-of-state-sent-a-message-to-iranian-people-after-protests">انتشار پیام‌هایی</a> در صفحه فارسی و انگلیسی زبان خود در توییتر با اشاره به «اختناق حاکم بر ایران» در پی ناآرامی‌های اخیر، تهران را به استفاده از خشونت و سرکوب معترضان محکوم و تاکید کرده است که «برغم خشونت‌ها و قطع دسترسی به اینترنت مردم شجاع ایران همچنان در برابر سرکوب ایستادگی می کنند.»</p>
      <p>
        <b>
          <a href="https://farsi.euronews.com/follow-us">برای دریافت آسان آخرین اخبار ایران و جهان به خبرنامه و شبکه‌‌های اجتماعی یورونیوز فارسی بپیوندید</a>
        </b>
      </p>
    </article>
  </body>
</html>