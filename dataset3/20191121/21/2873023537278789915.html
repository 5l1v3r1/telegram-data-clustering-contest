<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/antipoliteysi/219968_tsipras-xediantropoi-kai-anikanoi-oi-kybernontes"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T21:48:39+00:00"/>
    <meta property="og:title" content="Τσίπρας: «Ξεδιάντροποι και ανίκανοι οι κυβερνώντες»"/>
    <meta property="og:description" content="Ο πρώην πρωθυπουργός έκανε ειδικές αναφορές στις αποκαλύψεις της «Εφημερίδας των Συντακτών» σχετικά με τις παρακολουθήσεις πολιτών και το προσφυγικό ζήτημα."/>
  </head>
  <body>
    <article>
      <h1>Τσίπρας: «Ξεδιάντροποι και ανίκανοι οι κυβερνώντες»</h1>
      <address><time datetime="2019-11-21T21:48:39+00:00">21 Nov 2019, 21:48</time> by <a rel="author">efsyn.gr</a></address>
      <p>
        <b>Ο πρώην πρωθυπουργός έκανε ειδικές αναφορές στις αποκαλύψεις της «Εφημερίδας των Συντακτών» σχετικά με τις παρακολουθήσεις πολιτών και το προσφυγικό ζήτημα.</b>
      </p>
      <p>Σφοδρή επίθεση με σκληρούς χαρακτηρισμούς κατά της κυβέρνησης της Νέας Δημοκρατίας, εξαπέλυσε ο πρόεδρος του ΣΥΡΙΖΑ, <b>Αλέξης Τσίπρας</b>, μιλώντας το βράδυ της Πέμπτης σε ανοικτή συνέλευση στη Νίκαια.</p>
      <p>Ο κ. Τσίπρας δεν δίστασε να χαρακτηρίσει ως «<b>ακραία συντηρητικούς, ακραία νεοφιλελεύθερους, ανίκανους και ξεδιάντροπους</b>» αυτούς «που μας κυβερνούν», ενώ πρόβλεψε ότι πολύ σύντομα η <b>μεσαία τάξη</b> «θα συνειδητοποιήσει τη <b>μεγάλη κοροϊδία</b>» που τους επιφύλαξε ο πρόεδρος της Νέας Δημοκρατίας, <b>Κυριάκος Μητσοτάκης</b>.</p>
      <figure>
        <iframe data-src="https://twitter.com/atsipras/status/1197619312061759488?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο πρώην πρωθυπουργός έκανε ειδικές αναφορές στις <b>αποκαλύψεις </b>της «<b>Εφημερίδας των Συντακτών</b>» σχετικά <u><a href="https://www.efsyn.gr/ellada/koinonia/219675_h-asfaleia-fyteyei-kameres-kai-ta-mat-tis-fygadeyoyn">με τις παρακολουθήσεις πολιτών</a></u>, αναφερόμενος στη σκληρή καταστολή που υιοθετεί η κυβέρνηση και στη πιστή εφαρμογή του δόγματος «νόμος και τάξη».</p>
      <figure>
        <iframe data-src="https://twitter.com/atsipras/status/1196872949208403969?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Η αστυνομία κατ΄εντολή του νεοδεξιού κ. Χρυσοχοΐδη, αλλά πολύ αδέξιου νεοδεξιού, βάζει κοριούς σε οχήματα ανυποψίαστων», είπε χαρακτηριστικά ο πρόεδρος του ΣΥΡΙΖΑ, τονίζοντας ότι σε άλλη χώρα αυτό θα ήταν <b>μέγα σκάνδαλο</b>, αλλά στην Ελλάδα επικρατεί «σιωπή των αμνών».</p>
      <figure>
        <iframe src="https://www.youtube.com/embed/MKLlGKyRvxw" width="640" height="360" data-service="Youtube" scrolling="no"/>
      </figure>
      <p>Αναφερόμενος στο <b>προσφυγικό</b>, κατηγόρησε την κυβέρνηση για «ανικανότητα», που «αποδεικνύει ότι δεν είναι μόνο ακραία δεξιά αλλά και ακραία αδέξιοι». Αναγνώρισε ότι είναι δύσκολο ζήτημα, όμως πρόσθεσε ότι «για την αντιμετώπιση του χρειάζεται ικανότητα, πολιτική βούληση, να μην είσαι εγκλωβισμένος στη ρητορική σου. Πώς να πείσει ο κ. Μητσοτάκης τώρα τους περιφερειάρχες του ,όταν ο ίδιος προεκλογικά μαζί τους έλεγε ότι το προσφυγικό το δημιούργησε ο ΣΥΡΙΖΑ και ότι οι μετεγκαταστάσεις δεν είναι λύση;».</p>
      <p>Χαρακτήρισε τα κλειστά κέντρα ως «<b>φυλακές</b>» και αναφερόμενος σε δημοσίευμα της «Εφ.Συν.» (στο οποίο φαίνεται ότι η εγκατάσταση που παρουσίασε ο υφυπουργός Άμυνας <u><a href="https://www.efsyn.gr/ellada/dikaiomata/219850_prosfyges-exoristoi-se-xeronisia">αντιστοιχεί στον χάρτη σε ένα ακατοίκητο νησί</a></u>), σχολίασε: «Αυτό είναι το σχέδιο για την αντιμετώπιση του προσφυγικού; Αν ναι, μήπως θα έπρεπε ο κ. Μητσοτάκης να κάνει αίτηση να ενταχθεί στην ομάδα του <b>Βίσεγκραντ</b>;».</p>
      <figure>
        <iframe data-src="https://twitter.com/atsipras/status/1196881131657990148?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Επίσης, αιτιολόγησε τον όρο «ξεδιάντροποι» με τις κυβερνητικές αλλαγές στον <b>Ποινικό Κώδικα</b>, ενώ αναφερόμενος στον «ακραίο νεοφιλελευθερισμό», κατηγόρησε την κυβέρνηση πως αντέγραψε τις επιταγές του <b>ΣΕΒ</b>.</p>
      <p>Τέλος, κάλεσε τον κόσμο να ενισχύσει τον <b>ΣΥΡΙΖΑ</b>, ώστε «να δημιουργήσουμε ένα κόμμα μαζικό και συμμετοχικό».</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/antipoliteysi/217856_stin-arhi-afairesan-ton-amka-argotera-milisan-gia-eisboleis-simera"/>
        <a href="https://www.efsyn.gr/politiki/antipoliteysi/214251_distazei-i-kybernisi-na-diekdikisei-kyroseis-kata-tis-toyrkias"/>
        <a href="https://www.efsyn.gr/politiki/antipoliteysi/212538_al-tsipras-o-syriza-den-ehei-idioktites"/>
        <a href="https://www.efsyn.gr/node/210789"/>
        <a href="https://www.efsyn.gr/politiki/antipoliteysi/210760_kerdi-gia-ligoys-kai-kybernitika-dorakia-se-epiheirimaties"/>
        <a href="https://www.efsyn.gr/politiki/antipoliteysi/210748_live-o-alexis-tsipras-apo-ti-deth"/>
      </related>
    </article>
  </body>
</html>