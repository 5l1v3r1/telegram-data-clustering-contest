<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:831632-Perisic-Monkton-Hrvati-Ovo-su-najvece-spijunske-afere-u-Srbiji-u-ovom-veku"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T21:33:00+00:00"/>
    <meta property="og:title" content="Perišić, Monkton, Hrvati: Ovo su najveće špijunske afere u Srbiji u ovom veku"/>
    <meta property="og:description" content="Afera sa ruskim agentom Georgijem Klebanom je jedna u nizu sličnih koje su se dogodile od 2000. godine. Izašle na videlo akcije Amerikanaca, Britanaca, Hrvata..."/>
  </head>
  <body>
    <article>
      <h1>Perišić, Monkton, Hrvati: Ovo su najveće špijunske afere u Srbiji u ovom veku</h1>
      <address><time datetime="2019-11-21T21:33:00+00:00">21 Nov 2019, 21:33</time> by <a rel="author">R. Dr. - V. M.</a></address>
      <p>
        <b>Afera sa ruskim agentom Georgijem Klebanom je jedna u nizu sličnih koje su se dogodile od 2000. godine. Izašle na videlo akcije Amerikanaca, Britanaca, Hrvata...</b>
      </p>
      <p>
        <b>2002. - HAPŠENjE PERIŠIĆA</b>
      </p>
      <p>VOJNA služba bezbednosti uhapsila je tadašnjeg potpredsednika vlade generala Momčila Perišića. On je priveden u motelu na Ibarskoj magistrali, zbog sumnje da je odavao poverljive informacije službeniku američke ambasade Džonu Nejboru, koji se tada pozvao na diplomatski imunitet. Perišić je uhapšen u trenutku kada je, kako su tada objavili mediji, Nejboru predavao strogo poverljiva dokumenta, koja, navodno, govore o učešću pripadnika Vojske Jugoslavije u ratnim operacijama u Krajini i Republici Srpskoj. Afera "Perišić" do danas nije dobila sudski epilog.</p>
      <p><b>2004</b>. <b>- RASKRINKAN MONKTON</b></p>
      <p>BRITANSKI obaveštajac Entoni Monkton raskrinkan je nakon što su njegova fotografija, vizitkarta, pa čak i broj telefona objavljeni u tadašnjem "Nedeljnom telegrafu". Izbio je međunarodni skandal o kojem su nedeljama pisale ovdašnje, ali i engleske novine. Monkton, koji je tada bio primoran da napusti Beograd, važi za ključnog britanskog obaveštajca na Balkanu duže od dve decenije. Bio je blizak sa Slobodanom Miloševićem, da bi kasnije bio umešan u njegovo rušenje i izručenje. Pisalo se da je pružao logističku podršku u akciji "Sablja" jer je bio ekspert za delovanje "zemunskog klana" i "crvenih beretki" i znao je njihovo kretanje mnogo bolje od srpske policije. Neko vreme se za njega nije čulo, ali je njegovo ime ponovo dospelo u javnost u vezi sa jačanjem delovanja britanske službe u BiH i prisluškivanjem državnog vrha RS i Srbije. Mediji su ga opisivali kao "lažnog diplomatu" i "klasičnog špijuna-džentlmena".</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:831583-%D0%92%D1%83%D1%87%D0%B8%D1%9B-%D0%BF%D0%BE%D1%81%D0%BB%D0%B5-%D1%81%D0%B5%D0%B4%D0%BD%D0%B8%D1%86%D0%B5-%D0%A1%D0%B0%D0%B2%D0%B5%D1%82%D0%B0-%D0%B7%D0%B0-%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%BD%D1%83-%D0%B1%D0%B5%D0%B7%D0%B1%D0%B5%D0%B4%D0%BD%D0%BE%D1%81%D1%82-%D0%A3%D1%81%D0%BA%D0%BE%D1%80%D0%BE-%D0%B2%D0%B8%D1%88%D0%B5-%D0%B0%D0%BA%D1%86%D0%B8%D1%98%D0%B0-%D0%BF%D1%80%D0%BE%D1%82%D0%B8%D0%B2-%D0%BF%D1%80%D0%B8%D0%BF%D0%B0%D0%B4%D0%BD%D0%B8%D0%BA%D0%B0-%D1%80%D0%B0%D0%B7%D0%BB%D0%B8%D1%87%D0%B8%D1%82%D0%B8%D1%85-%D0%B0%D0%B3%D0%B5%D0%BD%D1%86%D0%B8%D1%98%D0%B0-%D0%9D%D0%B0%D1%88%D0%B0-%D0%BD%D0%B0%D0%BC%D0%B5%D0%BD%D1%81%D0%BA%D0%B0-%D0%B8%D0%BD%D0%B4%D1%83%D1%81%D1%82%D1%80%D0%B8%D1%98%D0%B0-%D0%BF%D0%BE%D0%B4-%D1%81%D1%82%D1%80%D0%B0%D1%85%D0%BE%D0%B2%D0%B8%D1%82%D0%B8%D0%BC-%D0%BF%D1%80%D0%B8%D1%82%D0%B8%D1%81%D0%BA%D0%BE%D0%BC"/>
      </related>
      <p>
        <b>2016. - ODAVAO TAJNE MUP-a</b>
      </p>
      <p>VISOKOG funkcionera Uprave kriminalističke policije V. P. priveli su operativci BIA. On je osumnjičen da je službenicima CIA, koji su na dužnosti u Ambasadi SAD u Beogradu, odavao poverljive informacije iz Ministarstva unutrašnjih poslova. Navodno, on je Amerikance redovno izveštavao o aktivnostima u kabinetu ministra Nebojše Stefanovića, kadrovskim promenama, stanju u službi, kao i akcijama na terenu.</p>
      <p>
        <b>2016. - "</b>
        <b>PAO</b>
        <b>" </b>
        <b>I</b>
        <b> HRVATSKI ŠPIJUN</b>
      </p>
      <p>OPERATIVCI BIA uhapsili su Čedu Čolovića zbog sumnje da je bio špijun hrvatske obaveštajne službe. On je penzionisani oficir Vojske Republike Srpske Krajine i bio je zadužen za bezbednost 75. motorizovane brigade. Kako je tada preneo hrvatski portal Indeks.hr, uhapšeni hrvatski špijun u Beogradu bavio se oficirima JNA protiv kojih Hrvatska već jeste ili bi tek trebalo da pokrene krivične postupke zbog dela počinjenih tokom rata od 1991. do 1995. godine.</p>
      <figure>
        <img src="http://www.novosti.rs/upload/images/2019b//11/21nn/02-Foto-%20Petar%20-Milosevic.jpg"/>
      </figure>
      <related>
        <h4>Srodne vesti</h4>
        <a href="http://www.novosti.rs/vesti/naslovna/politika/aktuelno.289.html:831583-Vucic-posle-sednice-Saveta-za-nacionalnu-bezbednost-Uskoro-vise-akcija-protiv-pripadnika-razlicitih-agencija-Nasa-namenska-industrija-pod-strahovitim-pritiskom"/>
        <a href="http://www.novosti.rs/vesti/naslovna/drustvo/aktuelno.290.html:831586-Otkriveno-ko-je-Srbin-na-snimku-sa-ruskim-obavestajcem"/>
        <a href="http://www.novosti.rs/vesti/planeta.299.html:831584-Veliki-brat-je-stigao-Drzava-pocinje-da-prati-milione-gradjana-preko-mobilnih-telefona"/>
        <a href="http://www.novosti.rs/vesti/naslovna/politika/aktuelno.289.html:831597-Oglasio-se-ruski-ambasador-o-spijunskoj-aferi-Nista-ne-moze-da-naudi-odnosima-Srbije-i-Rusije-navikli-smo-na-provokacije"/>
        <a href="http://www.novosti.rs/vesti/naslovna/politika/aktuelno.289.html:831633-Istrazujemo-U-Srbiji-vrslja-200-stranih-spijuna-a-najaktivnija-je-jedna-cuvena-zapadna-sluzba"/>
      </related>
    </article>
  </body>
</html>