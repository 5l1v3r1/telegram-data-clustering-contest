<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Salmond-jutjat-presumptes-delictes-sexuals_0_2348765164.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T21:50:27+00:00"/>
    <meta property="og:title" content="Salmond serà jutjat per 14 presumptes delictes sexuals"/>
    <meta property="og:description" content="Segons l’acusació, Salmond va cometre les agressions sexuals i abusos deshonestos mentre estava al capdavant del govern escocès i era el líder del Partit Nacional Escocès"/>
  </head>
  <body>
    <article>
      <h1>Salmond serà jutjat per 14 presumptes delictes sexuals</h1>
      <h2>Segons l’acusació, Salmond va cometre les agressions sexuals i abusos deshonestos mentre estava al capdavant del govern escocès i era el líder del Partit Nacional Escocès</h2>
      <address>
        <time datetime="2019-11-21T21:50:27+00:00">21 Nov 2019, 21:50</time>
      </address>
      <p>Alex Salmond, ex primer ministre d’Escòcia, va comparèixer aquest dijous davant d’un jutjat d’Edimburg acusat de 14 presumptes delictes sexuals contra 10 dones mentre exercia el seu càrrec. El judici tindrà lloc el 9 de març de l’any vinent al Tribunal Superior de Justícia escocès.</p>
      <p>En la seva compareixença, Salmond, de 64 anys, va tornar a negar totes les acusacions i va avançar que es defensarà “enèrgicament” quan comenci la vista oral però que ara la seva defensa l’ha aconsellat que es mantingui en silenci.</p>
      <p>Segons l’acusació, Salmond va cometre les agressions sexuals i abusos deshonestos mentre estava al capdavant del govern escocès i era el líder del Partit Nacional Escocès (SNP, en les sigles en anglès). Les agressions s’haurien produït entre el juny del 2008 i el novembre del 2014, dies abans de la seva renúncia com a cap del govern escocès després de la derrota del sí a la independència en el referèndum que ell mateix va promoure. Pel què fa als dos intents de violació, un va tenir lloc el 2014 i un altre l’any anterior en un dormitori de la residència oficial del primer ministre d’Escòcia.</p>
      <p>L’agost de l’any passat la policia va iniciar una investigació arran d’un seguit d’acusacions contra seva, després que fossin analitzades internament pel govern escocès. Llavors, Salmond va demanar una revisió judicial contra l’executiu de Nicola Sturgeon, la seva successora, perquè no estava d’acord sobre com s’havia gestionat la investigació. El govern escocès va admetre finalment que els seus procediments havien estat defectuosos i va pagar més de 500.000 euros en despeses legals a Salmond. En tot cas, la policia i la fiscalia sí que creuen ara que tenen prou indicis per dur l’exlíder del SNP i fins fa poc una de les figures més emblemàtiques del moviment independentista escocès a seure al banc dels acusats.</p>
    </article>
  </body>
</html>