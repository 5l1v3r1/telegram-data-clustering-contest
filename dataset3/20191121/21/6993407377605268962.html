<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-donbas-blindazhi-dsns/30285258.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T21:58:15+00:00"/>
    <meta property="og:title" content="На лінії розмежування у Петрівському почали розбирати укриття військових ЗСУ"/>
    <meta property="og:description" content="У Держслужбі з надзвичайних ситуацій повідомили, що 21 листопада розпочалися роботи з демонтажу бліндажів на лінії розмежування в районі Петрівського на Донеччині. «Відсьогодні в районі розведення с"/>
  </head>
  <body>
    <article>
      <h1>На лінії розмежування у Петрівському почали розбирати укриття військових ЗСУ</h1>
      <address>
        <time datetime="2019-11-21T21:58:15+00:00">21 Nov 2019, 21:58</time>
      </address>
      <p>У Держслужбі з надзвичайних ситуацій <a href="https://www.dsns.gov.ua/ua/Ostanni-novini/101290.html">повідомили</a>, що 21 листопада розпочалися роботи з демонтажу бліндажів на лінії розмежування в районі Петрівського на Донеччині.</p>
      <p>«Відсьогодні в районі розведення сил розпочала роботу інженерна група ДСНС України. Станом на 14:40 здійснено повний демонтаж двох бліндажів», – повідомили у ДСНС.</p>
      <p>У відомстві вказали, що роботи на цій ділянці продовжать вранці 22 листопада.</p>
      <p><a href="https://www.radiosvoboda.org/a/news-pochalosia-rozvedennia-poblyzu-bogdanivky-i-petrivskogo/30261464.html">Розведення сил і засобів</a> поблизу Богданівки і Петрівського на Донеччині почалося 9 листопада.</p>
      <p>2 листопада <a href="https://www.radiosvoboda.org/a/news-zolote-4/30249699.html">завершилося розведення</a> сил та засобів поблизу Золотого на Луганщині.</p>
      <p>Збройний конфлікт на Донбасі триває від 2014 року після російської окупації Криму. Україна і Захід звинувачують Росію у збройній підтримці бойовиків. Кремль відкидає ці звинувачення і заявляє, що на Донбасі можуть перебувати хіба що російські «добровольці».</p>
      <p>За <a href="https://www.radiosvoboda.org/a/oon-zvit-ghertvy-donbas/30272212.html?fbclid=IwAR0-f1z54GjA7TMevrl3TO7hbAheEqEIaAH-wZ84DJurOIqUNTefmAa-vUM">даними</a> ООН, від березня 2014-го до 31 жовтня 2019 року унаслідок збройного конфлікту на Донбасі загинули 13 000 – 13 200 людей.</p>
    </article>
  </body>
</html>