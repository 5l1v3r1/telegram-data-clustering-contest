<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/siyasi-kulislerde-gezinti-53990yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-21T21:00:00+00:00"/>
    <meta property="og:title" content="Siyasi kulislerde gezinti"/>
    <meta property="og:description" content="Türkiye'nin meteorolojik havası kışın soğuk günlerini, siyasi havası ise &quot;erken seçim&quot; sıcağını hissettiriyor.Damat Berat Efendi hazretleri..."/>
  </head>
  <body>
    <article>
      <h1>Siyasi kulislerde gezinti</h1>
      <address><time datetime="2019-11-21T21:00:00+00:00">21 Nov 2019, 21:00</time> by <a rel="author">Orhan UĞUROĞLU</a></address>
      <p>Türkiye'nin meteorolojik havası kışın soğuk günlerini, siyasi havası ise <b>"erken seçim"</b> sıcağını hissettiriyor.</p>
      <p>Damat Berat Efendi hazretleri her ne kadar ekonomi <b>"muhteşem" </b>dese de, ekonomik göstergeler, piyasa aktörleri, yatırımcılar, banka sektörü <b>"durgunluk"</b> diye bas bas bağırıyor.</p>
      <p>Gelin beraber siyasi kulisleri ve yaşananları değerlendirelim…</p>
      <p>Cumhurbaşkanlığı Hükümet Sistemi denilen, <b>"Tek Adam Rejimi;</b></p>
      <p>- AKP teşkilatlarını mutlu etmedi,</p>
      <p>- AKP milletvekillerini mutlu etmedi,</p>
      <p>- 95 yıllık Türk devlet yapısını alt üst etti,</p>
      <p>- Bakanları Meclis'ten kopardı,</p>
      <p>- Bakanları milletten kopardı,</p>
      <p>- Sanayiciler şikâyetçi,</p>
      <p>- Tarım üreticileri şikâyetçi,</p>
      <p>- Esnaf, tüccar kepenk indirdi,</p>
      <p>- İnşaat sektörü durdu,</p>
      <p>- Yabancı yatırımcı gelmiyor,</p>
      <p>- Türk yatırımcı parasını da yatırımını da ülke dışına çıkardı,</p>
      <p>- Medya büyük baskı altında, gazetecilere saldırılar sürüyor,</p>
      <p>- Yargı iktidarın emrinde,</p>
      <p>- Türk ordusu siyasi atamalarla yönetilir oldu,</p>
      <p>- Valiler, kaymakamlar AKP il ve ilçe başkanları haline dönüştü,</p>
      <p>- Atanamayan öğretmenlerin sayısı bir milyona yaklaştı,</p>
      <p>- Emeklilikte yaşa takılan 1,3 milyon EYT'li işçi, yatırdıkları primlerin karşılığı gasp edildiği için emekli maaşı alamıyorlar.</p>
      <p>- İşsizlik patladı, gençler umutsuz,</p>
      <p>- Şehir hastaneleri modeli devlete zarar ettiriyor,</p>
      <p>- İstanbul Havalimanı, Türk Hava Yolları'nı iflas aşamasına götürecek zararlara neden oluyor,</p>
      <p>- Göçek ve Ahlat saraylarının yapımına para akıtılmaya devam ediliyor,</p>
      <p>- Süper lüks saray yaşamı bakanlıklara da sirayet etti.</p>
      <p>Değerli okurlarım,</p>
      <p>Türk Silahlı Kuvvetlerinin sınır ötesi operasyonu  durduruldu.</p>
      <p>Aslında durdurulan "terörle mücadele" oldu…</p>
      <p>Hani <b>"inlerine gireceğiz" </b>sözleriniz nerede?</p>
      <p>Hani, <b>"bir gece ansızın gelebiliriz" </b>meydan okumanız nerede?</p>
      <p>Hani, <b>"tek bir terörist kalmayıncaya kadar terörle mücadele edeceğiz" </b>vaadiniz nerede,</p>
      <p>Hani, <b>"PYD/YPG terör örgütü PKK'nın devamıdır, terörle mücadelemiz bu örgütleri yok edinceye kadar sürecek" </b>sözünüz ne oldu?</p>
      <p>Cumhurbaşkanı ve AKP Genel Başkanı Recep Tayyip Erdoğan ile MHP Genel Başkanı Devlet Bahçeli, "Türkiye'nin beka sorunu, PKK uzantısı PYD/YPG terör örgütüdür" diye bas bas bağırmıyorlar mıydı?</p>
      <p>PYD/YPG terör örgütü yok edildi mi?</p>
      <p>Değerli okurlarım,</p>
      <p>AKP+MHP koalisyonunun başarısızlığı nedeniyle, PKK uzantısı ve hatta PKK'nın para ve silah tedarikçisi PYD/YPG terör örgütü Amerika ile resmen müttefik oldu.</p>
      <p>Terörist başı Mazlum Kobani kod adlı alçak Ferhat Abdi Şahin, Amerikan ordusu ve Başkanı Trump tarafından "General" unvanı verilerek taltif edildi.</p>
      <p>Para ve silah yardımı Amerika tarafından arttırılarak sürdürülüyor.</p>
      <p>Amerika'nın müttefiki bu terör örgütleri, Suriye halkının anasının ak sütü kadar helal petrol kuyularına ve gelirlerine çöktüler.</p>
      <p>Bu petrol gelirleri ile terör finanse edilecek.</p>
      <p>Bu karar resmen açıkladı.</p>
      <p>Cumhurbaşkanı Erdoğan, Amerika'da, Başkan Trump'a, "On minute" diye meydan okuyup tepki göstereceğine, <b><i>-eğer iddia doğruysa-</i></b> CHP'yi bölme ve Kemal Kılıçdaroğlu'nu devirmenin peşine mi düştü?..</p>
      <p>Değerli okurlarım,</p>
      <p>Türkiye'yi düştüğü "tek adam" rejiminden ve metal yorgunu AKP'den kurtarmak şarttır.</p>
      <p>AKP lideri Erdoğan ve kadrosu iktidarda kalmak için artık siyasi komplo üretmeye başladılar ki asıl büyük beka sorunu da bu anlamda ortaya çıkmaktadır.</p>
      <p>Gerek Prof. Dr. Ahmet Davutoğlu, gerek Ali Babacan, gerek Rıfat Serdaroğlu, gerek Öztürk Yılmaz'ın partilerini bir an önce kurmaları siyaseten gerekir.</p>
      <p>Çünkü Türkiye'nin artık yeni bir siyasi hikâyeye ihtiyacı vardır.</p>
      <p>Kasım ayı bitiyor henüz bu yeni partiler kuruluş takvimlerini netleştirmediler.</p>
      <p>"Fazla naz aşık usandırır" derler…</p>
      <p>Kuracaksanız kurun ya da bir an evvel kuruluş tarihlerinizi net şekilde açıklayın.</p>
      <figure>
        <iframe src="https://www.youtube.com/embed/WaQeIptjJ0g" width="560" height="315" data-service="Youtube" scrolling="no"/>
      </figure>
    </article>
  </body>
</html>