<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/nablizhava-srokt-za-reshenieto-na-folksvagen-407292.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T21:14:46+00:00"/>
    <meta property="og:title" content="Наближава срокът за решението на &quot;Фолксваген&quot;"/>
    <meta property="og:description" content="&quot;Дойче веле&quot;: Не е изключено концернът да потвърди намеренията си за Турция"/>
  </head>
  <body>
    <article>
      <h1>Наближава срокът за решението на "Фолксваген"</h1>
      <address><time datetime="2019-11-21T21:14:46+00:00">21 Nov 2019, 21:14</time> by <a rel="author">Стандарт</a></address>
      <p>След целия шум, който се вдигна около избора на „Фолксваген“ в полза на Турция, концернът все пак реши да отложи окончателното решение. Но една реплика на шефа на „Фолксваген“ издава, че вероятно всичко вече е решено, пише „Дойче веле“. До края на годината „Фолксваген“ трябва да обяви дали ще строи новия си завод в Турция или другаде. Например в България. Но може би и в Унгария - твърди се, че в концерна се обсъжда и тази възможност.</p>
      <p>Вестник „Ди Велт" също припомня, че на „Фолксваген“ му остават броени седмици до взимането на окончателното решение, което бе отложено заради турската офанзива в Северна Сирия.</p>
      <p>Но макар че турската операция срещу кюрдите в Сирия продължава, шефът на концерна Херберт Дийс очевидно не се е отказал от избора си. Това става ясно от статия, която Дийс публикува на английски в социалната мрежа Linkedin. В нея шефът на „Фолксваген“ описва дилемата, в която се намира концернът заради военните действия на Турция в съседна Сирия. От една страна, към „Фолксваген“ се отправят призиви да действа морално, а от друга - да вземе политически неутрално решение. Дийс потвърждава, че решението на концерна е отложено. "Макар че в икономически план решение в полза на Турция би било в наш интерес", пише шефът на „Фолксваген“ в статията си, в която все пак еднозначно се твърди, че концернът споделя оценката на Германия и на ЕС за турските военни действия в Сирия. „Ние сме убедени, че пазарната икономика ще изгуби етичния си фундамент, ако концерните смятат, че единствено правителствата носят отговорност за международното право и за човешките права. Ние няма да положим основен камък в близост до бойното поле, докато там продължават да убиват хора", пише Дийс. Това звучи недвусмислено, но въпреки това отваря и една задна вратичка. Според "Ди Велт" формулировката с „основния камък" всъщност означава, че строежът няма да започне, преди да приключат бойните действия. Тоест, до края на годината може да се вземе решение за изграждане на завод в Турция, а самото строителство да започне едва след края на военната операция. „Това подозрение се подсилва и от факта, че в следващите пасажи Дийс пледира да се инвестира и в държави, чиито режими невинаги одобряваме", коментира „Ди Велт". Според вестника шефът на „Фолксваген“ апелира да се откриват работни места и в такива страни, защото икономическото сътрудничество носело мир, благоденствие и свобода, а икономическите санкции често били скрит протекционизъм.</p>
      <p>„Като имаме предвид всички тези аргументи, които сега бяха изнесени и публично, съвсем не е изключено „Фолксваген“ да потвърди решението си в полза на Турция. Още повече, че преди турската военна офанзива в концерна бяха готови да си затварят очите пред нарушенията на човешките права и арестите на журналисти и критици на режима", коментира "Ди Велт".</p>
      <p>ФАЦ пише: "Фолксваген“ ще изгражда мостове към Турция - с това послание Дийс защитава решението за новия завод. А както се чува, правителството в Берлин гледа на нещата по същия начин. При това положение Ердоган би пожънал двойна победа. В Северна Сирия той постигна целите си чрез насилие. А решението на „Фолксваген“ да замрази плановете си само за броени седмици се оказа тъкмо това, което турският президент си е мислел още от самото начало: бегъл реверанс към възмутената западна общественост, който бързо ще бъде забравен".</p>
    </article>
  </body>
</html>