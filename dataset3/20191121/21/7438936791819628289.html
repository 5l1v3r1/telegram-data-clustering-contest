<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Oceneni-USTR-za-hajeni-svobody-demokracie-a-lidskych-prav-ziskal-Putinuv-kritik-Kara-Murza-604252"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T21:58:00+00:00"/>
    <meta property="og:title" content="Ocenění ÚSTR za hájení svobody, demokracie a lidských práv získal Putinův kritik Kara-Murza"/>
    <meta property="og:description" content="Ocenění za hájení svobody, demokracie a lidských práv, která každoročně uděluje Ústav pro studium totalitních režimů (ÚSTR), letos získalo pět osobností. Patřili mezi ně ruský novinář Vladimir Kara-Murza, romský aktivista Čeněk Růžička nebo účastník odboje proti nacismu i komunismu František Wiendl."/>
  </head>
  <body>
    <article>
      <h1>Ocenění ÚSTR za hájení svobody, demokracie a lidských práv získal Putinův kritik Kara-Murza</h1>
      <address>
        <time datetime="2019-11-21T21:58:00+00:00">21 Nov 2019, 21:58</time>
      </address>
      <p>
        <b>Ocenění za hájení svobody, demokracie a lidských práv, která každoročně uděluje Ústav pro studium totalitních režimů (ÚSTR), letos získalo pět osobností. Patřili mezi ně ruský novinář Vladimir Kara-Murza, romský aktivista Čeněk Růžička nebo účastník odboje proti nacismu i komunismu František Wiendl.</b>
      </p>
      <p>„Naším úkolem je odhalování lží, projevů korupce a zneužívání moci, které se staly poznávacím znamením režimu Vladimira Putina. Nejsme ochotni nést spoluvinu na zločinech režimu, který prý reprezentuje naši zemi,“ uvedl Kara-Murza. V projevu připomenul také disidentku Natalju Gorbaněvskou, která spolu s dalšími sedmi statečnými protestovala v roce 1968 proti sovětské okupaci tehdejšího Československa.</p>
      <p>Kara-Murza získal cenu za následováníhodné počiny při hájení principů demokracie, svobody a lidských práv. Byl poradcem někdejšího vicepremiéra a zavražděného ruského opozičního politika Borise Němcova, sám dvakrát čelil travičskému pokusu.</p>
      <p>Předseda klatovské pobočky Konfederace politických vězňů Wiendl působil se svým otcem v protinacistické odbojové skupině Lidice. Po roce 1948 se zapojil do převádění uprchlíků do Bavorska, za což byl odsouzen k 18 letům vězení za velezradu. Cenu za statečné občanské postoje v době nacistické okupace a komunistické diktatury získala také protikomunistická aktivistka Miloslava Števichová, jedna z prvních signatářek Charty 77. Šířila její texty, podporovala Výbor na obranu nespravedlivě stíhaných, v roce 1982 byla donucena k emigraci.</p>
      <p>Růžička obdržel cenu za mimořádný přínos k reflexi novodobých dějin. Dostal ji za své úsilí o nápravu následků romského holokaustu včetně podílu na obnově památky tábora v Letech u Písku.</p>
      <p>Zvláštní uznání získal jezuita Richard Čemus, který se podílel na pomoci exulantům a vysílání vatikánského rozhlasu.</p>
      <p>„Odvaha a spravedlivé lidské odhodlání vedou k činům, které se zapisují do dějin. Když nám nějací mocní chtějí diktovat, jaký máme mít život, je důležité se vzepřít,“ složil hold oceněným předseda ÚSTR Zdeněk Hazdra.</p>
      <p>Místopředsedkyně Senátu Miluše Horská připomenula nedávné oslavy pádu komunistického režimu v roce 1989. Zdůraznila, že se jich nezúčastnil prezident republiky, že vládu drží u moci i „u krku“ komunisté a že jsou napadány ústavní instituce. „Je něco shnilého v republice české,“ dodala.</p>
      <related>
        <h4>Psali jsme:</h4>
        <a href="https://www.parlamentnilisty.cz/zpravy/tiskovezpravy/USTR-Hostem-exkluzivniho-Koncertu-ke-Dni-studentstva-bude-Joachim-Gauck-602958"/>
        <a href="https://www.parlamentnilisty.cz/arena/monitor/Zemanuv-projev-28-rijna-doplnil-Ovcacek-Vytahl-tento-clanek-601622"/>
        <a href="https://www.parlamentnilisty.cz/arena/monitor/Promrhali-jsme-etos-Listopadu-lamentuje-reditel-USTR-V-Havlove-duchu-receno-nadrazujeme-hmotu-nad-vedomim-600019"/>
        <a href="https://www.parlamentnilisty.cz/arena/rozhovory/Historik-Konev-byl-tvrdy-muz-bez-ohledu-na-ztraty-Se-srpnovou-invazi-1968-nejspis-nesouhlasil-Nazyvat-jej-masovym-vrahem-je-nezodpovedne-595869"/>
      </related>
    </article>
  </body>
</html>