<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/riga-uzvar-un-palielina-parsvaru-par-prizmu/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-21T21:51:13+00:00"/>
    <meta property="og:title" content="“Rīga” uzvar un palielina pārsvaru pār “Prizmu”"/>
    <meta property="og:description" content="Hokeja skolas “Rīga” komanda ceturtdien svinēja uzvaru “Optibet” Hokeja līgas (OHL) pastarīšu duelī."/>
  </head>
  <body>
    <article>
      <h1>“Rīga” uzvar un palielina pārsvaru pār “Prizmu”</h1>
      <address><time datetime="2019-11-21T21:51:13+00:00">21 Nov 2019, 21:51</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Hokeja skolas “Rīga” komanda ceturtdien svinēja uzvaru “Optibet” Hokeja līgas (OHL) pastarīšu duelī.</p>
      <p>“Rīga” mājinieku statusā ar rezultātu 5:4 (1:1, 3:1, 1:2) pārspēja “Prizma”/IHS komandu.</p>
      <p>Pirmie šajā mačā vārtus guva viesi, kad spēles septītajā minūtē Kristaps Riekstiņš panāca 1:0, bet desmit minūtes vēlāk Kaspars Ziemiņš izlīdzināja rezultātu. Otrā perioda trešajā minūtē Edvards Bergmanis palīdzēja “Rīgai” pārņemt vadību, bet četras minūtes pirms trešdaļas beigām Artūrs Apfelbaums panāca 2:2.</p>
      <p>Tiesa, perioda pēdējās divās minūtēs Ralfs Sebastjans Bergmanis un Martins Rodrigo Laviņš nodrošināja “Rīgai” divu vārtu pārsvaru. Trešā perioda viducī  Roberts Tužilkins panāca jau 5:2, bet līdz mača finālsvilpei Jēkabs Siliņš un Sandis Grīnbergs divus vārtus atguva.</p>
      <p>Ar 27 punktiem 18 mačos pirmo vietu ieņem “Liepāja”, tālāk ar 26 punktiem, aizvadot par četrām spēlēm mazāk, seko “Kurbads”, bet labāko trijnieku ar 22 punktiem 14 dueļos noslēdz “Olimp”. Zemgalieši 16 spēlēs tikuši pie 18 punktiem, “Mogo” aizvadot par trim spēlēm mazāk, izcīnījuši 17 punktus, bet “Dinaburga” 16 mačos iekrājuši desmit punktus. Hokeja skola “Rīga” 16 mačos tikusi pie astoņiem punktiem, bet “Prizma”/IHS iekrājusi trīs punktus.</p>
      <p>Šajā sezonā par OHL kausu spēkojas astoņas komandas. Debiju OHL turnīrā piedzīvo “Olimp”, bet daugavpilieši Latvijas virslīgā pēdējo reizi piedalījās 2013./14.gada sezonā.</p>
      <p>Katra komanda regulārajā čempionātā aizvadīs 35 spēles (piecu apļu turnīrs). Pavisam kopā OHL regulārajā turnīrā tiks izspēlēti 140 mači.</p>
      <p>Izslēgšanas turnīrs sāksies 2020.gada 10.martā. OHL “playoff” pusfināla spēlēm automātiski kvalificēsies divas labākās regulārā turnīra komandas. Savukārt 3., 4., 5., un 6. vietās esošās vienības aizvadīs cīņas, lai iekļūtu pusfinālos. Šie mači ilgs līdz kādas komandas divām uzvarām.</p>
      <p>Pusfinālu uzvarētāji tiks finālā, kur cīnīsies par zeltu. Savukārt trešo vietu čempionātā iegūst komanda, kas zaudējusi izslēgšanas spēļu pusfinālā, bet ieguvusi augstāku vietu čempionāta pirmajā etapā. Čempionāta uzvarētāji saņems ne tikai OHL kausu, bet arī iespēju pārstāvēt Latviju Starptautiskās hokeja federācijas (IIHF) rīkotajā Kontinentālajā kausā.</p>
      <p>Iepriekšējā sezonā OHL čempionāta finālā “Mogo” sērijā līdz četrām uzvarām ar 4-2 uzveica “Kurbads” vienību.</p>
    </article>
  </body>
</html>