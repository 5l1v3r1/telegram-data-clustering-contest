<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904632/psv-kaartjes-het-duurst-feyenoord-duwt-vitesse-van-podium-az-verdringt-fc-twente.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-21T21:30:00+00:00"/>
    <meta property="og:title" content="Ajax-plekken het duurst, Feyenoord duwt Vitesse van podium, AZ verdringt Twente"/>
    <meta property="og:description" content="Sinds de start van het seizoen 2014/2015 is er het een en ander veranderd in de Eredivisie. Colin Kazim-Richards, Andreas Bjelland, Marvin Peersman en Joeri de Kamps zijn vertrokken. Dusan Tadic, Paul Verhaegh, Leroy Fer en Klaas-Jan Huntelaar keerden terug. Khalid Boulahrouz, Gino Coutinho, Sander Duits en Gill Swerts zijn met voetbalpensioen. En FC Emmen, Fortuna Sittard, RKC Waalwijk, Sparta en VVV-Venlo hebben SC Cambuur, FC Dordrecht, NAC Breda, Excelsior en Go Ahead Eagles vervangen. Maar hoe zit het met de ontwikkeling van de ticketprijzen in de Eredivisie? VoetbalPrimeur zocht het uit. Volgens de indicatiecijfers van 2014/2015 was de stadionbezoeker in Eindhoven het duurste uit. Een gemiddeld kaartje voor een thuiswedstrijd van PSV – de prijs van het állergoedkoopste ticket plus de prijs van het állerduurste ticket, gedeeld door twee – bedroeg 44,25 euro, korting voor jongeren of senioren niet inbegrepen. De landskampioen van 2015 bleef Ajax nipt voor: een gemiddeld wedstrijdbezoek aan de (toen nog) Amsterdam…"/>
  </head>
  <body>
    <article>
      <h1>Ajax-plekken het duurst, Feyenoord duwt Vitesse van podium, AZ verdringt Twente</h1>
      <address>
        <time datetime="2019-11-21T21:30:00+00:00">21 Nov 2019, 21:30</time>
      </address>
      <p>
        <b>Sinds de start van het seizoen 2014/2015 is er het een en ander veranderd in de Eredivisie. Colin Kazim-Richards, Andreas Bjelland, Marvin Peersman en Joeri de Kamps zijn vertrokken. Dusan Tadic, Paul Verhaegh, Leroy Fer en Klaas-Jan Huntelaar keerden terug. Khalid Boulahrouz, Gino Coutinho, Sander Duits en Gill Swerts zijn met voetbalpensioen. En FC Emmen, Fortuna Sittard, RKC Waalwijk, Sparta en VVV-Venlo hebben SC Cambuur, FC Dordrecht, NAC Breda, Excelsior en Go Ahead Eagles vervangen. Maar hoe zit het met de ontwikkeling van de ticketprijzen in de Eredivisie? VoetbalPrimeur zocht het uit.</b>
      </p>
      <p>Volgens <a href="https://sport.infonu.nl/voetbal/42736-wat-kost-een-kaartje-voor-een-voetbalwedstrijd-20142015.html">de indicatiecijfers van 2014/2015</a> was de stadionbezoeker in Eindhoven het duurste uit. Een gemiddeld kaartje voor een thuiswedstrijd van PSV – de prijs van het állergoedkoopste ticket plus de prijs van het állerduurste ticket, gedeeld door twee – bedroeg 44,25 euro, korting voor jongeren of senioren niet inbegrepen. De landskampioen van 2015 bleef Ajax nipt voor: een gemiddeld wedstrijdbezoek aan de (toen nog) Amsterdam ArenA kostte 44 euro.</p>
      <p><b>PSV houdt Ajax weer af</b><br/>Ook dit seizoen komen de nummers één van twee van het 'kaartjesklassement' uit Amsterdam en Eindhoven, zij het in omgekeerde volgorde. Ajax verkoopt kaartjes à twintig euro voor vakken met beperkt zicht, maar vraagt – met name tijdens grote wedstrijden – voor andere tribuneplekken 110 euro: goed voor een gemiddelde van 65 euro. De gemiddelde prijs van een kaartje voor een thuiswedstrijd van PSV is in vijf jaar tijd opgelopen naar 53,50 euro, variërend van 32 tot 75 euro per stoeltje.</p>
      <p>Verder is er volop geschommeld in de top van het klassement. Vitesse haalde vijf seizoenen geleden nog het podium, maar is inmiddels ingehaald door Feyenoord. Het gemiddelde van 36,50 om 35 is anno 2019 omgeslagen in het voordeel van de stadionclub: 44,50 om 42. FC Twente was qua ticketprijzen de nummer vijf van 2014/2015, maar is nu bijgehaald door AZ. De Alkmaarders hopen binnenkort terug te keren in het eigen AFAS Stadion, waar een gemiddeld kaartje 36,25 euro zal kosten. Een thuiswedstrijd tegen Willem II of RKC Waalwijk is al voor twintig euro bij te wonen, voor AZ-Ajax zullen de prijzen oplopen tot 52,50 euro.</p>
      <figure>
        <img src="https://i.gyazo.com/3f7e7a4baeb78d96be7a2c6e14d1c724.png"/>
      </figure>
      <p><b>AZ-kaartjes bijna vijftig procent duurder<br/></b>Ajax is ook de club met de hoogste procentuele stijging gedurende de afgelopen vijf jaar: van gemiddeld 44 naar 65 euro, een stijging van bijna vijftig procent. AZ volgt de buurman op de voet. In 2014/2015 varieerden de Alkmaarse ticketprijzen nog van achttien tot 33 euro. Het gemiddelde van 25,50 is inmiddels met bijna de helft toegenomen. Ook de bezoekers van een wedstrijd van PEC Zwolle zijn een stuk duurder uit: van achttien euro naar 24,75 euro, een toename van ruim één derde.</p>
      <figure>
        <img src="https://i.gyazo.com/b9bcfc7386d09442406f8d315618d925.png"/>
      </figure>
      <p><b>Drie dalers</b><br/>Bij sc Heerenveen, FC Twente en FC Utrecht is juist het tegenovergestelde gebeurd: de gemiddelde kaartjes in het Abe Lenstra Stadion, de Grolsch Veste en De Galgenwaard zijn juist goedkoper geworden in vergelijking met 2014/2015. Bij Heerenveen zijn de minima en de maxima verschoven van 24 à 33 euro naar 21 à 26 euro. Ook FC Twente heeft een pas op de plaats gemaakt na enkele magere jaren, met het jaartje Keuken Kampioen Divisie als climax. FC Utrecht heeft juist de weg omhoog gevonden na een magere elfde plek in 2015: opvallend genoeg zijn de gemiddelde ticketprijzen juist omlaag gegaan.</p>
      <figure>
        <img src="https://i.gyazo.com/3b71fc850d877e663436c3be8597a03a.jpg"/>
      </figure>
    </article>
  </body>
</html>