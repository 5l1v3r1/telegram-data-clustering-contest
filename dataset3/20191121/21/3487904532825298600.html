<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/mantsini-sti-grammi-ekkinisis-tou-ari"/>
    <meta property="og:site_name" content="Metrosport.gr"/>
    <meta property="article:published_time" content="2019-11-21T21:35:00+00:00"/>
    <meta property="og:title" content="Μαντσίνι, στη γραμμή… εκκίνησης του Άρη"/>
    <meta property="og:description" content="Ο Αργεντινός χαφ συγκεντρώνει αρκετές πιθανότητες να ξεκινήσει στο βασικό σχήμα κόντρα στην ΑΕΚ"/>
  </head>
  <body>
    <article>
      <h1>Μαντσίνι, στη γραμμή… εκκίνησης του Άρη</h1>
      <h2>Ο Αργεντινός χαφ συγκεντρώνει αρκετές πιθανότητες να ξεκινήσει στο βασικό σχήμα κόντρα στην ΑΕΚ</h2>
      <address><time datetime="2019-11-21T21:35:00+00:00">21 Nov 2019, 21:35</time> by <a rel="author">Μάνος Χατζάκης</a></address>
      <p>Στη λογική της μίας αλλαγής θα κινηθεί, εκτός απροόπτου, ο Μίκαελ Ενινγκ στο πρώτο ντέρμπι της εν Ελλάδι καριέρας του. Ο Γερμανός τεχνικός προαλείφει για βασικό τον Ντάνιελ Μαντσίνι κόντρα στην ΑΕΚ, ποντάροντας στις ανεβασμένες επιδόσεις του στο “Δασυγένειο”.</p>
      <p>Πριν περίπου δύο εβδομάδες, είχαμε τονίσει ότι εκτός του Αμπού Μπα, ο οποίος παρουσιάζει βελτιωμένη εικόνα στις προπονήσεις, κάτι ανάλογο (σε εντονότερο ακόμη βαθμό) συνέβαινε με τον 23άχρονο πλάγιο μέσο. Ο Μαντσίνι άλλαξε… διάθεση και ανέβασε τον προσωπικό του πήχη, όντας από τους καλύτερους στις προπονητικές εγκαταστάσεις. Παρόλα αυτά, δεν κατάφερε να βρεθεί στις βασικές επιλογές του προπονητή του και συμβιβάστηκε ερχόμενος από τον πάγκο.</p>
      <p>Μέχρι τώρα, ο Μαντσίνι έχει αγωνιστεί 126 λεπτά στο Πρωτάθλημα, ξεκινώντας βασικός (για 57 λεπτά) μόνο κόντρα στον Βόλο (2η αγωνιστική), όταν στον πάγκο βρισκόταν ο Σάββας Παντελίδης. Το ματς στο Πανθεσσαλικό έγινε στις 31 Αυγούστου και από τότε βρέθηκε στο χορτάρι σε άλλα τρία παιχνίδια. Απέναντι στον Ολυμπιακό αγωνίστηκε για ένα ημίχρονο, αντικαθιστώντας τον Γιάννη Φετφατζίδη στην ανάπαυλα, ενώ τελευταία του εμφάνιση καταγράφηκε κόντρα στον Πανιώνιο, απέναντι στον οποίο αγωνίστηκε μόλις για επτά λεπτά.</p>
      <p>
        <b>Πιθανές “καραμπόλες”</b>
      </p>
      <p>Αν, τελικά, ο Ενινγκ χρησιμοποιήσει στο αρχικό σχήμα τον Μαντσίνι, τότε θα αφήσει στον πάγκο τον Μπρούνο Γκάμα, ο οποίος είχε αρκετά θετική παρουσία στα ματς που αγωνίστηκε. Η πιθανή παρουσία του πρώτου στην ενδεκάδα, θα τον φέρει, λογικά, στο αριστερό άκρο της επίθεσης.</p>
      <p>Πρακτικά, σημαίνει ότι από εκεί θα μετατοπιστεί ο Ντιγκινί, για να έρθει με τη σειρά του πίσω από τον Ιντέγε και στα δεξιά θα διατηρηθεί ο Φετφατζίδης. Εκτός του Μαντσίνι, λοιπόν, δύσκολα ο Ενινγκ θα προχωρήσει σε άλλες αλλαγές, διατηρώντας τους ίδιους, όπως και στην προηγούμενη τετράδα αγώνων.</p>
      <p>Από την έντυπη έκδοση της Metrosport</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/aris-isorropia-dio-epipedon"/>
        <a href="http://www.metrosport.gr/article/panagiotis-monemvasiotis-enas-panischiros-epichirimatias-gia-ton-ari"/>
        <a href="http://www.metrosport.gr/article/nok-aout-me-aek-tonso"/>
        <a href="http://www.metrosport.gr/article/apokalipsi-protasi-monemvasioti-se-karipidi-gia-tin-agora-tis-pae-aris"/>
        <a href="http://www.metrosport.gr/article/to-trito-metagrafiko-kritirio-tou-ari"/>
        <a href="http://www.metrosport.gr/article/neari-ke-prositi-sto-stochastro-tou-ari"/>
      </related>
    </article>
  </body>
</html>