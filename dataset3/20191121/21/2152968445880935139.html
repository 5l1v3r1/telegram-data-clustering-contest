<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/21/jilishtnata-sobstvenost-v-sveta-namaliava-v-poslednite-10-g.430410"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T21:38:00+00:00"/>
    <meta property="og:title" content="Жилищната собственост в света намалява в последните 10 г."/>
    <meta property="og:description" content="САЩ е най-достъпната страна за закупуване на жилище | Dnes.bg"/>
  </head>
  <body>
    <article>
      <h1>Жилищната собственост в света намалява в последните 10 г.</h1>
      <h2>САЩ е най-достъпната страна за закупуване на жилище</h2>
      <address><time datetime="2019-11-21T21:38:00+00:00">21 Nov 2019, 21:38</time> by <a rel="author" href="https://www.dnes.bg/author/242" target="_blank">Екип на Investor.bg</a></address>
      <p>Жилищната собственост в световен план намалява, като в 22 от 36 развити страни е отбелязан спад през последните десет години, показва проучване на британската застрахователна компания Swinton.</p>
      <p>Румъния, Хърватия и Словакия са страните с най-висок дял на жилищна собственост сред изследваните страни от съответно 97%, 91% и 90%. За сметка на това в Швейцария делът на наемателите е най-висок – 59%, следвана от Германия с 49% и Австрия с 45%.</p>
      <p>Според данните на компанията 83,6% от българите притежават жилището, в което живеят, а 16,4% обитават дом под наем.</p>
      <p>През последните десет години Австралия е регистрирала най-голям ръст на жилищната собственост в света с повишение от 86%, въпреки че жилищният пазар в страната преживява в момента най-големия си спад през последните 15 години. На второ място е Полша, където броят на собствениците на жилища е нараснал с 35% през последните десет години, и Япония със скок от 24%.</p>
      <p>На другия полюс са Великобритания и Ирландия, където жилищната собственост е регистрирала спад от по 11%. Следват Дания и Исландия с понижение от по 9%. В Словения, където през последно време жилищният пазар се нажежи, броят на собствениците на жилища се е понижил със 7%.</p>
      <p>Iпоред изследването на Swinton по-високата средна месечна заплата не води непременно до по-висок дял на жилищната собственост. В страни с висок жизнен стандарт като Швейцария броят на собствениците на жилища е по-малък от този в страни с по-нисък стандарт на живот. В конкретния случай със Швейцария средната месечна заплата достига почти 5000 евро, но само 43% от жителите на страната живеят в собствен дом.</p>
      <p>В същото време в България средната месечна заплата е едва 590 евро, но жилищната собственост достига 83,6%, сочат данните на застрахователната компания. Според нея това означава, че има други ключови фактори при вземането на решение за закупуване на жилище и то не е свързано само с доходите.</p>
      <p>Целият анализ четете в<a href="https://www.investor.bg/po-sveta/453/a/jilishtnata-sobstvenost-v-sveta-namaliava-prez-poslednite-deset-godini-293611/"><b> Investor.bg</b></a></p>
    </article>
  </body>
</html>