<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90221"/>
    <meta property="og:site_name" content="Denník politika"/>
    <meta property="article:published_time" content="2019-11-21T21:35:01+00:00"/>
    <meta property="og:title" content="Vždy som bol skromný človek, iba vy ste si to nevšimli. Mourinho sa predstavil v Tottenhame"/>
    <meta property="og:description" content="21.11.2019 (Webnoviny.sk) – Keď portugalský futbalový tréner José Mourinho v roku 2003 prvýkrát prišiel do Anglicka, ihneď sa preslávil pamätnou vetou: „Som výnimočný“. Od tých čias mu to mnohí častokrát pripomenuli a tieto slová boli na pretrase aj v premiérovom interview 56-ročného rodáka zo Setúbalu od stredajšieho nástupu do funkcie kouča anglického klubu Tottenham Hotspur."/>
  </head>
  <body>
    <article>
      <h1>Vždy som bol skromný človek, iba vy ste si to nevšimli. Mourinho sa predstavil v Tottenhame</h1>
      <address><time datetime="2019-11-21T21:35:01+00:00">21 Nov 2019, 21:35</time> by <a rel="author">Webnoviny</a></address>
      <p>21.11.2019 (Webnoviny.sk) – Keď portugalský futbalový tréner José Mourinho v roku 2003 prvýkrát prišiel do Anglicka, ihneď sa preslávil pamätnou vetou: <i>„Som výnimočný“</i>. Od tých čias mu to mnohí častokrát pripomenuli a tieto slová boli na pretrase aj v premiérovom interview 56-ročného rodáka zo Setúbalu od stredajšieho nástupu do funkcie kouča anglického klubu Tottenham Hotspur.</p>
      <h3>Dostatočne pokorný</h3>
      <p><i>„Mám dostatok pokory, aby som mohol správne analyzovať, čo som počas mojej kariéry urobil, nech ide o vývoj, problémy aj ich riešenia. Podstata každej analýzy nikdy nebola o obviňovaní niekoho iného a hľadaní príčin niekde inde,“</i> poznamenal Mourinho a na otázku, či s pribúdajúcim vekom už nie je taký drzý, vtipne odvetil: <i>„Vždy som bol skromný človek, iba vy ste si to nevšimli.“</i></p>
      <p>Mourinho bol ostatných 11 mesiacov bez trénerského angažmánu. Vlani pred Vianocami ukončil pôsobenie v Manchestri United.</p>
      <p><i>„Počas trénovania som urobil mnoho chýb. A urobím ďalšie. Tie mesiace neboli strata času. Mal som dostatok priestoru na premýšľanie, hodnotenie, prípravu aj predvídanie niektorých vecí. Z emocionálneho hľadiska prichádzam silnejší, som uvoľnenejší, motivovaný a pripravený pracovať. Myslím si, že hráči to počas doterajších dvoch dní, čo sme spolu strávili, mohli pocítiť,“</i> dodal.</p>
      <h3>Tri anglické trofeje</h3>
      <p>V „kolíske futbalu“ predtým dvakrát viedol aj FC Chelsea a mužstvo „The Blues“ priviedol k trom prvenstvám v Premier League. Ďalšie by chcel pridať vo farbách „kohútov“, ktorí na trofej v tejto súťaži čakajú od roku 1961.</p>
      <p>Vzhľadom na súčasné 14. miesto v ligovej tabuľke si však „Mou“ dobre uvedomuje, že v aktuálnej sezóne 2019/2020 to určite nebude.</p>
      <p><i>„Vyhrať Premier League v tejto sezóne je nemožné. Dá sa to však v tej budúcej,“</i> dodal Mourinho, ktorý si debut na lavičke Tottenhamu odkrúti v sobotňajšom londýnskom derby na trávniku West Hamu United.</p>
      <p>Viac k témam: <a href="https://www.webnoviny.sk/tag/premier-league/"><u>Premier League</u></a><br/>Zdroj: Webnoviny.sk – <a href="https://www.webnoviny.sk/vzdy-som-bol-skromny-clovek-iba-vy-ste-si-to-nevsimli-mourinho-sa-predstavil-v-tottenhame/"><u>Vždy som bol skromný človek, iba vy ste si to nevšimli. Mourinho sa predstavil v Tottenhame</u></a> © SITA Všetky práva vyhradené.</p>
    </article>
  </body>
</html>