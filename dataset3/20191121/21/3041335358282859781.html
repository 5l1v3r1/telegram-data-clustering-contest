<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/sports/o-olympiakos-isopedose-tin-almpa-sto-verolino/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T21:04:54+00:00"/>
    <meta property="og:title" content="Ο Ολυμπιακός ισοπέδωσε την Άλμπα στο Βερολίνο"/>
    <meta property="og:description" content="Ένας άλλος Ολυμπιακός! Συγκεντρωμένος, γεμάτος λύσεις, με πλάνο, ενέργεια και μπάσκετ από το μέλλον, δεν άφησε ΚΑΝΕΝΑ απολύτως περιθώριο στην Άλμπα μέσα στο Βερολίνο"/>
  </head>
  <body>
    <article>
      <h6 class="kicker">80-99</h6>
      <h1>Ο Ολυμπιακός ισοπέδωσε την Άλμπα στο Βερολίνο</h1>
      <h2>Ένας άλλος Ολυμπιακός! Συγκεντρωμένος, γεμάτος λύσεις, με πλάνο, ενέργεια και μπάσκετ από το μέλλον, δεν άφησε ΚΑΝΕΝΑ απολύτως περιθώριο στην Άλμπα μέσα στο Βερολίνο</h2>
      <address><time datetime="2019-11-21T21:04:54+00:00">21 Nov 2019, 21:04</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Θα μας τρελάνει με τα διαφορετικά του πρόσωπα ανά παιχνίδι. Ένας άλλος Ολυμπιακός! Συγκεντρωμένος, γεμάτος λύσεις, με πλάνο, ενέργεια και μπάσκετ από το μέλλον, δεν άφησε ΚΑΝΕΝΑ απολύτως περιθώριο στην Άλμπα μέσα στο Βερολίνο, της οποίας και επικράτησε με το ευρύ 99-80.</p>
      <p>Ο Κεστούτις Κεμζούρα άντλησε πράγματα σχεδόν από όλους τους παίκτες του, πραγματοποιώντας το κορυφαίο του παιχνίδι στον πάγκο της ομάδας του Πειραιά. Είδε τον Ριντ να τραυματίζεται στα μέσα του πρώτου ημιχρόνου, αλλά είδε και τον Ρούμιτ ως πάουερ φόργουορντ να.. θερίζει τους ψηλούς των Γερμανών.</p>
      <p>
        <a href="https://www.in.gr/2019/11/22/economy/diethnis-oikonomia/astatheia-stin-pagkosmia-oikonomia-poioi-einai-oi-kindynoi-gia-mellon/">Αστάθεια στην παγκόσμια οικονομία – Ποιοι είναι οι κίνδυνοι για το μέλλον</a>
      </p>
      <p>Είδε τον Παπανικολάου να είναι παντού στο πρώτο μισό, αλλά και τον Πολ να «διαλύει» την ζώνη του Ρενέσες. Είδε τον Πρίντεζη να κάνει πλάκα στους ψηλούς των γηπεδούχων, αλλά και τους Σπανούλη,Ρότσεστι και Κόνιαρη να μοιράζουν τέλεια την μπάλα και τον Μπόλντγουιν να συνεχίζει τις υψηλές πτήσεις.</p>
      <p>Κανείς δεν μπορεί να αμφισβητήσει το γεγονός πως ο Ολυμπιακός παίζει αρκετά καλά αυτό το διάστημα. Το ζητούμενο είναι να σταθεροποιήσει τον ρυθμό του, και να παίξει με αυτό το στιλ για παραπάνω από τα 20 λεπτά του Μονάχου.</p>
      <p>Ειλικρινά είναι δύσκολο να ξεχωρίσει κανείς κάποιον από αυτό το ματς για τους Πειραιώτες, οι οποίοι επιστρέφουν στην Ελλάδα με μία νίκη από την Γερμανία σε δύο ματς, φέρνοντας το ρεκόρ του στο 4-6, στρέφοντας πλέον το βλέμμα του στην Αρμάνι Μιλάνο, που φιλοξενεί στο ΣΕΦ την επόμενη εβδομάδα.</p>
      <h3>Ένα ιδανικό πρώτο ημίχρονο</h3>
      <p>Με μία έκπληξη στην πεντάδα του ξεκίνησε ο Ολυμπιακός το ματς στο Βερολίνο. Ο Ογκουστίν Ρούμπιτ πήρε τη θέση του Πρίντεζη και με 5 πόντους του οι Ερυθρόλευκοι πέραν με 4 πόντους ενώ ο Παπανικολάου σκόραρε για τρεις για το 6-11. Ο κεφάτος Σπανούλης πραγματοποίησε το 6-14, με τον Ρούμπιτ και πάλι να δρα και να κάνει το +8 για την ομάδα του.</p>
      <p>Ο Ρότσεστι είδε εξαιρετικά τον Ριντ και με κάρφωμα του δεύτερου ήρθε το 8-18 και με την είσοδό του ο Πρίντεζης σκόραρε για το 8-20! Ο Ολυμπιακός ήταν εξαιρετικός, ο Ρότσεστι μοίραζε ιδανικά την μπάλα και ο Παπανικολάου από τα 6,75μ «εκτέλεσε» για το 11-25. Οι Ερυθρόλευκοι κυριάρχησαν, ο Σνάιντερ πέτυχε δύο τρίποντα αλλά ο Πρίντεζης με 7 πόντους έκλεισε το δεκάλεπτο στο 17-30!</p>
      <p>Ο υπαρχηγός του Ολυμπιακού ήταν η αιτία ενός γρήγορου και εντυπωσιακού double score (17-34) και με βολές έκανε και το 19-36. Το πρώτο καλάθι του Πολ απέφερε το 23-39, με τον Σπανούλη να βάζει το δεύτερο τρίποντό του για το +19 των Πειραιωτών (23-42). Παπανικολάου και Ρούμπιτ βοήθησαν για το 27-46 και μία εξαιρετική συνεργασία του Σπανούλη με τον Μιλουτίνοφ, και το κάρφωμα του Σέρβου, έστειλε την διαφορά στους 22 (27-49). Ο Κεμζούρα έπαιρνε πράγματα από όλους τους παίκτες του, ο Βεζένκοφ μετά από επιθετικό του ριμπάουντ σκόραρε για το 32-53.</p>
      <p>Τα απανωτά λάθη σε άμυνα και επίθεση οδήγησαν το ματς στο 38-53, ο Σπανούλης σε εκείνο το διάστημα έχασε την συγκέντρωσή του (λάθος μετά την επαναφορά, έρμπολ ελεύθερο τρίποντο στην συνέχεια), όμως ο Παπανικολάου από τις βολές έκανε το 38-55, σκορ με το οποίο οι δύο ομάδες πέρασαν στα αποδυτήρια. Το μόνο αρνητικό για τον Ολυμπιακό ο τραυματισμός του Ριντ ο οποίος ένιωσε ένα τράβηγμα στον προσαγωγό και τέθηκε νοκ άουτ για το υπόλοιπο της αναμέτρησης.</p>
      <h3>Εξαιρετικός παρά τη ζώνη του Ρενέσες</h3>
      <p>Επιστρέφοντας στο ματς, ο Κόνιαρης «εκτέλεσε» ένα τρίποντο για το +20 (38-58) και ο Ρούμπιτ από τις βολές και από τα 5 μέτρα συνέχισε τον.. χαβά του για το 40-62.</p>
      <p>Ο Αμερικανός φόργουορντ «σμπαράλιαζε» την άμυνα της Άλμπα και με τρίποντο «έγραψε» το 40-65, ενώ οι Πειραιώτες δεν κατέβαζαν σε κανένα σημείο ταχύτητα!</p>
      <p>Ο Κόνιαρης με δίποντο αργότερα ανάγκασε σε τάιμ άουτ τον Ρενέσες (43-69), κάτι που ωφέλησε του γηπεδούχους που έτρεξαν ένα 6-0 με δύο τρίποντα.</p>
      <p>Η ζώνη της Άλμπα μπέρδεψε τους Ερυθρόλευκους, η μπάλα δεν μπορούσε να μπει στο ζωγραφιστό και ένα τρίποντο και φάουλ του Μέισον έριξε την διαφορά στους 17, ενώ ο Γκιφάι έγραψε και το 57-71! Ο Μπόλντγουιν βοήθησε με ένα δίποντο και ο Πρίντεζης επανέφερε την τάξη στο Βερολίνο για το 57-76, που ήταν και το σκορ της τρίτης περιόδου.</p>
      <p>Ο Πολ ήταν η λύση στην ζώνη του Ρενέσες και με τρίποντο άνοιξε το τέταρτο δεκάλεπτο, με τον Πάντερ να είναι αχίλλειος πτέρνα της ομάδας του, αφού ηταν αρνητικός στο διάστημα που αγωνίστηκε. Ο Μέισον και πάλι ευστόχησε από την περιφέρεια, όπως και ο Ρότσεστι (65-82), με περίπου 8 λεπτά να απομένουν για τη λήξη.</p>
      <p>Η Άλμπα «χτυπησε» στο ποστ, ο Πολ και πάλι έδρασε από την περιφέρεια (68-88) και ο Ολυμπιακός είχε βάλει γερές βάσεις για ένα αξιοπρόσεκτο διπλό.</p>
      <p>Το ματς συνεχίστηκε με καλάθια του Σπανούλη και του Βεζένκοφ, με την ομάδα του Κεμζουρα να διαλύει την Άλμπα στην έδρα της και να παραδίδει μαθήματα μπάσκετ! Τα κάρφωμα του Μπόλντγουιν έγραψε το 73-99, με την Άλμπα απλά να τρέχει ένα 7-0 για να κλείσει το ματς στο -19.</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>