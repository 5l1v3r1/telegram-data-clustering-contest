<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/se-nees-perioches-tou-dimou-thermis-eftase-to-fisiko-aerio"/>
    <meta property="og:site_name" content="Voria.gr"/>
    <meta property="article:published_time" content="2019-11-21T21:31:00+00:00"/>
    <meta property="og:title" content="ΣΕ ΝΕΕΣ ΠΕΡΙΟΧΕΣ ΤΟΥ ΔΗΜΟΥ ΘΕΡΜΗΣ ΕΦΘΑΣΕ ΤΟ ΦΥΣΙΚΟ ΑΕΡΙΟ"/>
    <meta property="og:description" content="Ποιες περιοχές του δήμου Θέρμης συνδέθηκαν με το δίκτυο διανομής του φυσικού αερίου - Ποίες νέες περιοχές μπαίνουν στο δίκτυο το 2020"/>
  </head>
  <body>
    <article>
      <h1>ΣΕ ΝΕΕΣ ΠΕΡΙΟΧΕΣ ΤΟΥ ΔΗΜΟΥ ΘΕΡΜΗΣ ΕΦΘΑΣΕ ΤΟ ΦΥΣΙΚΟ ΑΕΡΙΟ</h1>
      <h2>Ποιες περιοχές του δήμου Θέρμης συνδέθηκαν με το δίκτυο διανομής του φυσικού αερίου - Ποίες νέες περιοχές μπαίνουν στο δίκτυο το 2020</h2>
      <address><time datetime="2019-11-21T21:31:00+00:00">21 Nov 2019, 21:31</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Νέες περιοχές του <b>Δήμου Θέρμης</b>, τους Ταγαράδες, την Αγία Παρασκευή, τη Σουρωτή και τα Βασιλικά, συνέδεσε με το <b>δίκτυο διανομής φυσικού αερίου η ΕΔΑ ΘΕΣΣ.</b><br/><br/>Στην τελετή αφής φλόγας του αερίου, που πραγματοποιήθηκε στην πλατεία πρώην Δημαρχείου των Βασιλικών σε συνεργασία με τη Δημοτική Αρχή Θέρμης, οι ομιλητές αναγνώρισαν τον προγραμματισμό της ΕΔΑ ΘΕΣΣ σε σχέση με την ακριβή τήρηση των χρονοδιαγραμμάτων ανάπτυξης του δικτύου της.<br/><br/>Όπως τόνισε στην ομιλία του ο Γενικός Διευθυντής της Εταιρείας, κ. Λεωνίδας Μπακούρας, σκοπό της Εταιρείας αποτελεί η αδιάλειπτη διανομή φυσικού αερίου, η διατήρηση της ασφάλειας του δικτύου και η βελτιστοποίηση των υπηρεσιών προς τους Χρήστες Διανομής και τους Τελικούς Καταναλωτές. «Η Εταιρεία υπηρετεί το σκοπό αυτό υποδεικνύοντας συνέπεια, προσήλωση στο αποτέλεσμα, προσανατολισμό στην οργάνωση και άρτιο στρατηγικό σχεδιασμό, αξίες συνυφασμένες με την πορεία της», συμπλήρωσε.<br/><br/>Όπως τονίστηκε, η ΕΔΑ ΘΕΣΣ, μένει πιστή στις δεσμεύσεις της για την ένταξη των νέων περιοχών στις περιοχές της Αδείας. Για το Δήμο Θέρμης, η σύνδεση των περιοχών του Δήμου στο δίκτυο του φυσικού αερίου, ξεκίνησε από τη Θέρμη, ακολούθησε η Ν. Ραιδεστός, το Τριάδι τέλος του 2017 τροφοδοτήθηκαν ο Τρίλοφος και το Πλαγιάρι και τέλος του 2018 το Ν. Ρύσιο. Εντός του 2020 αναμένεται να ενταχθεί στο δίκτυο διανομής και η Καρδία, με επενδύσεις που θα ξεπεράσουν συνολικά τα 8,4 εκ. € για το Δήμο έως το τέλος του 2023.</p>
      <p>Στην εκδήλωση παρευρέθηκαν και χαιρέτισαν ο Υπουργός Μακεδονίας – Θράκης, κ. Θ. Καράογλου, ο οποίος εγκαινίασε το δίκτυο ανάβοντας τη φλόγα φυσικού αερίου, ο Δήμαχος Θέρμης, κ. Θ. Παπαδόπουλος, ο Αντιπεριφερειάρχης Κεντρικής Μακεδονίας, κ. Κ. Γιουτίκας, ο Πρόεδρος της ΠΕΔ, Δήμαρχος Πυλαίας- Χορτιάτη, κ. Ι. Καϊτεζίδης, ο βουλευτής του Σύριζα, κ. Σ. Φάμελλος και ο Πρόεδρος του Δ.Σ. της ΕΔΑ ΘΕΣΣ, κ. Β. Μπούρας.</p>
      <p>«Κατά τη διάρκεια της τελετής, εκ μέρους της πολιτείας, των τοπικών αρχών και των φορέων, εκφράστηκε η ικανοποίησή τους για την άριστη συνεργασία που διατηρούν όλα αυτά τα χρόνια με την ΕΔΑ ΘΕΣΣ, που διακρίνεται για το σύγχρονο μάνατζμεντ και τον επαγγελματισμό των στελεχών της. Αναγνώρισαν τη συλλογική προσπάθεια που συντελείται και συνεχάρησαν τη διοίκηση της Εταιρείας για τα αποτελέσματα που έχει επιφέρει τόσο υψηλή οργάνωση όσο και η τεχνογνωσία», αναφέρει σχετική ανακοίνωση.<br/><br/>Όπως δήλωσε ο Γενικός Διευθυντής, κ. Μπακούρας, «δεσμευόμαστε το αέριο να φθάσει σε ολοένα και περισσότερες περιοχές της Αδείας διευρύνοντας περαιτέρω τον ενεργειακό χάρτη της χώρας, με γνώμονα την ασφαλή και αδιάλειπτη λειτουργία του δικτύου διανομής…».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/eda-thessekdilosi-gia-tin-trofodotisi-me-fa-periochon-ston-dimo-thermis"/>
        <a href="https://www.voria.gr/article/thessaloniki-choris-revma-eos-to-mesimeri-perioches-se-chalkidona-thermi"/>
        <a href="https://www.voria.gr/article/dimiourgite-dimotiko-simvoulio-gia-neous-sti-thermi"/>
        <a href="https://www.voria.gr/article/dorean-perivallontiko-progrramma-gia-neous-apo-ton-dimo-thermis"/>
        <a href="https://www.voria.gr/article/omalopiite-i-apokomidi-ton-aporrimmaton-ston-dimo-thermis"/>
        <a href="https://www.voria.gr/article/giorti-kastanou-ke-orini-odiporia-sto-livadi-stis-20-oktovriou"/>
      </related>
    </article>
  </body>
</html>