<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641260/%D8%AA%D8%B1%D8%A7%D9%85%D9%BE-%D9%86%DA%AF%D8%B1%D8%A7%D9%86-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%A7%DB%8C%D8%B1%D8%A7%D9%86-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T21:43:00+00:00"/>
    <meta property="og:title" content="ترامپ نگران قطع اینترنت در ایران شد!"/>
    <meta property="og:description" content="رئیس‌جمهور آمریکا که بارها از تحریم‌های سخت‌گیرانه علیه ملت ایران حمایت کرده روز پنجشنبه ژست حمایت از مردم گرفت."/>
  </head>
  <body>
    <article>
      <h1>
        <a href="https://www.bultannews.com/fa/news/641260/%D8%AA%D8%B1%D8%A7%D9%85%D9%BE-%D9%86%DA%AF%D8%B1%D8%A7%D9%86-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%A7%DB%8C%D8%B1%D8%A7%D9%86-%D8%B4%D8%AF">ترامپ نگران قطع اینترنت در ایران شد!</a>
      </h1>
      <h2>رئیس‌جمهور آمریکا که بارها از تحریم‌های سخت‌گیرانه علیه ملت ایران حمایت کرده روز پنجشنبه ژست حمایت از مردم گرفت.</h2>
      <address><time datetime="2019-11-21T21:43:00+00:00">21 Nov 2019, 21:43</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «دونالد ترامپ»، رئیس‌جمهور آمریکا که از زمان حضور در این سمت از هیچ توهینی به مردم ایران فروگذار نکرده روز پنجشنبه ژست حمایت از مردم گرفت.</p>
      <p>ترامپ مدعی شد ایران آنقدر ناپایدار شده که حکومت اینترنت را قطع کرده تا «مردم بزرگ ایران» نتوانند با یکدیگر ارتباط برقرار کنند.</p>
      <p>رئیس‌جمهور آمریکا در توئیتی دیگر تهران را به تلاش برای جلوگیری از شفافیت متهم کرد و گفت ایران فکر می‌کند دنیا از «تراژدی و مرگی» که آنها به بار می‌آورند خبردار نخواهد شد.</p>
      <p>مقام‌های ایران در روزهای گذشته توضیح داده‌اند که قطع اینترنت به دلایل تهدیدهای امنیتی پس از اعلام سهمیه‌بندی بنزین صورت گرفته و به محض رفع مشکلات امنیتی مجدداً برقرار خواهد شد، اما نگرانی دولتی که تنها چند هفته قبل‌تر برای سخت‌کردن تجارت دارو و غذا با ایران قاعده و قانون وضع می‌کرد درباره قطع اینترنت نکته قابل توجهی است.</p>
      <p>دولت آمریکا از سال‌های دور علی‌رغم اعمال شدیدترین سخت‌گیری‌ها برای جلوگیری از صادرات اقلام مختلف و ضروری برای مردم، در حوزه اقلام مرتبط با ارتباطات در فضای اینترنت نه تنها تحریمی اعمال نکرده بلکه دستورالعمل‌هایی برای تسهیل مبادلات این اقلام صادر کرده است.</p>
      <p>به عنوان مثال، وزارت خزانه‌داری آمریکا فروردین‌ماه سال جاری دستورالعملی برای تسهیل «آزادی‌های اینترنتی» صادر و در آن تأکید کرد: «صادرات و بازصادرات نرم‌افزارها و سخت‌افزارهای ضروری برای «تبادل ارتباطات شخصی بر روی اینترنت» از ایالات متحده یا از جانب اشخاص این کشور به ایران، مشمول قوانین تحریم‌های آمریکا نمی‌شوند.» (جزئیات بیشتر)</p>
      <p>از آن طرف، همین وزارت خزانه‌داری روز ۳ آبان‌ماه سال جاری مکانیسم جدیدی را برای دشوار کردن مبادلات مربوط به کالاهای بشردوستانه با ایران شامل دارو و غذا راه‌اندازی کرد. (جزئیات بیشتر)</p>
      <p>این روال به خصوص بعد از فتنه ۸۸ در ایران توسط دولت آمریکا پیگیری شده است. واشنگتن اولین بار ۸ مارس ۲۰۱۰ (برابر با ۱۷ اسفندماه سال ۱۳۸۸) با اضافه کردن متممی به یکی از بندهای قوانین معاملات ایران، تغییر قوانین تحریم‌های آمریکا برای مجاز کردن ارسال خدمات و نرم‌افزارهای مربوط به تبادل ارتباطات شخصی در اینترنت برای ایرانی‌ها را اعلام کرد.</p>
      <p>«نیل والین»، سخنگوی وقت وزارت خزانه‌داری آمریکا یک روز بعد گفت: «همان‌طور که حوادث اخیر ایران نشان داده، ارتباطات شخصی اینترنتی مانند ای‌میل، چت و شبکه‌های اجتماعی ابزارهای قدرتمندی هستند».</p>
      <p>منظور والین از «حوادث اخیر ایران» آشوب‌ها و اغتشاشات پس از دهمین دوره انتخابات ریاست‌جمهوری در سال ۱۳۸۸ بود که گویا مقام‌های آمریکایی را به این نتیجه رسانده بود می‌توان از فضای اینترنت برای را‌ه‌اندازی آشوب و هدایت آن استفاده کرد.</p>
      <p>از مجموع این گزاره‌ها می‌توان این را دریافت که حاکمیت آمریکا فضای سایبری و ارتباطات مجازی را جغرافیایی با ویژگی‌های مناسب برای ایجاد اغتشاش و هدایت جنگ نرم علیه دولت‌های مستقل و نظام‌های مخالف با استکبار جهانی می‌بیند.</p>
      <p>رهبر معظم انقلاب در تعبیری در همین باره، رسانه‌ها و دستگاه‌های تبلیغاتی وابسته به استکبار را «میدان‌دارترین عناصر دشمن استقلال ملت‌ها برای به آشوب کشیدن ملت‌ها» خوانده‌اند.</p>
      <p>بر همین اساس می‌توان گفت آنچه در واقع دولت آمریکا را نگران کرده نه «احترام مردم»، بلکه از دست رفتن همین ابزار برای ایجاد آشوب در ایران است.</p>
    </article>
  </body>
</html>