<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/novyna/polityka/ukrayina-vymahaye-haahy-terminovoho-vyrishennya-morskoyi-spravy-rf"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T21:42:01+00:00"/>
    <meta property="og:title" content="Україна вимагає від Гааги термінового вирішення «морської справи» РФ"/>
    <meta property="og:description" content="Україна на слуханнях Арбітражного трибуналу в Гаазі наполягає на терміновості розгляду морської справи РФ, оскільки проти звільнених моряків тривають кримінальні справи."/>
  </head>
  <body>
    <article>
      <h1>Україна вимагає від Гааги термінового вирішення «морської справи» РФ</h1>
      <address>
        <time datetime="2019-11-21T21:42:01+00:00">21 Nov 2019, 21:42</time>
      </address>
      <p>
        <b>Україна <a href="https://www.slovoidilo.ua/2019/11/21/novyna/polityka/trybunal-haazi-sohodni-provede-pershi-sluxannya-spravi-pro-zaxoplennya-ukrayinskyx-korabliv">на слуханнях Арбітражного трибуналу в Гаазі</a> наполягає на терміновості розгляду «морської справи» РФ, оскільки проти звільнених моряків тривають кримінальні справи.</b>
      </p>
      <p>Про це в Facebook повідомила заступник глави МЗС Олена Зеркаль.</p>
      <p>«<i>Тобто, вона (Росія, - ред.) і в подальшому продовжує заперечувати імунітет українських моряків. Три дні тому - майже через рік після того, як 25 листопада 2018 року їх захопили - РФ звільнила наші кораблі, знявши з них зброю, комунікаційне обладнання та документи. Таким чином, РФ продовжує порушувати Наказ Міжнародного трибуналу з морського права від 25 травня 2019 року і Конвенцію ООН з морського права</i>», - написала Зеркаль.</p>
      <p>За її словами, суд повинен покласти край цим триваючим порушенням, а тому Україна потребує остаточного, обов'язкового рішення про визнання РФ винною в порушенні ряду статей Конвенції ООН з морського права.</p>
      <p>Зеркаль розповіла, що сьогодні відбувся обмін позиціями і аргументами між сторонами. З огляду на істотну різницю в підходах сторін до найбільш чутливих питань, досягти згоди не вдалося.</p>
      <p>«<i>Отже, вже завтра Арбітраж прийме правила процедури своєї діяльності з урахуванням сьогоднішніх слухань і власного розуміння. Покладаємося на мудрість і прогресивність членів Арбітражу</i>», - зазначила вона.</p>
      <p>Як стверджує Зеркаль, РФ намагається отримати стільки ж часу для розгляду цієї справи, як і в справі про порушення прав прибережної держави в Чорному і Азовському морях та в Керченській протоці, хоча предметом розгляду є одне питання - порушення РФ фундаментального принципу міжнародного морського права - абсолютного імунітету військових суден і членів їх екіпажів.</p>
      <p>«<i>Крім того, Росія прагне зробити слухання максимально закритими</i>», - додала Зеркаль.</p>
      <p>Нагадаємо, Міжнародний трибунал з морського права 25 травня 2019 на запит України зобов'язав Росію <a href="https://www.slovoidilo.ua/2019/05/27/pogljad/polityka/trybunal-oon-pidtrymav-ukrayinu.-chy-vidpustyt-rf-moryakiv-volyu">негайно повернути під контроль України захоплені судна Нікополь, Бердянськ та Яни Капу і 24 членів їх екіпажів.</a></p>
      <p>7 вересня 2019 року моряків обміняли і повернули в Україну. <a href="https://www.slovoidilo.ua/2019/11/18/novyna/polityka/rosiya-peredala-ukrayini-zaxopleni-kerchenskij-protoczi-korabli-mzs-rf">18 листопада Москва повернула Києву захоплені біля Керченської протоки українські кораблі</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/21/novyna/polityka/trybunal-haazi-sohodni-provede-pershi-sluxannya-spravi-pro-zaxoplennya-ukrayinskyx-korabliv"/>
        <a href="https://www.slovoidilo.ua/2019/11/18/novyna/polityka/trybunal-haazi-rozpochne-sluxannya-spravi-pro-zaxoplennya-ukrayinskyx-korabliv"/>
        <a href="https://www.slovoidilo.ua/2019/05/27/pogljad/polityka/trybunal-oon-pidtrymav-ukrayinu.-chy-vidpustyt-rf-moryakiv-volyu"/>
        <a href="https://www.slovoidilo.ua/2019/11/18/novyna/polityka/rosiya-peredala-ukrayini-zaxopleni-kerchenskij-protoczi-korabli-mzs-rf"/>
        <a href="https://www.slovoidilo.ua/2019/11/20/novyna/suspilstvo/ochakova-prybuvayut-korabli-poverneni-rf-video"/>
      </related>
    </article>
  </body>
</html>