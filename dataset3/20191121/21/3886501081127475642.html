<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119628-vucic-srbija-nije-naoruzavala-ukrajinsku-vojsku?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-21T21:20:04+00:00"/>
    <meta property="og:title" content="Vučić: Srbija nije naoružavala ukrajinsku vojsku"/>
    <meta property="og:description" content="Predsednik Srbije Aleksandar Vučić izjavio je večeras da Beograd nije naoružavao ukrajinsku vojsku i da srpskim minama nisu ubijani proruski separatisti na istoku Ukrajine.&quot;Danas smo optuženi iz jedne od tih kuhinja obaveštajne kanalizacije da je Srbija naoružavala Ukrajince u borbi protiv Donjecke Narodne Republike i da su našim minama ubijani ruski vojnici. Sami zaključite kome je odgovaralo da baš na današnji dan pusti to kroz tu obaveštajnu kanalizaciju&quot;, rekao je Vučić novinarima u Beogradu posle sednice Saveta za nacionalnu bezbednost, komentarišući tvrdnje bugarskog portala Arms voč.Vučić je kazao da su nadležni organi istražili taj slučaj i da nijedan lot mina kakve su prikazane na objavljenim slikama nije otišao ni u Ukrajinu ni u Ujedinjene Arapske Emirate (UAE).&quot;Mi smo istražili kompletnu trgovinu sa Ukrajinom i nikada nijedan lot takvih mina nije otišao ni za Ukrajinu ni za UAE. Jedan lot baš ovih mina koje su na slici deo je serije od 15.000 mina, one su prodate preduzeću Tehnoremont, u vlasništvu…"/>
  </head>
  <body>
    <article>
      <h1>Vučić: Srbija nije naoružavala ukrajinsku vojsku</h1>
      <address>
        <time datetime="2019-11-21T21:20:04+00:00">21 Nov 2019, 21:20</time>
      </address>
      <p>Predsednik Srbije Aleksandar Vučić izjavio je večeras da Beograd nije naoružavao ukrajinsku vojsku i da srpskim minama nisu ubijani proruski separatisti na istoku Ukrajine.<br/><br/>"Danas smo optuženi iz jedne od tih kuhinja obaveštajne kanalizacije da je Srbija naoružavala Ukrajince u borbi protiv Donjecke Narodne Republike i da su našim minama ubijani ruski vojnici. Sami zaključite kome je odgovaralo da baš na današnji dan pusti to kroz tu obaveštajnu kanalizaciju", rekao je Vučić novinarima u Beogradu posle sednice Saveta za nacionalnu bezbednost, komentarišući tvrdnje bugarskog portala Arms voč.<br/><br/>Vučić je kazao da su nadležni organi istražili taj slučaj i da nijedan lot mina kakve su prikazane na objavljenim slikama nije otišao ni u Ukrajinu ni u Ujedinjene Arapske Emirate (UAE).<br/><br/>"Mi smo istražili kompletnu trgovinu sa Ukrajinom i nikada nijedan lot takvih mina nije otišao ni za Ukrajinu ni za UAE. Jedan lot baš ovih mina koje su na slici deo je serije od 15.000 mina, one su prodate preduzeću Tehnoremont, u vlasništvu Petra Crnogorca, vlasnika firme CPR Impeks, gde je do juče radila mama onog (uzbunjivača iz valjevske fabrike Krušik Aleksandra) Obradovića", naveo je Vučić.<br/><br/>On je dodao da je Tehnoremont kupio 15.000 tih mina i prodao ih poljskoj, a ne ukrajinskoj kompaniji Natan, i to preko Kipra, i dodao da je srpskim vlastima "bilo interesantno" da za to "nije dobijena podrška poljskih državnih organa, što je obaveza".<br/><br/>Bugarski portal Arms voč danas je objavio da je ukrajinska vojska u ratu u Donbasu koristila krijumčareno oružje proizvedeno u Srbiji.<br/><br/>Autorka teksta "Srpsko oružje prodavano Ukrajini: dokazi o prokrijumčarenim granatama korišćenim protiv Donbasa" je bugarska istraživačka novinarka Dilijana Gajtandžijeva koja je na istom portalu pisala o umešanosti oca ministra unutrašnjih poslova Srbije Branka Stefanovića u prodaju naoružanja i hapšenju uzbunjivača iz Krušika Obradovića.<br/><br/>Prema dokumentaciji do koje je Arms voč došao 2016. godine, UAE su nabavili 120.000 komada minobacačkih ganata proizvedenih u valjevskom Krušiku, a medju njima i minobacačke mine M73 HE KV, kalibra 60 milimetara, kakve su pronadjene u Donbasu.<br/><br/>Izvoznik je, navodi se u tekstu, bila privatna srpska kompanija GIM koju je, prema pismu upućenom Krušiku, predstavljao Branko Stefanović.<br/><br/>UAE, prema ukrajinskim podacima, izvoze oružje u tu zemlju, navodi se u tekstu. Ukrajina i UAE potpisali su 24. februara 2015. u Abu Dabiju vojni sporazum koji je, po rečima tadašnjeg predsednika Petra Porošenka, trebalo da ojača odbrambene sprosobnosti Ukrajine.<br/><br/>Portal je nedugo po objavljivanju današnjeg teksta privremeno bio oboren.</p>
    </article>
  </body>
</html>