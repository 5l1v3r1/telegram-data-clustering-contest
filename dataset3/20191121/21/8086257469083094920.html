<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0404.co.il/?p=507228"/>
    <meta property="og:site_name" content="0404"/>
    <meta property="article:published_time" content="2019-11-21T21:10:17+00:00"/>
    <meta property="og:title" content="בנט: &quot;לילה כואב לעם ישראל&quot;. סמוטריץ': &quot;נתניהו הוא תירוץ במאבק להפלת שלטון הימין&quot;"/>
    <meta property="og:description" content="שר הביטחון, נפתלי בנט ושר התחבורה בצלאל סמוטריץ' הגיבו הלילה (חמישי) להחלטת היועץ המשפטי לממשלה אביחי מנדלבליט להעמיד לדין את ראש הממשלה בנימין נתניהו בעבי"/>
  </head>
  <body>
    <article>
      <h1>בנט: "לילה כואב לעם ישראל". סמוטריץ': "נתניהו הוא תירוץ במאבק להפלת שלטון הימין"</h1>
      <address><time datetime="2019-11-21T21:10:17+00:00">21 Nov 2019, 21:10</time> by <a rel="author">חדשות 0404</a></address>
      <p>שר הביטחון, נפתלי בנט ושר התחבורה בצלאל סמוטריץ' הגיבו הלילה (חמישי) להחלטת היועץ המשפטי לממשלה אביחי מנדלבליט להעמיד לדין את ראש הממשלה בנימין נתניהו בעבירות של שוחד, מרמה והפרת אמונים. השניים ביקשו לחזק את ידיו של ראש הממשלה שעובר תקופה לא קלה.</p>
      <p>השר בנט: "‏לילה כואב לעם ישראל. ‏רבים חשים שמה שקרה הערב לא מגיע לראש הממשלה נתניהו, אדם שהקדיש את כל חייו למען מדינת ישראל. ‏למעננו. ‏בערב זה חשוב לזכור את זכויותיו הגדולות. ‏הוא ראש הממשלה של מדינת ישראל, ועומדת לו חזקת החפות. ‏בתקופה סוערת זו נמשיך לשמור על ישראל בטוחה, מאוחדת וחזקה".</p>
      <p>השר סמוטריץ': "‏יש הרבה מה לחשוב, לנתח, להיערך, ולעשות. אבל יש כמה דברים שחייבים להיות ברורים בערב המטלטל הזה: מדינת ישראל ואזרחי ישראל חבים לרה"מ נתניהו הכרת הטוב עצומה על עשרות שנים של הקרבה ומסירות, בכישרון אדיר ובהישגים כבירים, למען מדינת ישראל. אני מבקש לחזק אותו ואת משפחתו ברגעים ‏הקשים האלה. יריביו ששמחים לאידו ומתכחשים לתרומתו ולזכויותיו הרבות צריכים להתבייש. נתניהו הוא רק התירוץ עבורם במאבקם להפלת שלטון הימין.</p>
      <p>‏המחשבה שמערכת המשפט שהחליטה על הגשת כתב האישום היא גם זו שתחליט האם נתניהו יכול להמשיך לכהן כראש ממשלה (היועץ ייצג את "המדינה" מול בג"ץ שיישר קו עם עמדתו), בלי שלמערכת הדמוקרטית תהיה יכולת השפעה על כך היא מפחידה, לא דמוקרטית, וסותרת את עקרון הפרדת הרשויות במובן הכי בסיסי שלו.</p>
      <p>‏הוראות חוק היסוד בעניין הזה הן ברורות, וקביעה "משפטית" הפוכה תהיה סיכול ממוקד של הדמוקרטיה הישראלית ואסור יהיה לאפשר אותה. הימין הוא הרוב הגדול בעם והוא יצלח בעזרת השם גם את המשבר הזה וייצא ממנו מחוזק. תרימו את הראש חברים. גם אם הדרך תהיה ארוכה וקשה – בסופה אנחנו ננצח!".</p>
    </article>
  </body>
</html>