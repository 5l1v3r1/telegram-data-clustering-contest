<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/regiony/my-pamiataiemo-i-nikoho-ne-zabuvaiemo-iak-den-hidnosti-ta-svobody-vidznachyly-u-lvovi-vkliuchennia-203260.html"/>
    <meta property="og:site_name" content="5 канал"/>
    <meta property="article:published_time" content="2019-11-21T21:53:00+00:00"/>
    <meta property="og:title" content="&quot;Ми пам'ятаємо і нікого не забуваємо&quot;: як День Гідності та Свободи відзначили у Львові – включення"/>
    <meta property="og:description" content="Увечері студенти пройшли масовою ходою центральними вулицями Львова – від пам'ятника Степану Бандері до монумента Тарасу Шевченку"/>
  </head>
  <body>
    <article>
      <h1>"Ми пам'ятаємо і нікого не забуваємо": як День Гідності та Свободи відзначили у Львові – включення</h1>
      <address>
        <time datetime="2019-11-21T21:53:00+00:00">21 Nov 2019, 21:53</time>
      </address>
      <p>Сотні лампадок у пам'ять про Героїв Небесної Сотні запалили у Львові. Віддати шану тим, хто загинув під час Революції Гідності, прийшло близько тисячі людей – активісти, волонтери, учасники бойових дій і небайдужі містяни, повідомляє "5 канал".</p>
      <figure>
        <iframe src="https://www.youtube.com/embed/vvP_7bmWGiw" width="745" height="451" data-service="Youtube" scrolling="no"/>
      </figure>
      <p>"Це наша свобода, це наша гідність, це те, за що вмирали люди на майдані. Те, за що вмирають зараз люди на фронті. Я розумію, що вийти сьогодні сюди на гідність, вийти сьогодні сюди на ходу – мінімум, що я можу зробити з повагою і вдячністю до тих людей, які загинули за Україну", – наголошує учасниця маршу Ірина Бзежинська.</p>
      <p>З самого ранку урочистості тривали біля Меморіалу пам’яті героїв. А ввечері студенти пройшли масовою ходою центральними вулицями Львова – від пам'ятника Степану Бандері до монумента Тарасу Шевченку. Це символічно, адже саме студенти першими вийшли на Майдан Незалежності 6 років тому. До студентів приєдналися майданівці, рідні Героїв Небесної Сотні та учасники бойових дій на Донбасі. Як і тоді, у 2013-му, на площі встановили символічний намет та звели барикади.</p>
      <p>"Цей для мене день означає, що почалася боротьба за свободу та гідність України, коли ми почали свою боротьбу за соборність України, щоб вийти і не допустити, щоб наша Україна була під російським ярмом. Сьогодні марш гідності в першу чергу для того, щоб вшанувати пам'ять тих, хто був на Майдані, Небесну Сотню! Це намір показати те, що ми пам'ятаємо і нікого не забуваємо", – наголосив Андрій Красько.</p>
      <p>Як повідомляв 5.UA, цього дня, 21 листопада, рівно шість років тому люди вийшли на вулиці, щ<a href="https://www.5.ua/suspilstvo/den-hidnosti-ta-svobody-iak-piat-rokiv-tomu-rozpochavsia-yevromaidan-181496.html">об висловити свою позицію щодо дружби з Євросоюзом</a>. Після рішення уряду про призупинення процесу підготовки до підписання Угоди про асоціацію України з ЄС українці зібралися на майданах. 21 листопада в Україні відзначають як День Гідності та Свободи, адже саме в цей день шість років тому розпочалася Революція, яка переродила українську націю.</p>
      <p> </p>
    </article>
  </body>
</html>