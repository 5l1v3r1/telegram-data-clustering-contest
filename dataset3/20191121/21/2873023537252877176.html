<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/mesi-anatoli/219969_oi-dynameis-toy-asant-aimatokylisan-prosfygiko-kataylismo-kai-nosokomeio"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T21:55:05+00:00"/>
    <meta property="og:title" content="Οι δυνάμεις του Άσαντ αιματοκύλισαν προσφυγικό καταυλισμό και νοσοκομείο"/>
    <meta property="og:description" content="Τουλάχιστον 22 άμαχοι, συμπεριλαμβανομένων 10 παιδιών, σκοτώθηκαν την Τετάρτη, από βομβαρδισμούς σε ένα προσφυγικό καταυλισμό και σε ένα νοσοκομείο, που πραγματοποίησαν δυνάμεις που πρόσκεινται στον Μπασάρ αλ-Άσαντ."/>
  </head>
  <body>
    <article>
      <h1>Οι δυνάμεις του Άσαντ αιματοκύλισαν προσφυγικό καταυλισμό και νοσοκομείο</h1>
      <address><time datetime="2019-11-21T21:55:05+00:00">21 Nov 2019, 21:55</time> by <a rel="author">efsyn.gr</a></address>
      <p>Τουλάχιστον 22 άμαχοι, συμπεριλαμβανομένων 10 παιδιών, σκοτώθηκαν την Τετάρτη, από βομβαρδισμούς σε ένα προσφυγικό καταυλισμό και σε ένα νοσοκομείο, που πραγματοποίησαν δυνάμεις που πρόσκεινται στον Μπασάρ αλ-Άσαντ.</p>
      <p>Δεκαπέντε άμαχοι, μεταξύ αυτών έξι παιδιά, σκοτώθηκαν και 40 τραυματίστηκαν από πυραύλους εδάφους-εδάφους που εκτόξευσαν κυβερνητικές δυνάμεις και έπληξαν έναν καταυλισμό εσωτερικά εκτοπισμένων προσφύγων κοντά στο χωριό Κα στο βόρειο τμήμα της επαρχίας Ιντλίμπ, κοντά στα σύνορα με την Τουρκία, σύμφωνα με το Παρατηρητήριο.</p>
      <p>Ο προσφυγικός καταυλισμός κοντά στο χωριό Κα, στο βόρειο τμήμα της επαρχίας Ιντλίμπ, στον οποίο ζουν περίπου 7.000 άνθρωποι, χτυπήθηκε το βράδυ της Τετάρτης από πυραύλους εδάφους-εδάφους που εκτόξευσαν κυβερνητικές δυνάμεις. Κατά την επίθεση έχασαν τη ζωή τους 15 άμαχοι, μεταξύ αυτών έξι παιδιά, ενώ άλλοι 40 τραυματίστηκαν. Επίσης τυλίχθηκαν στις φλόγες δεκάδες σκηνές.</p>
      <p>Μια άλλη ρουκέτα χτύπησε, στο μεταξύ, ένα μαιευτήριο περίπου 30 μέτρα μακριά από τον καταυλισμό, με αποτέλεσμα να σκοτωθούν δύο γυναίκες και έξι παιδιά. Από την επίθεση τραυματίστηκαν επίσης τέσσερις νοσηλευτές, σύμφωνα με το Συριακό Παρατηρητήριο Ανθρωπίνων Δικαιωμάτων.</p>
      <p>Αιματηρή ημέρα αποδείχθηκε και η Πέμπτη, καθώς όπως, ανέφερε η κρατική τηλεόραση της Συρίας, τουλάχιστον επτά άμαχοι σκοτώθηκαν και περίπου 30 τραυματίστηκαν  από επιθέσεις με ρουκέτες στο Χαλέπι, που ελέγχεται από τις δυνάμεις της Δαμασκού.</p>
      <p>«Επτά άμαχοι σκοτώθηκαν και 30 άλλοι τραυματίστηκαν σε επίθεση με ρουκέτα που εκτόξευσαν τρομοκρατικές οργανώσεις», μετέδωσε η κρατική τηλεόραση, αναφερόμενη σε παρατάξεις ανταρτών και τζιχαντιστών που δρουν στο δυτικό τμήμα της επαρχίας του Χαλεπίου.</p>
      <p>Πέντε γειτονιές στην πόλη, συμπεριλαμβανομένης της Σαλαχεντίνε, επλήγησαν από μια ομοβροντία ρουκετών, σύμφωνα με το κρατικό μέσο ενημέρωσης.</p>
      <p>Το Συριακό Παρατηρητήριο Ανθρωπίνων Δικαιωμάτων επιβεβαίωσε την επίθεση, τονίζοντας στο Γαλλικό Πρακτορείο πως «μια ρουκέτα, με προέλευση το δυτικό τμήμα του Χαλεπιού, έπεσε σε ένα αυτοκίνητο στη Σαλαχεντίνε, σκοτώνοντας τέσσερα άτομα που επέβαιναν σε αυτό».</p>
      <p>Από τα τέλη Απριλίου έως τα τέλη Αυγούστου, η περιοχή σφυροκοπήθηκε ακατάπαυστα από τον συριακό στρατό και με την υποστήριξη της ρωσικής αεροπορίας. Σχεδόν χίλιοι άμαχοι σκοτώθηκαν την περίοδο αυτή, σύμφωνα με το Παρατηρητήριο, ενώ περισσότεροι από 400.000 άνθρωποι εκτοπίστηκαν, σύμφωνα με τον ΟΗΕ.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/mesi-anatoli/163897_o-efialtis-paramoneyei-stin-intlimp"/>
        <a href="https://www.efsyn.gr/kosmos/mesi-anatoli/163873_dekades-hiliades-ektopismenoi-logo-ton-bombardismon-stin-intlimp"/>
        <a href="https://www.efsyn.gr/kosmos/mesi-anatoli/156634_tragodia-horis-telos"/>
        <a href="https://www.efsyn.gr/kosmos/mesi-anatoli/145818_sta-heria-toy-asant-i-anatoliki-goyta"/>
        <a href="https://www.efsyn.gr/kosmos/mesi-anatoli/141178_kolasi-epi-gis-i-anatoliki-goyta"/>
        <a href="https://www.efsyn.gr/kosmos/mesi-anatoli/141156_aneipoto-makeleio-sti-goyta"/>
      </related>
    </article>
  </body>
</html>