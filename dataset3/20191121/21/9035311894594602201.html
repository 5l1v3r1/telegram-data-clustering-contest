<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/21/israil-basbakani-netanyahu-hakkimdaki-iddianame-darbe-girisimidir-yolsuzluk-rusvet-davasi"/>
    <meta property="og:site_name" content="euronews"/>
    <meta property="article:published_time" content="2019-11-21T21:51:17+00:00"/>
    <meta property="og:title" content="İsrail Başbakanı Netanyahu: Hakkımdaki iddianame bir darbe girişimidir"/>
    <meta property="og:description" content="Rüşvet ve yolsuzluk yaptığı gerekçesiyle hakkında dava açılmasına karar verilen İsrail Başbakanı Binyamin Netanyahu, adına hazırlanan iddianamenin &quot;bir darbe girişimi&quot; olduğunu savundu."/>
  </head>
  <body>
    <article>
      <h1>İsrail Başbakanı Netanyahu: Hakkımdaki iddianame bir darbe girişimidir</h1>
      <address><time datetime="2019-11-21T21:51:17+00:00">21 Nov 2019, 21:51</time> by <a rel="author">Kerem Congar</a></address>
      <p>Rüşvet ve yolsuzluk yaptığı gerekçesiyle hakkında dava açılmasına karar verilen İsrail Başbakanı Binyamin Netanyahu, adına hazırlanan iddianamenin "bir darbe girişimi" olduğunu savundu.</p>
      <p>Netanyahu, karardan birkaç saat sonra yaptığı açıklamada İsrail Başsavcısı Avihay Mandelblit tarafından kendisine yöneltilen tüm suçlamaları reddederek, "asıl bu iddianameyi hazırlayan savcıların araştırılması gerektiğini" belirtti.</p>
      <p>Hakkındaki tüm suçlamaların siyasi amaçlı yapıldığını ve iddiaların tümünün uydurma olduğunu dile getiren Netanyahu, "Şu anda burada olanlar Başbakan'a yapılan bir darbe girişimidir. Bırakmaya hazır değilim. Görevime devam edeceğim." diye konuştu.</p>
      <p>Netanyahu daha önce kendisi aleyhine yöneltilen tüm suçlamaları reddetmiş, bunları bir "cadı avı" olarak nitelendirmişti. Bu gelişmeyle birlikte Netanyahu, görevdeyken hakkında dava açılan ilk İsrail Başbakanı olacak.</p>
      <p>İsrail Başbakanı hakkındaki iddialar ispatlanırsa, Netanyahu'nun rüşvet suçundan 10 yıl, yolsuzluk ve görevini kötüye kullanma suçlarından ise üç yıla kadar hapis cezası alması gündemde.</p>
      <figure>
        <img src="https://static.euronews.com/articles/stories/04/31/46/54/808x546_cmsv2_a281666b-6a26-567a-ab4b-f2ada2fcbb75-4314654.jpg"/>
        <figcaption>Netanyahu hakkındaki yolsuzluk iddianamesini hazırlayan İsrail Başsavcısı Avihay Mandelblit.Reuters</figcaption>
      </figure>
      <ul>
        <li>
          <a href="https://tr.euronews.com/2019/10/22/trump-tan-netanyahuya-dogum-gunu-mektubu-muhtesemsin">Trump'tan Netanyahu'ya doğum günü mektubu: 'Muhteşemsin!'</a>
        </li>
        <li>
          <a href="https://tr.euronews.com/2019/11/12/israil-ordusundan-gazze-ye-operasyon-islami-cihadin-komutani-ebu-el-ata-olduruldu">İsrail ordusundan Gazze ve Şam'a operasyon: İslami Cihad'ın komutanı Ebu El Ata öldürüldü</a>
        </li>
      </ul>
      <h3>Netanyahu 3 ayrı dava dosyasıyla karşı karşıya</h3>
      <p>Başsavcı Mandelblit, Netanyahu hakkında 4000 numaralı dosyada rüşvet, 1000 ve 2000 numaralı dosyalarda ise sahtekarlık ve görevi kötüye kullanma suçlamalarıyla iddianame hazırlanacağını açıklamıştı.</p>
      <p>"Dosya 4000" olarak bilinen vakada, Bezeq adlı medya şirketine ailesi lehine haberlere yer verilmesi karşılığında firmaya 276 milyon dolar değerinde mali imtiyaz sağlamakla suçlanıyor.</p>
      <p>Bunun yanı sıra Netanyahu ve ailesi 2007 ile 2016 yılları arasında yaklaşık 230 bin euro değerinde mücevher, puro, şampanya gibi pahalı hediyeler almak ve karşılığında zengin iş insanlarına kişisel imtiyazlar sağlamakla suçlanıyor. Polisin verdiği bilgilere göre, Netanyahu’nun film yapımcısı Arnon Milchan ve Avustralyalı iş insanı James Packer'dan pahalı hediyeler aldığı ve karşılığında Milchan'a vergi indirimleri sağladığı ve ABD vizesi almasına yardım ettiği iddia ediliyor.</p>
      <p>70 yaşındaki Netanyahu, İletişim Bakanlığı görevinden 2017 yılında istifa etmişti.</p>
      <h3>İlk suçlama 2016'da: Netanyahu Almanya'ya denizaltı satışında yolsuzluk yaptı iddiası</h3>
      <p>Mavi-Beyaz Koalisyonu liderleri mart ayında Tel Aviv'de düzenledikleri konferansta Netanyahu'yu 2016 yılında Almanya'dan İsrail'e yapılan 2 milyar dolarlık denizaltı satışında 16 milyon şekeli (4.4 milyon dolar) gizlemekle suçlamıştı.</p>
      <p>İsrail polisi, geçen yıllarda rüşvet aldığı ve yolsuzluğa bulaştığı iddiasıyla Netanyahu hakkında dört ayrı soruşturma başlatmıştı. Soruşturmaları tamamlayan polis, Almanya'dan denizaltı satın almakla suçlandığı 3000 numaralı dosyada Netanyahu'yu aklarken, diğer üç dosyayı Başbakan hakkında dava açılması önerisiyle başsavcılığa göndermişti.</p>
      <ul>
        <li>
          <b>
            <a href="https://tr.euronews.com/2019/10/27/israil-basbakani-netanyahu-nun-medya-patronunu-tehdit-ettigi-ses-kaydi-basina-sizdi">İsrail Başbakanı Netanyahu'nun medya patronunu tehdit ettiği ses kaydı basına sızdı</a>
          </b>
        </li>
        <li>
          <b>
            <a href="https://tr.euronews.com/2019/10/30/senator-sanders-israil-3-8-milyar-dolar-yardim-istiyorsa-gazze-ile-iliskilerini-degistirme">Senatör Sanders: İsrail 3.8 milyar dolar yardımı istiyorsa Gazze ile ilişkilerini değiştirmeli</a>
          </b>
        </li>
        <li>
          <a href="https://tr.euronews.com/2019/10/30/israil-basbakani-binyamin-netanyahu-sivil-fonlar-askeri-harcamalara-aktarilmali">
            <b>İsrail Başbakanı Binyamin Netanyahu: Sivil fonlar askeri harcamalara aktarılmalı</b>
          </a>
        </li>
      </ul>
    </article>
  </body>
</html>