<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100007/%D8%AA%D8%B4%DA%A9%DB%8C%D9%84-%DB%B2%DB%B5-%D8%AA%DB%8C%D9%85-%D9%86%D8%B8%D8%A7%D8%B1%D8%AA%DB%8C-%D8%A8%D9%87-%D9%85%D9%86%D8%B8%D9%88%D8%B1-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%87%D8%A7-%D8%AF%D8%B1-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T21:09:03+00:00"/>
    <meta property="og:title" content="تشکیل ۲۵ تیم نظارتی به‌منظور جلوگیری از افزایش قیمت‌ها در لرستان"/>
    <meta property="og:description" content="ایسنا/لرستان رئیس سازمان صنعت، معدن و تجارت لرستان گفت: با توجه به تغییر نرخ بنزین و احتمال سودجویی برخی افراد، ۲۵ تیم نظارتی به‌منظور جلوگیری از افزایش قیمت‌ها در استان تشکیل و فعال شد."/>
  </head>
  <body>
    <article>
      <h6 class="kicker">رئیس سازمان صنعت، معدن و تجارت خبر داد:</h6>
      <h1>تشکیل ۲۵ تیم نظارتی به‌منظور جلوگیری از افزایش قیمت‌ها در لرستان</h1>
      <address><time datetime="2019-11-21T21:09:03+00:00">21 Nov 2019, 21:09</time> by <a rel="author">زهره گودرزی</a></address>
      <p>ایسنا/لرستان رئیس سازمان صنعت، معدن و تجارت لرستان گفت: با توجه به تغییر نرخ بنزین و احتمال سودجویی برخی افراد، ۲۵ تیم نظارتی به‌منظور جلوگیری از افزایش قیمت‌ها در استان تشکیل و فعال شد.</p>
      <p>محمدرضا صفی خانی در جمع خبرنگاران، اظهار کرد: پس از تشکیل جلسه اضطراری و هماهنگی با واحدهای مرتبط تنظیم بازار، ۲۵ تیم با همکاری اصناف و تعزیرات حکومتی در سطح شهرهای استان فعال شده تا نسبت به رصد قیمت‌ها و جلوگیری از افزایش خودسرانه نرخ اقلام اقدام کنند.</p>
      <p>وی ادامه داد: در این راستا هرگونه افزایش قیمت خودسرانه توسط واحدهای صنعتی، صنفی و خدماتی تخلف بوده و برخورد جدی با عاملان صورت می‌گیرد.</p>
      <p>رئیس سازمان صنعت، معدن و تجارت لرستان با تأکید بر اینکه هرگونه افزایش قیمت در ارائه خدمات و اقلام تا اطلاع ثانوی خلاف قانون است تصریح کرد:‌ همچنین مکاتبات لازم از طریق اصناف با واحدهای صنفی از جمله تاکسی‌سرویس‌ها برای نرخ‌های درون و برون‌شهری صورت گرفته است.</p>
      <p>صفی خانی ادامه داد:‌ در صورت مشاهده هرگونه افزایش قیمت خودسرانه، پرونده تخلفاتی تشکیل و بدون نوبت رسیدگی و صدور حکم خواهد شد.</p>
      <p>وی افزود: مردم در صورت مشاهده هرگونه تخلف و افزایش خودسرانه قیمت‌ها مراتب را با شماره ۱۲۴ در میان بگذارند تا در سریع‌ترین زمان ممکن رسیدگی شود.</p>
      <p>انتهای پیام</p>
    </article>
  </body>
</html>