<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/world/netaniaxou-ayto-pou-symvainei-einai-mia-prospatheia-praksikopimatos-enantion-mou/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T21:56:48+00:00"/>
    <meta property="og:title" content="Νετανιάχου: Αυτό που συμβαίνει είναι μια προσπάθεια πραξικοπήματος εναντίον μου"/>
    <meta property="og:description" content="«Αυτό που συμβαίνει εδώ είναι μια προσπάθεια να γίνει πραξικόπημα εναντίον του πρωθυπουργού», δήλωσε ο Νετανιάχου"/>
  </head>
  <body>
    <article>
      <h1>Νετανιάχου: Αυτό που συμβαίνει είναι μια προσπάθεια πραξικοπήματος εναντίον μου</h1>
      <h2>«Αυτό που συμβαίνει εδώ είναι μια προσπάθεια να γίνει πραξικόπημα εναντίον του πρωθυπουργού», δήλωσε ο Νετανιάχου</h2>
      <address><time datetime="2019-11-21T21:56:48+00:00">21 Nov 2019, 21:56</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ο πρωθυπουργός του Ισραήλ Μπενιαμίν Νετανιάχου κατήγγειλε απόψε «πραξικόπημα» εναντίον του μετά την απαγγελία κατηγοριών σε βάρος του για διαφθορά από τη δικαιοσύνη, υποσχόμενος ότι «δεν θα εγκαταλείψει».</p>
      <p>Λίγο νωρίτερα, ο γενικός εισαγγελέας Αβιχάι Μάντελμπλιτ είχε ανακοινώσει ότι απήγγειλε κατηγορίες κατά του μακροβιότερου πρωθυπουργού στην Ιστορία του Ισραήλ για διαφθορά, απάτη και κατάχρηση της εμπιστοσύνης σε τρεις διαφορετικές υποθέσεις.</p>
      <p>
        <a href="https://www.in.gr/2019/11/22/economy/diethnis-oikonomia/astatheia-stin-pagkosmia-oikonomia-poioi-einai-oi-kindynoi-gia-mellon/">Αστάθεια στην παγκόσμια οικονομία – Ποιοι είναι οι κίνδυνοι για το μέλλον</a>
      </p>
      <p>«Αυτό που συμβαίνει εδώ είναι μια προσπάθεια να γίνει πραξικόπημα εναντίον του πρωθυπουργού», δήλωσε ο Νετανιάχου, ο πρώτος εν ενεργεία Ισραηλινός πρωθυπουργός σε βάρος του οποίου απαγγέλλονται κατηγορίες, καλώντας να «ερευνηθούν οι ερευνητές» που διεξήγαγαν τις έρευνες σε βάρος του.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FNetanyahu%2Fvideos%2F1178623702348611%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <h3>«Πολιτικές σκοπιμότητες»</h3>
      <p>Από την Ιερουσαλήμ, με εκδικητικό τόνο, ο Νετανιάχου κατήγγειλε κατά τη διάρκεια συνέντευξης Τύπου «ψευδείς κατηγορίες υποκινούμενες από πολιτικές σκοπιμότητες», που έχουν στόχο «την ανατροπή του». Αλλά τόνισε: «δεν είμαι έτοιμος να εγκαταλείψω».</p>
      <p>Στη σημαντικότερη υπόθεση, ο Νετανιάχου κατηγορείται ότι έκανε χάρες στον πρόεδρο ενός ομίλου τηλεπικοινωνιών με αντάλλαγμα μια ευνοϊκή κάλυψη και προβολή του από ένα από τα μέσα ενημέρωσης αυτού του ομίλου.</p>
      <p>Στις δύο άλλες δύο υποθέσεις, ο Νετανιάχου θεωρείται ύποπτος για δωροδοκία, ότι λάμβανε πολυτελή δώρα από δισεκατομμυριούχους και ότι προσπάθησε να εξασφαλίσει άρθρα ευνοϊκά στη μεγαλύτερη ημερήσια εφημερίδα της χώρας.</p>
      <p>Σε τηλεοπτική του ομιλία λίγο μετά την απαγγελία κατηγοριών εναντίον του, ο Νετανιάχου ισχυρίστηκε ότι η έρευνα σε βάρος του κηλιδώθηκε από μεροληψία, και ο ίδιος αρνήθηκε όλα τα αδικήματα. Είπε επίσης ότι οι ερευνητές «δεν κυνηγούν την αλήθεια, κυνηγούν εμένα».</p>
      <p>Ο 70χρονος Νετανιάχου παραμένει πρωθυπουργός καθώς ο αντίπαλός του, ο κεντρώος Μπένι Γκαντζ δεν κατάφερε να σχηματίσει κυβέρνηση συνασπισμού μετά τις εκλογές του Σεπτεμβρίου.</p>
      <p>Πηγή: ΑΠΕ-ΜΠΕ-AFP-Reuters-dpa</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>