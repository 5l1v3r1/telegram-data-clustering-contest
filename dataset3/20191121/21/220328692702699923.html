<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/kmett-na-lozenets-iska-da-se-sbori-zlaten-vek-407293.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T21:41:55+00:00"/>
    <meta property="og:title" content="Кметът на „Лозенец“ иска да се събори „Златен век“"/>
    <meta property="og:description" content="Вече е внесен документ в ДНСК"/>
  </head>
  <body>
    <article>
      <h1>Кметът на „Лозенец“ иска да се събори „Златен век“</h1>
      <address><time datetime="2019-11-21T21:41:55+00:00">21 Nov 2019, 21:41</time> by <a rel="author">сс</a></address>
      <p>Новият районен кмет на столичния квартал "Лозенец" Константин Павлов е отправил искане към арх. Иван Несторов, началник на Дирекцията за национален строителен контрол (ДНСК) за издаване на заповед за събаряне на небостъргача "Златен век", съобщиха от "Демократична България".</p>
      <p>Искането е подкрепено от становище, съдържащо правните основания за подобна мярка. Внесеният от Павлов документ ясно доказва, че разрешението за строеж на "Златен век" вече е загубило правното си действие, твърдят от партията.</p>
      <p>Небостъргачът на "Артекс" стана повод за граждански протести,  строителството му беше спирано заради нарушения, а разрешителното на обекта беше поставено под въпрос.</p>
      <p>В отделно искане, отправено до столичния кмет и главния архитект на СО, Павлов настоява за служебно изменение на действащия подробен устройствен план на кв. 272а, м. "Лозенец I-ва част", така че да бъдат приведени предвижданията на подробния план с тези на Общия устройствен план в съответствие с действащите законови изисквания.</p>
      <p>В момента казусът законно ли е спирането на строежа на небостъргача "Златен век" е във Върховния административен съд (ВАС), след като ДНСК обжалва решението на Административен съд-София град от 30 юли. Последното отмени забраната за строителство на 120-метровата сграда, наложена от строителния контрол през април. Тя бе издадена в разгара на гражданските протести срещу небостъргача и среща на инициативния комитет "Лозенец" с министър-председателя Бойко Борисов.</p>
    </article>
  </body>
</html>