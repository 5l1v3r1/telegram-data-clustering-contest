<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/rolnicy-szykuja-na-piatek-akcje-protestacyjna-przed-poludniem-pojawia-sie-na-drogach/"/>
    <meta property="og:site_name" content="lublin112.pl"/>
    <meta property="article:published_time" content="2019-11-21T21:21:00+00:00"/>
    <meta property="og:title" content="Rolnicy szykują na piątek akcję protestacyjną. Przed południem pojawią się na drogach"/>
    <meta property="og:description" content="Mało skuteczna walka z ASF czy też niekontrolowany wwóz produktów rolnych z terenu Ukrainy mają być powodami kolejnej akcji protestacyjnej rolników. Tym razem mają to być jedynie działania ostrzegawcze, jednak kierowcy powinni spodziewać się utrudnień w ruchu."/>
  </head>
  <body>
    <article>
      <h1>Rolnicy szykują na piątek akcję protestacyjną. Przed południem pojawią się na drogach</h1>
      <address>
        <time datetime="2019-11-21T21:21:00+00:00">21 Nov 2019, 21:21</time>
      </address>
      <p>
        <b>Mało skuteczna walka z ASF czy też niekontrolowany wwóz produktów rolnych z terenu Ukrainy mają być powodami kolejnej akcji protestacyjnej rolników. Tym razem mają to być jedynie działania ostrzegawcze, jednak kierowcy powinni spodziewać się utrudnień w ruchu.</b>
      </p>
      <p>Na piątek rolnicy z AgroUnii zaplanowali kolejną akcję protestacyjną. Jak zapowiedziano, na razie będzie ona miała charakter ostrzegawczy. Wiadomo już, że działania przeprowadzone zostaną głównych drogach, dlatego też kierowcy muszą się przygotować na utrudnienia w ruchu. Pomimo, że trasy nie będą blokowane, to pojawią się na nich ciągniki, którymi rolnicy będą się poruszać z niewielką prędkością. W naszym regionie protestujący spotkają się o godzinie 10 na stacji paliw Orlen w Radzyniu Podlaskim, potem wyjadą na drogę krajową nr 19. Trasa ich przejazdu wiedzie do Kocka i z powrotem. Później przewidziano wizytę na targu rolnym w Radzyniu.</p>
      <p>W ten sposób rolnicy chcą pokazać swoje niezadowolenie dotyczące mało skutecznej walki z ASF czy też niekontrolowanego wwozu produktów rolnych z terenu Ukrainy. Jak wyjaśnia lider AgroUnii Michał Kołodziejczak, rolnicy apelują głównie o eliminację dalszego przenoszenia wirusa przez dziki, usprawnienie działalności służb, ujednolicenie wykładni przepisów dotyczących bioasekuracji, sprawiedliwe likwidowanie szkód łowieckich gdyż myśliwi szacują szkody na niekorzyść rolników a na kosztowną drogę sądową nie każdy może sobie pozwolić.</p>
      <p>Wśród postulatów jest także reforma prawa łowieckiego w tym profesjonalizacja myślistwa. Wszystko dlatego, że obecnie hobbyści mają zwalczyć zagrożenie ASF. Chodzi również o opanowanie nadmiernego przywozu towarów z zagranicy. Kołodziejczyk tłumaczy, że dziś Polska jest żywnościowym śmietnikiem Europy, trwa niekontrolowany ilościowo i jakościowo import towarów z Ukrainy oraz nadmierny wwóz towarów z krajów Unii Europejskiej i ich dystrybucja w marketach, często przy błędnym oznaczeniu kraju pochodzenia.</p>
      <p>Rolnicy tłumaczą, że nie ma czasu na przyglądanie się, jak to wszystko postępuje, lecz przyszedł moment na mobilizację. Decyzja o strajku ostrzegawczym zapadła w poniedziałek podczas spotkania z rolnikami w Sulęcinie. To właśnie teraz ASF pojawił się w województwie lubuskim i tamtejsi rolnicy mobilizują się w ochronie swojego dobytku i źródła utrzymania rodzin. Jest to bowiem jedno z polskich zagłębi hodowli trzody chlewnej.</p>
      <p>(fot. lublin112)</p>
    </article>
  </body>
</html>