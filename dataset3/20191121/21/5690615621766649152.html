<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837132-rosiya-pereslala-polschi-materiali-pro-uchast-mazura-u-chechenskiy-viyni"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T21:34:00+00:00"/>
    <meta property="og:title" content="Росія переслала Польщі матеріали про &quot;участь&quot; Мазура у Чеченській війні"/>
    <meta property="og:description" content="КИЇВ. 21 листопада. УНН. Росія переслала Польщі матеріали &quot;чеченської справи&quot;, за якою поляки затримали громадянина України Ігоря Мазура. Про це сам Мазур …"/>
  </head>
  <body>
    <article>
      <h1>Росія переслала Польщі матеріали про "участь" Мазура у Чеченській війні</h1>
      <address><time datetime="2019-11-21T21:34:00+00:00">21 Nov 2019, 21:34</time> by <a rel="author">Тарас Джміль</a></address>
      <p><b>КИЇВ. 21 листопада. УНН.</b> Росія переслала Польщі матеріали "чеченської справи", за якою поляки затримали громадянина України Ігоря Мазура. Про це сам Мазур розповів у коментарі "<a href="https://www.radiosvoboda.org/">Радіо Свобода</a>", передає <b>УНН</b>.</p>
      <p>За його словами, з документами 22 листопада має ознайомитись український консул.</p>
      <p>"Має консул завтра зустрітися із прокурором окружним, йому дадуть, я думаю, подивитися ці документи. Я думаю, це ті покази, які вибиті з Миколи Карпюка, Станіслава Клиха, який зараз лікується у психіатричній лікарні після тих катувань; ще покази кількох росіян, які сиділи у російських тюрмах за кримінальні злочини, а потім через 20 років згадали, що ще й "у Чечні воювали". Тобто це – надумані покази, бо, за тими матеріалами, я був командиром підрозділу, де служив Арсеній Яценюк, брати Тягнибоки, служили хлопці, які на той час були взагалі дітьми – не можна воювати у три з половиною роки", - зазначив Мазур.</p>
      <p>Нагадаємо, Ігоря Мазура, одного з лідерів УНА-УНСО, учасника Євромайдану та бойових дій на Донбасі <a href="https://www.unn.com.ua/uk/news/1834885-u-polschi-zatrimali-zastupnika-komandira-unso">затримали</a> 9 листопада на кордоні з Польщею. Затримання відбулося за запитом Росії, яка звинувачує Мазура в участі у боях на площі Мінутка у Грозному під час Першої чеченської війни.</p>
      <p>Мазур заперечив, що брав участь в бойових діях під час війни у Чечні. За його словами, він був там в якості журналіста.</p>
      <p>Як повідомляло <b>УНН</b>, 10 листопада українця <a href="https://www.unn.com.ua/uk/news/1834993-mazura-viddali-na-poruki-ukrayinskomu-konsulu">віддали на поруки</a> українському консулу.</p>
    </article>
  </body>
</html>