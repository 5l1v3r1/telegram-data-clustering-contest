<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/egkeniastike-i-4i-art-thessalonikitimomenos-kallitechnis-o-billy-zane"/>
    <meta property="og:site_name" content="Voria.gr"/>
    <meta property="article:published_time" content="2019-11-21T21:00:00+00:00"/>
    <meta property="og:title" content="ΕΓΚΑΙΝΙΑΣΤΗΚΕ Η 4Η ART THESSALONIKI:ΤΙΜΩΜΕΝΟΣ ΚΑΛΛΙΤΕΧΝΗΣ Ο BILLY ZANE"/>
    <meta property="og:description" content="Στην 4η Art Thessaloniki, η οποία εγκαινιάστηκε σήμερα, συμμετέχουν 38 γκαλερί από την Ελλάδα και το εξωτερικό, με έργα 500 και πλέον καλλιτεχνών."/>
  </head>
  <body>
    <article>
      <h1>ΕΓΚΑΙΝΙΑΣΤΗΚΕ Η 4Η ART THESSALONIKI:ΤΙΜΩΜΕΝΟΣ ΚΑΛΛΙΤΕΧΝΗΣ Ο BILLY ZANE</h1>
      <h2>Στην 4η Art Thessaloniki, η οποία εγκαινιάστηκε σήμερα, συμμετέχουν 38 γκαλερί από την Ελλάδα και το εξωτερικό, με έργα 500 και πλέον καλλιτεχνών.</h2>
      <address><time datetime="2019-11-21T21:00:00+00:00">21 Nov 2019, 21:00</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Την προοπτική της Θεσσαλονίκης να γίνει ένα<b> art hub,</b> πέρα από τουριστικός προορισμός και κόμβος καινοτομίας, υπογράμμισε ο δήμαρχος, Κωνσταντίνος Ζέρβας, εγκαινιάζοντας απόψε την<b> 4η Art Thessaloniki.</b></p>
      <p>Ο ίδιος χαρακτήρισε την έκθεση εξαιρετική, σημειώνοντας πως κάθε φορά είναι καλύτερη, ενώ υπογράμμισε τη συμβολή της ΔΕΘ-Helexpo στα δρώμενα της πόλης, καθώς, όπως είπε, κάθε μήνα προσφέρει και μια διαφορετική συγκίνηση στον κόσμο της Θεσσαλονίκης.<br/><br/>Από την πλευρά του ο καλλιτεχνικός διευθυντής της Art Thessaloniki, Παντελής Τσάτσης, τόνισε πως η φετινή διοργάνωση είναι πραγματικά διεθνής, στο πέρασμα μεταξύ Ευρώπης και Ασίας. Αναφέρθηκε δε στο πλούσιο περιεχόμενό της, ενώ έκανε ιδιαίτερη μνεία στον διεθνούς φήμης ηθοποιό και σημαντικό εικαστικό, Billy Zane, ο οποίος είναι ο Τιμώμενος Καλλιτέχνης της φετινής διοργάνωσης. <br/><br/>Τον διεθνή χαρακτήρα της Art Thessaloniki επισήμανε και ο πρόεδρος της ΔΕΘ-Helexpo, Τάσος Τζήκας, ο οποίος τόνισε πως πρόκειται για ένα γεγονός που βοηθά τη Θεσσαλονίκη και κάλεσε τον κόσμο να το στηρίξει.<br/><br/>Τέλος, ο Χρήστος Τσαλικίδης, εκπρόσωπος του υφυπουργού Εσωτερικών (Μακεδονίας Θράκης), κ. Θεόδωρου Καράογλου -ο οποίος δεν μπόρεσε να παρευρεθεί εξαιτίας ανειλημμένων υποχρεώσεων- μετέφερε τον χαιρετισμό του, σημειώνοντας πως η Art Thessaloniki είναι μια εξαιρετική πρωτοβουλία και μια έκθεση- θεσμός, που επιβεβαιώνει ότι η Θεσσαλονίκη παράγει πολιτισμό. <br/><br/>Στην 4η Art Thessaloniki συμμετέχουν 38 γκαλερί από την Ελλάδα και το εξωτερικό, με έργα 500 και πλέον καλλιτεχνών. Οι μουσειακές της εκθέσεις είναι αυτές του Billy Zane και του Dennis Oppenheim, η «Unexpected Dialogue»-Picasso &amp; Jankulovski με κεραμικά έργα του Pablo Picasso και ζωγραφικά έργα του Mice Jankulovski, αλλά και η συλλογή με θέμα «Balkan Masks» από το Εθνογραφικό Κέντρο Γιώργη Μελίκη-Κέντρο Έρευνας Μάσκας.</p>
      <p>Η έκθεση φιλοξενεί επίσης 13 ξεχωριστά πρότζεκτ, μεταξύ των οποίων το βραβείο «Mataroa» για νέους δημιουργούς έως 33 ετών, το οποίο καθιερώνεται σε συνεργασία με την Πολιτιστική Εταιρεία Επιχειρηματιών Βορείου Ελλάδος, αλλά και τα τρία βραβεία για την Καλύτερη Γκαλερί, για τον Καλύτερο Επιμελητή και τον Καλύτερο Καλλιτέχνη, σε συνεργασία με την World Association of Visual Arts (WAVA). <br/><br/>Η Art Thessaloniki θα διαρκέσει έως την Κυριακή 24 Νοεμβρίου.    </p>
    </article>
  </body>
</html>