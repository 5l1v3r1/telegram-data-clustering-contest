<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/franciaorszagban-nyujtottak-be-a-legtobb-menedekkerelmet-iden-europaban-2490697"/>
    <meta property="og:site_name" content="hírTV"/>
    <meta property="article:published_time" content="2019-11-21T21:21:00+00:00"/>
    <meta property="og:title" content="Franciaországban nyújtották be a legtöbb menedékkérelmet idén Európában"/>
    <meta property="og:description" content="Franciaországban nyújtották be a legtöbb menedékkérelmet idén Európában."/>
  </head>
  <body>
    <article>
      <h1>Franciaországban nyújtották be a legtöbb menedékkérelmet idén Európában</h1>
      <address><time datetime="2019-11-21T21:21:00+00:00">21 Nov 2019, 21:21</time> by <a rel="author">MTI</a></address>
      <h4>Franciaországban nyújtották be a legtöbb menedékkérelmet idén Európában, ezzel első ízben a 2015. évi menekültválság óta Franciaország megelőzte Németországot - közölte csütörtökön Párizsban Christophe Castaner francia belügyminiszter.</h4>
      <p>Alig négy éve, a szíriai háború kiváltotta válság csúcspontján 80 075 menedékkérelmet nyújtottak be a francia menekültügyi hivatal, az OFPRA szerint, míg Németországban ennek több mint tízszerese, mintegy 890 ezer volt a menedékkérők száma.</p>
      <p>"Ma azt tapasztaljuk, hogy október 20-án Franciaország került az első helyre Európában a menedékkérelmek száma tekintetében, miközben egyre kevesebben érkeznek Európába. Ez statisztikai rendellenesség, amelyen dolgoznunk kell" - jelentette ki Castaner, miután a bevándorlásügyi együttműködésről tárgyalt georgiai kollégájával, Vahtang Gomelaurival.</p>
      <p>"A két ország fej-fej mellett halad, de az a tény, hogy Franciaország megelőzte Németországot, jelképes" - mondta a francia belügyminiszter.</p>
      <p>Egy belügyminisztériumi vezető szerint november 17-én 120 900 menedékkérelmet tartottak nyilván Franciaországban, Németországban pedig 119 900-at. Tavaly még 184 ezren kértek menedéket Németországban, míg Franciaországban 123 ezren.</p>
      <p>A nevének elhallgatását kérő illetékes szerint ez azzal magyarázható, hogy azok a bevándorlók, akiket másütt elutasítottak, Franciaországban próbálkoznak ismét. "Ezért sürgetjük a menekültügy és a schengeni egyezmény uniós szintű reformját" - tette hozzá.</p>
      <p>A tendencia visszafordítása érdekében és a menedékkérők számának - amely Franciaországban 2019-ben várhatóan 10-15 százalékkal emelkedik - kiegyensúlyozására a francia kormány több intézkedést is javasolt. Egy hónappal a menekültügyi kérelmekről Emmanuel Macron államfő kezdeményezésére tartott parlamenti vita után a kormány egyebek mellett a kérelmek elbírálásának gyorsítását, a szociális támogatásokhoz való hozzájutás 3 hónappal való késleltetését és a kérelmek elutasítása után azonnali kiutasítást javasolt.</p>
      <p>Ezekkel az intézkedésekkel azt akarják világossá tenni, hogy Franciaország továbbra is támogatja a védelemre szorulókat, de azokat nem, ki akarják játszani a vonatkozó jogszabályokat - hangsúlyozta csütörtökön Christophe Castaner.</p>
      <p>A francia miniszter elmondta, hogy 2019 első hónapjaiban a legtöbb menedékkérő Georgiából érkezett, havonta több mint ezer. Májusi tbiliszi látogatása óta a menekültáradat 50 százalékkal csökkent. Ezt a fajta együttműködést kell támogatni, erre Georgia jó példa - tette hozzá.</p>
      <p>MTI</p>
    </article>
  </body>
</html>