<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/cesky-rozhlas-ma-kristalovou-lupu-za-zivou-rekonstrukci-okupace-1939-dve-oceneni_1911212144_cen"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T21:44:00+00:00"/>
    <meta property="og:title" content="Český rozhlas má Křišťálovou lupu za Živou rekonstrukci okupace 1939, dvě ocenění získalo DVTV"/>
    <meta property="og:description" content="iROZHLAS.cz v sekci Zpravodajství a publicistika skončil na pátém místě, vítězství patří DVTV."/>
  </head>
  <body>
    <article>
      <h1>Český rozhlas má Křišťálovou lupu za Živou rekonstrukci okupace 1939, dvě ocenění získalo DVTV</h1>
      <address><time datetime="2019-11-21T21:44:00+00:00">21 Nov 2019, 21:44</time> by <a rel="author">Čeněk Třeček, ČTK</a></address>
      <p>
        <b>Projekt Českého rozhlasu - Živá rekonstrukce okupace 1939 - získal první místo v internetovém hlasování Křišťálové lupy v kategorii obsahové inspirace. V té patří Českému rozhlasu i druhé místo za podcast Vinohradská 12. iROZHLAS.cz v sekci Zpravodajství a publicistika skončil na pátém místě, vítězství patří DVTV. Do hlasování se kromě odborné poroty zapojilo více než 90 tisíc lidí, což je zhruba stejně jako loni.</b>
      </p>
      <p>Ředitel zpravodajství Českého rozhlasu Jan Pokorný po vyhlášení výsledků poděkoval všem, kdo na rekonstrukci událostí roku 1939 pracovali.</p>
      <p>„Sluší se poděkovat celému týmu, který tento projekt připravil, a říct, že měl smysl. Po letech jsme mladým posluchačům přiblížili hrozné události staré osmdesát let. Mohli jsme také být nablízku lidem, kteří rok 1939 a ty následující zažili,“ řekl.</p>
      <p>Čím byla rekonstrukce událostí roku 1939 zajímavá? „Jde o pokus udělat v rozhlase rekonstrukci jednoho osudného dne, tedy 15. března 1939. Všichni to známe jako datum z učebnic dějepisu, pokusili jsme se z toho udělat příběh, který má nejrůznější kapitoly a hlediska,“ řekl Radiožurnálu jeden z dramaturgů projektu Petr Dudek.</p>
      <figure>
        <iframe data-src="https://twitter.com/kedrix79/status/1197588750181830657?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nejlepším projektem roku se v anketě Křišťálová Lupa stal placený internetový Deník N. Osobností roku je podle odborné poroty zakladatel globálního prodejce letenek Kiwi.com Oliver Dlouhý a cenu popularity u veřejnosti získala internetová televize DVTV, která ovládla také kategorii zpravodajství a publicistiky. Anticenu si odnáší česká vláda a nedostatečný vývoj e-governmentu.</p>
      <p>První místo v kategorii internetové obchodování obhájila Alza.cz, ocenění za nástroje a služby získaly Mapy.cz. V kategorii One (wo)man show ocenění dostal Tomáš Břínek známější pod zkratkou TMBK. Nejlepším on-line videem je průvodce Honest Guide, na první příčce v kategorii zájmové weby stojí Databazeknih.cz.</p>
      <p>Marketingovou inspirací je podle výsledků ankety Milion chvilek pro demokracii, e-commerce inspirací je Zásilkovna.cz. Průša3D.cz zvítězil v kategorii globální projekty českých tvůrců, veřejně prospěšnou službou roku je podle odborné poroty aplikace Záchranka.</p>
      <p>Anketa Křišťálová Lupa - Cena českého Internetu je pravidelným hlasováním veřejnosti a odborné poroty, v němž se vybírají a oceňují nejoblíbenější a nejzajímavější projekty, služby a osobnosti české on-line scény. Anketu každoročně pořádá server Lupa.cz, jehož provozovatelem je společnost Internet Info.</p>
      <related>
        <h4>Související články</h4>
        <a href="https://www.irozhlas.cz/zpravy-domov/kristalova-lupa-za-rok-2019-19-duvodu-proc-podporit-irozhlascz_1910260600_ace"/>
      </related>
    </article>
  </body>
</html>