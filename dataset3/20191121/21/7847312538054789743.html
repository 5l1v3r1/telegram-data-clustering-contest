<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/media/474119-sylwester-tvp-odbedzie-sie-na-rowni-krupowej-w-zakopanem"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T21:27:18+00:00"/>
    <meta property="og:title" content="Sylwester TVP odbędzie się nie pod Wielką Krokwią, ale na Równi Krupowej w Zakopanem"/>
    <meta property="og:description" content="&quot;W imię tego, żeby sylwester łączył, nie dzielił, żeby nie wywoływał jakichkolwiek negatywnych emocji w tym roku wrócimy do lokalizacji na Równi Krupowej&quot; - powiedział prezes TVP Jacek Kurski."/>
  </head>
  <body>
    <article>
      <h1>Sylwester TVP odbędzie się nie pod Wielką Krokwią, ale na Równi Krupowej w Zakopanem</h1>
      <address><time datetime="2019-11-21T21:27:18+00:00">21 Nov 2019, 21:27</time> by <a rel="author" href="https://wpolityce.pl/autorzy/202-media-watch-2" target="_blank">Media Watch</a></address>
      <blockquote>
        <b>Koncert sylwestrowy w Zakopanem odbędzie się nie jak pierwotnie planowano pod Wielką Krokwią, ale tak jak w latach ubiegłych w centrum Zakopanego, na Równi Krupowej</b>
      </blockquote>
      <p>— ogłoszono w czwartek w „Wiadomościach” TVP. Decyzję podjęto „w imię tego, żeby sylwester łączył, nie dzielił”.</p>
      <p>Według pierwotnego planu impreza sylwestrowa miała odbyć się pod skocznią narciarską Wielka Krokiew. W proteście przeciw planom organizacji przez TVP koncertu sylwestrowego w tym miejscu w ubiegłą sobotę przemaszerowało Krupówkami kilkaset osób. Uczestnicy pikiety argumentowali, że stadion pod skocznią leży w sąsiedztwie Tatrzańskiego Parku Narodowego, dlatego nie jest dobrym miejscem na taką imprezę. Planowanym miejscem tegorocznego sylwestra z TVP zaniepokojone były też m.in. władze Tatrzańskiego Parku Narodowego.</p>
      <p>W czwartkowym wydaniu „Wiadomości” TVP przekazano, że sylwester odbędzie się - tak jak w latach ubiegłych - w centrum Zakopanego, na Równi Krupowej.</p>
      <blockquote>W imię tego, żeby sylwester łączył, nie dzielił, żeby nie wywoływał jakichkolwiek negatywnych emocji w tym roku wrócimy do lokalizacji na Równi Krupowej</blockquote>
      <p>— powiedział w materiale „Wiadomości” prezes TVP Jacek Kurski po spotkaniu z dyrektorem Tatrzańskiego Parku Narodowego Szymonem Ziobrowskim.</p>
      <p>Organizowany w Zakopanem od kilku lat sylwester z TVP cieszy się dużą popularnością. Pod Giewontem w latach ubiegłych występowały takie gwiazdy jak: Luis Fonsi, Modern Talking, Ricchi e Poveri, Al Bano, Boney M., Dr Alban, Oceana, Shaun Baker i gwiazdy polskiej estrady.</p>
      <p>as/PAP</p>
    </article>
  </body>
</html>