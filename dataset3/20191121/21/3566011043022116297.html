<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549032.html/%D8%AC%D8%A7%D8%AF%D9%87-%DA%A9%DB%8C%D8%A7%DA%A9%D9%84%D8%A7-%D8%A8%D9%87-%D8%A8%D9%87%D9%86%D9%85%DB%8C%D8%B1-%D8%A8%D8%A7%D8%B2%DA%AF%D8%B4%D8%A7%DB%8C%DB%8C-%D8%B4%D8%AF-%D8%A2%D8%A8%DA%AF%D8%B1%D9%81%D8%AA%DA%AF%DB%8C-%D8%AF%D8%B1-%D8%B3%DB%8C%D9%85%D8%B1%D8%BA-%D9%88-%D8%A8%D8%A7%D8%A8%D9%84%D8%B3%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T21:21:00+00:00"/>
    <meta property="og:title" content="جاده کیاکلا به بهنمیر بازگشایی شد/آبگرفتگی در سیمرغ و بابلسر"/>
    <meta property="og:description" content="جاده کیاکلا به بهنمیر که به دلیل بارش شدید باران و ابگرفتگی از صبح امروز بسته شده بود دقایقی قبل بازگشایی شد."/>
  </head>
  <body>
    <article>
      <h1>جاده کیاکلا به بهنمیر بازگشایی شد/آبگرفتگی در سیمرغ و بابلسر</h1>
      <address>
        <time datetime="2019-11-21T21:21:00+00:00">21 Nov 2019, 21:21</time>
      </address>
      <p>جاده کیاکلا به بهنمیر که به دلیل بارش شدید باران و ابگرفتگی از صبح امروز بسته شده بود دقایقی قبل بازگشایی شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، جاده کیاکلا به بهنمیر که به دلیل بارش شدید باران و ابگرفتگی از صبح امروز بسته شده بود دقایقی پیش بازگشایی شد.<br/><br/>میزان ابگرفتگی هم اکنون در جاده کیاکلا به بهنمیر از 40 سانتی متر به 10 سانتی متر رسیده است.<br/><br/>محور چالوس به کرج هم از ساعت ۵ بعد از ظهر فردا جمعه تا ۲ بامداد شنبه یکطرفه خواهد شد.<br/><br/>شهروندان با توجه به پیش بینی هواشناسی از سفر‌های غیر ضروری در فصل سرما پرهیز کنند و در صورت سفر ، حتماً تجهیزات زمستانی از جمله زنجیر چرخ ، مقداری غذا و لباس گرم به همراه داشته باشند.<br/><br/>بارندگی شدید شب گذشته در مازندران موجب آبگرفتگی بعضی از شهرستان‌های استان شد.<br/> <br/>مدیرکل مدیریت بحران استانداری مازندران گفت: به علت بارندگی شدید دیشب در مازندران ، برخی مناطق استان از جمله شهرستان‌های سیمرغ و بابلسر دچار آبگرفتگی شد.<br/><br/>علی اصغر احمدی افزود: پیرو اخطاریه اداره کل هواشناسی و مدیریت بحران استانداری مازندران ، از عصر دیروز چهارشنبه ۲۹ آبان شاهد بارندگی شدید باران در نقاط پایین دست و برف در مناطق بالادست و کوهستانی استان بوده و با توجه به پیش بینی‌های انجام شده قبلی و آمادگی‌های لازم، نیرو‌های امدادی و اجرایی ، ادوات و نیز تجهیزات برای خدمات رسانی در نقاط کوهستانی سوادکوه،  کیاسر ، کندوان و هراز و شهرستان‌ها به ویژه سیمرغ و بابلسر مستقر شدند.<br/> <br/>مدیرکل مدیریت بحران مازندران تصریح کرد: روستا‌های برج خیل، ملاکلا، رکنی کلا، دینه سر شهرستان سیمرغ و شهر کیاکلا به دلیل بارش شدید باران و جاری شدن سیل (کیاکلا ۳۳۹ مترمکعب در ثانیه) دچار آبگرفتگی تعداد محدودی حیاط منازل و معابر شده بود که با تلاش نیرو‌های امدادی برای جلوگیری از انسداد دهانه پل و ورود آب به این مناطق، ضایعات ناشی از ریشه درختان و نی‌ها در رودخانه تخلیه شد.<br/><br/>احمدی گفت: در شهرستان بابلسر هم با آمادگی قبلی و با توجه به حجم بالای آب در روستا‌های پارومحله، سنگلای، گالش محله و شهر بهنمیر و نفوذ به بخشی از زمین‌های کشاورزی و معابر سطح روستا‌ها و نیز تعدادی حیاط منازل، خسارت زیادی به وجود نیامد.<br/><br/>وی با اشاره به اعزام کارشناسان بنیاد مسکن و جهاد کشاورزی استان برای برآورد خسارت در حوزه مسکن و زمین‌های کشاورزی گفت: بر اساس پیش بینی هواشناسی مازندران امروز پنجشنبه ۳۰ آبان از شدت بارش‌ها کاسته شده و روز‌های جمعه و شنبه (یکم و دوم آذر) شاهد بارش باران به ویژه غرب استان (شدت بیشتر) خواهیم بود.<br/><br/>انتهای پیام/<br/> </p>
    </article>
  </body>
</html>