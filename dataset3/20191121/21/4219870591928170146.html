<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831616-Bile-smo-pijane-sve-se-desilo-zbog-saobracajnog-incidenta-Saslusane-devojke-koje-su-ucestvovale-u-napadu-na-fudbalera-Terzica"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T21:02:00+00:00"/>
    <meta property="og:title" content="Bile smo pijane, sve se desilo zbog saobraćajnog incidenta: Saslušane devojke koje su učestvovale u napadu na fudbalera Terzića"/>
    <meta property="og:description" content="Saslušane dve devojke koje su u sredu ujutru sa dva poznanika učestvovale u napadu na fudbalera Fjorentine Aleksu Terzića. Uhapšen i Miloš J., koji će uz Nikolu S. u petak izneti odbranu"/>
  </head>
  <body>
    <article>
      <h1>Bile smo pijane, sve se desilo zbog saobraćajnog incidenta: Saslušane devojke koje su učestvovale u napadu na fudbalera Terzića</h1>
      <address><time datetime="2019-11-21T21:02:00+00:00">21 Nov 2019, 21:02</time> by <a rel="author">J. D. Lj. - Z. U.</a></address>
      <p>
        <b>Saslušane dve devojke koje su u sredu ujutru sa dva poznanika učestvovale u napadu na fudbalera Fjorentine Aleksu Terzića. Uhapšen i Miloš J., koji će uz Nikolu S. u petak izneti odbranu</b>
      </p>
      <p>POLICIJA je uhapsila i četvrtog napadača na mladog fudbalera Fjorentine Aleksu Terzića (20), kog su u sredu ujutru u Novom Beogradu pretukli i oteli mu iznajmljeni auto. Milošu J. (22) u četvrtak je određeno policijsko zadržavanje do 48 sati i on će sa ranije uhapšenim Nikolom S. (22) u petak biti saslušan u Trećem osnovnom javnom tužilaštvu.</p>
      <p>U četvrtak su odbranu dale osumnjičene devojke: Emilija J. (19) i Dušanka I. (21), koje su tvrdile kod tužioca da nisu učestvovale u napadu na mladog sportistu.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:831547-%D0%A3%D1%85%D0%B0%D0%BF%D1%88%D0%B5%D0%BD-%D1%98%D0%BE%D1%88-%D1%98%D0%B5%D0%B4%D0%B0%D0%BD-%D0%BE%D1%81%D1%83%D0%BC%D1%9A%D0%B8%D1%87%D0%B5%D0%BD%D0%B8-%D0%B7%D0%B0-%D0%BD%D0%B0%D0%BF%D0%B0%D0%B4-%D0%BD%D0%B0-%D0%BC%D0%BB%D0%B0%D0%B4%D0%BE%D0%B3-%D1%84%D1%83%D0%B4%D0%B1%D0%B0%D0%BB%D0%B5%D1%80%D0%B0-%D0%90%D0%BB%D0%B5%D0%BA%D1%81%D1%83-%D0%A2%D0%B5%D1%80%D0%B7%D0%B8%D1%9B%D0%B0-%D0%9F%D0%BE%D0%BB%D0%B8%D1%86%D0%B8%D1%98%D0%B0-%D0%BF%D1%80%D0%BE%D0%BD%D0%B0%D1%88%D0%BB%D0%B0-%D0%B0%D1%83%D0%B4%D0%B8-%D0%BA%D0%BE%D1%98%D0%B8-%D1%81%D1%83-%D0%BA%D0%BE%D1%80%D0%B8%D1%81%D1%82%D0%B8%D0%BB%D0%B8-%D1%80%D0%B0%D0%B7%D0%B1%D0%BE%D1%98%D0%BD%D0%B8%D1%86%D0%B8"/>
      </related>
      <p>- Te noći mi nije bilo dobro, jer sam puno popila - tvrdila je najmlađa osumnjičena. - Dvojicu mladića, sa kojima sam bila, poznajem površno. Nikolu sam videla nekoliko puta, a Miloša sam te noći upoznala. Pre incidenta svi smo bili na jednom rođendanu i onda smo otišli. Plan je bio da me odvezu kući.</p>
      <p>Ona je, kako saznajemo, u tužilaštvu potvrdila da su Nikola S. i Miloš J. napali mladog sportistu i uzeli mu automobil. Navodno, to su uradili zbog prethodnog incidenta koji su sa njim imali u saobraćaju.</p>
      <p>Tokom Emilijinog saslušanja, kod zamenika koji radi na ovom slučaju došao je njen otac.</p>
      <p>- Bio je drzak i bezobrazan - navode u ovom tužilaštvu. - Pretio je i tužiocima i medijima. Zato je reagovala sudska straža, koja ga je izvela iz zgrade.</p>
      <p>Zatim je salušana Dušanka I., koja je dala identičnu odbranu kao njena drugarica. Rekla je da je bila pijana i da su fudbalera jurili zbog incidenta u saobraćaju.</p>
      <p>- Vikala sam mu da beži i da se ne zaustavlja - rekla je Dušanka I. - Emilija i ja smo zvale Nikolu i Miloša da se vrate u naš "audi", ali se oni nisu obazirali. Ostatak noći bila sam sa Nikolom, a zajedno su nas i uhapsili.</p>
      <p>Posle saslušanja, obema devojkama je ukinuto zadržavanje. Tužilaštvo za njih nije tražilo pritvor i one će se braniti sa slobode.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:831294-%D0%94%D0%B5%D1%82%D0%B0%D1%99%D0%B8-%D0%BF%D0%BE%D0%BA%D1%83%D1%88%D0%B0%D1%98%D0%B0-%D0%BE%D1%82%D0%BC%D0%B8%D1%86%D0%B5-%D0%BC%D0%BB%D0%B0%D0%B4%D0%BE%D0%B3-%D1%84%D1%83%D0%B4%D0%B1%D0%B0%D0%BB%D0%B5%D1%80%D0%B0-%D0%A1%D1%80%D0%B1%D0%B8%D1%98%D0%B5-%D0%88%D1%83%D1%80%D0%B8%D0%BB%D0%B8-%D0%B3%D0%B0-%D0%BF%D0%BE-%D0%B0%D1%83%D1%82%D0%BE-%D0%BF%D1%83%D1%82%D1%83-%D1%82%D1%80%D0%B0%D0%B6%D0%B8%D0%BB%D0%B8-%D0%BC%D1%83-%D0%BD%D0%BE%D0%B2%D0%B0%D1%86-%D0%BD%D0%B0%D0%BD%D0%B5%D0%BB%D0%B8-%D1%82%D0%B5%D0%BB%D0%B5%D1%81%D0%BD%D0%B5-%D0%BF%D0%BE%D0%B2%D1%80%D0%B5%D0%B4%D0%B5-%D1%81%D0%BF%D0%B0%D1%81%D0%B8%D0%BE-%D0%B3%D0%B0-%D1%82%D0%B0%D0%BA%D1%81%D0%B8%D1%81%D1%82%D0%B0"/>
      </related>
      <p>Policija je saopštila da se Miloš J., Nikola S., Dušanka I. i Emilija J. terete za razbojništvo. Oni su, kako se navodi, na raskrsnici ulica Jurija Gagarina i Omladinskih brigada napali Terzića, tukli ga i uzeli mu BMV.</p>
      <p>Terzić je u policiji kao svoje napadače prepoznao obojicu osumnjičenih.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:831547-Uhapsen-jos-jedan-osumnjiceni-za-napad-na-mladog-fudbalera-Aleksu-Terzica-Policija-pronasla-audi-koji-su-koristili-razbojnici"/>
        <a href="http://www.novosti.rs/vesti/naslovna/hronika/aktuelno.291.html:831272-Izazvali-udes-pokusali-da-ga-gepekuju-pa-mu-ukrali-auto-Pokusaj-otmice-mladog-fudbalera-na-Novom-Beogradu"/>
        <a href="http://www.novosti.rs/vesti/naslovna/hronika/aktuelno.291.html:820100-POTRAGA-ZA-RAZBOJNIKOM-Ukoliko-ga-prepoznate-odmah-obavestite-policiju-FOTO-VIDEO"/>
        <a href="http://www.novosti.rs/vesti/naslovna/hronika/aktuelno.291.html:810762-Divljao-sa-macetom-i-krao-po-Pecincima"/>
        <a href="http://www.novosti.rs/vesti/beograd.74.html:810943-Na-Vidikovcu-lopov-zeni-otrgao-lancic-sa-vrata"/>
      </related>
    </article>
  </body>
</html>