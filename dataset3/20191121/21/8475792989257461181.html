<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/varmland/farjestad-vann-efter-tranarens-succedrag"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T21:04:43+00:00"/>
    <meta property="og:title" content="Färjestad vann efter tränarens succédrag"/>
    <meta property="og:description" content="Efter veckans debacle mot Frölunda ändrade Färjestad om i samtliga kedjor till toppmötet med Rögle. Ett drag som gick hem. – Det var viktigt för oss att studsa tillbaka i dag, säger målskytten Victor Ejdsell till C More efter seger med 4–3 i Ängelholm."/>
  </head>
  <body>
    <article>
      <h1>Färjestad vann efter tränarens succédrag</h1>
      <address><time datetime="2019-11-21T21:04:43+00:00">21 Nov 2019, 21:04</time> by <a rel="author">Pelle Strandman/TT</a></address>
      <p>
        <b>Efter veckans debacle mot Frölunda ändrade Färjestad om i samtliga kedjor till toppmötet med Rögle.<br/>Ett drag som gick hem.<br/>– Det var viktigt för oss att studsa tillbaka i dag, säger målskytten Victor Ejdsell till C More efter seger med 4–3 i Ängelholm.</b>
      </p>
      <p>Efter tisdagens käftsmäll i CHL mot Frölunda (förlust med hela 2–8) valde Färjestads tränare Johan Pennerborn att möblera om rejält i sin laguppställning mot Rögle.</p>
      <p>Nya konstellationer fanns att hitta i varenda kedja hos bortalaget inför toppmötet i Catena arena. Genialt eller ett desperat försök att väcka laget från Karlstad?</p>
      <p>Svaret skulle visa sig bli det första.</p>
      <p>Knappt fyra minuter efter första nedsläpp hade Färjestad fått utdelning efter en soloräd från Marcus Nilsson. Forwarden fick ohotat driva pucken från mittcirkeln och in i offensiv zon innan han rundade kassen och snyggt lirkade in ledningsmålet med en backhand.</p>
      <h3>Fick ny kemi</h3>
      <p>Rögle gav förvisso svar på tal när hemmalagets Nils Höglander nio minuter senare gjorde det han är bäst på. Nämligen att göra snygga mål. 18-åringen erövrade fräckt pucken i egen zon innan han satte full fart framåt, gick på eget avslut och prickade in 1–1 perfekt i det bortre krysset.</p>
      <p>Men Färjestad hade bestämt sig. Den här kvällen skulle inte sluta med ett nytt tungt nederlag – och med två minuter kvar av första perioden återtog de vitklädda gästerna ledningen genom Victor Ejdsell.</p>
      <p>– Det var en väldigt bra period av oss, sade målskytten till C More efteråt och hyllade Pennerborns drag att ändra om i formationerna.</p>
      <p>– En match som i dag, efter det som hände i tisdags, är det en bra grej att göra. Det skapar bra energi, man snackar med varandra, får nya idéer och det bygger en ny kemi på något sätt.</p>
      <h3>Skapade nerv</h3>
      <p>Och energin gick på högvarv även i period nummer två där Färjestad ökade på till både 3–1 och 4–1 via Linus Johansson och Carl Jakobsson.</p>
      <p>Rögle gav sig dock inte och reducerade till 2–4 tack vare Adam Edström – och efter att Anton Bengtsson snappat upp en målvaktsretur och gjort 3–4 med 5.28 kvar på klockan blev det spännande in i det sista.</p>
      <p>Men trots forcering med sex man på isen blev det inga poäng för Ängelholmslaget den här kvällen. I och med förlusten halkar Rögle ned till sjätte plats i SHL medan Färjestad är fortsatt fyra.</p>
    </article>
  </body>
</html>