<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/ekonomika/alitalia-prevzeti-italie-vlada_1911212104_cen"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T21:04:00+00:00"/>
    <meta property="og:title" content="Převzetí ztrátových aerolinek Alitalia se znovu komplikuje. O půlnoci vyprší další vládní termín"/>
    <meta property="og:description" content="Italská letecká společnost v minulosti prošla dvěma neúspěšnými záchrannými programy, a to v letech 2009 a 2014. Za 70 let své existence byl podnik v zisku jen párkrát."/>
  </head>
  <body>
    <article>
      <h1>Převzetí ztrátových aerolinek Alitalia se znovu komplikuje. O půlnoci vyprší další vládní termín</h1>
      <address><time datetime="2019-11-21T21:04:00+00:00">21 Nov 2019, 21:04</time> by <a rel="author">ČTK</a></address>
      <p>
        <b>Pro převzetí ztrátové letecké společnosti Alitalia zatím nejsou podmínky, uvedly italské státní dráhy Ferrovie dello Stato. Ty mají vést chystané sdružení podniků, které by Alitalii převzalo. Účast v něm vve čtvrtek potvrdila americká letecká společnost Delta Air Lines, která chce za desetiprocentní podíl vložit 100 milionů eur (přes 2,5 miliardy Kč), informovala agentura ANSA.</b>
      </p>
      <p>Lufthansa peněženku naopak otevřít nechce, třebaže se minulý měsíc psalo o jejím vkladu 200 milionů eur. Z projektu přitom v úterý vycouvala italská průmyslová skupina Atlantia. O půlnoci vyprší další posunutý termín, který pro podání závazné nabídky na zadlužené aerolinky stanovila italská vláda.</p>
      <related>
        <h4>Číst článek</h4>
        <a href="https://www.irozhlas.cz/ekonomika/letiste-vaclava-havla-praha-nove-letecke-linky_1910221105_pak"/>
      </related>
      <p>Italská letecká společnost v minulosti prošla dvěma neúspěšnými záchrannými programy, a to v letech 2009 a 2014. Za 70 let své existence byl podnik v zisku jen párkrát, navzdory několika reorganizacím a finančním injekcím. Od roku 2017 je pod zvláštní správou a Řím pro firmu od té doby hledá kupce.</p>
      <p>Letecká společnost funguje díky svým hotovostním rezervám a předpokládá se, že peníze jí dojdou na konci roku, uvedla agentura Reuters. Bez finanční injekce hrozí aerolinkám likvidace.</p>
      <p>Italské státní dráhy ale chtějí o převzetí Alitalie dál jednat a čekají na pokyny od správců. S těmi se má dnes setkat ministr průmyslu Stefano Patuanelli. „Věřím, že s Deltou a Lufthansou máme ještě prostor dosáhnout dohody,“ řekl ve středu ministr v rozhovoru s televizí CNBC. Patuanelli nevyloučil další, již osmé, posunutí termínu.</p>
      <p>Německá letecká společnost Lufthansa je přístupná dohodě, ale finančně do Alitalie zatím vstupovat nechce, vyplývá z jejího středečního dopisu.</p>
      <related>
        <h4>Související články</h4>
        <a href="https://www.irozhlas.cz/ekonomika/ryanair-letadla-aerolinky-irsko-velka-britanie-stavka-piloti-reuters-mzdy_1908072340_gak"/>
        <a href="https://www.irozhlas.cz/ekonomika/vietnam-aerolinky-usa-lety-do-usa_1902151443_ako"/>
        <a href="https://www.irozhlas.cz/ekonomika/zakaznici-aerolinky-italie-ryanair-wizz-air-zavazadla-vysetrovani_1811072347_lac"/>
      </related>
    </article>
  </body>
</html>