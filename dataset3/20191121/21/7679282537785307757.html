<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-political-drama-today-final-day-congress-ncp-ready-to-alliance-with-shiv-sena-2862301.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T21:58:16+00:00"/>
    <meta property="og:title" content="महाराष्ट्र में नए गठजोड़ पर मुहर आज, कांग्रेस-एनसीपी में शिवसेना संग सरकार पर सहमति"/>
    <meta property="og:description" content="महाराष्ट्र में सरकार गठन पर कांग्रेस और एनसीपी के बीच बातचीत की प्रक्रिया गुरुवार (21 नवंबर) को पूरी हो गई। शुक्रवार (22 नवंबर) को शिवसेना के साथ चर्चा के बाद नए गठबंधन पर मुहर लग सकती है। इससे पहले..."/>
  </head>
  <body>
    <article>
      <h1>महाराष्ट्र में नए गठजोड़ पर मुहर आज, कांग्रेस-एनसीपी में शिवसेना संग सरकार पर सहमति</h1>
      <address><time datetime="2019-11-21T21:58:16+00:00">21 Nov 2019, 21:58</time> by <a rel="author">विशेष संवाददाता,नई दिल्ली</a></address>
      <p>महाराष्ट्र में सरकार गठन पर कांग्रेस और एनसीपी के बीच बातचीत की प्रक्रिया गुरुवार (21 नवंबर) को पूरी हो गई। शुक्रवार (22 नवंबर) को शिवसेना के साथ चर्चा के बाद नए गठबंधन पर मुहर लग सकती है। इससे पहले कांग्रेस कार्यसमिति ने विचार-विमर्श के बाद राज्य में शिवसेना के साथ हाथ मिलाने को अपनी स्वीकृति दे दी।</p>
      <p>पार्टी महासचिव केसी वेणुगोपाल ने कहा कि शुक्रवार तक फैसला होने की उम्मीद है। इसके बाद कांग्रेस-एनसीपी नेताओं की बैठक हुई। कांग्रेस नेता और पूर्व मुख्यमंत्री पृथ्वीराज चव्हाण ने बताया कि दोनों दलों में सभी मुद्दों पर सहमति बन गई है। अब दोनों पार्टियां शुक्रवार (22 नवंबर) को मुंबई में छोटे सहयोगी दलों और शिवसेना के साथ बातचीत करेंगी। उन्होंने कहा कि शुक्रवार को मुंबई में ही नई सरकार के स्वरूप पर विचार होगा।</p>
      <p>मुंबई में शाम चार बजे कांग्रेस विधायकों की बैठक होगी, जिसमें विधायक दल का नेता चुने जाने की संभावना है। इसमें पार्टी के महाराष्ट्र प्रभारी मल्लिकार्जुन खड़गे भी मौजूद रहेंगे। उधर, शिवसेना ने भी शुक्रवार को विधायकों की बैठक बुलाई है। इसमें विधायक दल का नेता चुना जा सकता है।<br/>   <br/><b>ठाकरे की पवार से मुलाकात</b><br/>शिवसेना प्रमुख उद्धव ठाकरे गुरुवार रात बेटे आदित्य के साथ एनसीपी अध्यक्ष शरद पवार से मिले। माना जा रहा है कि बैठक में नई सरकार का खाका तैयार करने पर चर्चा हुई। उद्धव मुख्यमंत्री पद के दावेदार माने जा रहे हैं।</p>
      <p><b>कैसे साधेंगे संतुलन</b><br/>* शिवसेना और एनसीपी को 15-15 जबकि कांग्रेस को 12 मंत्री पद मिलने की संभावना<br/>* सरकार के न्यूनतम साझा कार्यक्रम पर अमल के लिए समन्वय समिति <br/>* समिति में तीनों दलों के चार-चार सदस्य होंगे जो नियमित अंतराल पर बैठक करेंगे</p>
      <p><b>लंबा इंतजार</b><br/>21  अक्तूबर को 288 सदस्यीय विधानसभा के लिए मतदान<br/>24  अक्तूबर को आए नतीजे में भाजपा-शिवसेना को बहुमत <br/>12 नवंबर को राष्ट्रपति शासन लगा भाजपा-शिवसेना मतभेद के बाद<br/>20 नवंबर को कांग्रेस-एनसीपी में शिवसेना संग सरकार पर सहमति</p>
    </article>
  </body>
</html>