<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-mominul-haque-says-would-like-to-have-practice-match-before-pink-ball-test-2862295.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T21:24:31+00:00"/>
    <meta property="og:title" content="बांग्लादेश के कप्तान मोमिनुल बोले, डे-नाइट टेस्ट से पहले अभ्यास मैच होना जरूरी"/>
    <meta property="og:description" content="बांग्लादेश के कप्तान मोमिनुल हक ने भारतीय कप्तान विराट कोहली का समर्थन करते हुए गुरुवार (21 नवंबर) को कहा कि दिन-रात टेस्ट मैच से पहले अभ्यास मैच का होना अच्छा होगा। भारत और बांग्लादेश की टीमें..."/>
  </head>
  <body>
    <article>
      <h1>बांग्लादेश के कप्तान मोमिनुल बोले, डे-नाइट टेस्ट से पहले अभ्यास मैच होना जरूरी</h1>
      <address><time datetime="2019-11-21T21:24:31+00:00">21 Nov 2019, 21:24</time> by <a rel="author">आईएएनएस,कोलकाता</a></address>
      <p>बांग्लादेश के कप्तान मोमिनुल हक ने भारतीय कप्तान विराट कोहली का समर्थन करते हुए गुरुवार (21 नवंबर) को कहा कि दिन-रात टेस्ट मैच से पहले अभ्यास मैच का होना अच्छा होगा। भारत और बांग्लादेश की टीमें शुक्रवार (22 नवंबर) से यहां ईडन गार्डन्स स्टेडियम में पहला ऐतिहासिक दिन-रात टेस्ट मैच खेलने के लिए मैदान पर उतरेंगी।</p>
      <p>मोमिनुल ने मैच की पूर्वसंध्या पर गुरुवार (21 नवंबर) को संवाददाता सम्मेलन में कहा, “हम चाहेंगे कि दिन-रात टेस्ट मैच से पहले एक अभ्यास मैच हो। इस मैच से पहले हमारा कोई अभ्यास मैच नहीं था। अब हम इस पर ज्यादा नहीं सोच सकते। हमें उस पर ध्यान देना होगा जो हमारे पास है।”</p>
      <p>भारतीय तिकड़ी मोहम्मद शमी, उमेश यादव और ईशांत शर्मा को विश्वस्तरीय गेंदबाज बताते हुए बांग्लादेशी कप्तान ने कहा कि ये तीनों गेंदबाज रोशनी में और ज्यादा घातक होंगे।</p>
      <p>उन्होंने कहा, “भारत के पास विश्व स्तरीय गेंदबाज है। रोशनी में खेलना, यह और ज्यादा चुनौतीपूर्ण होने वाली है। लेकिन हम इसे सकारात्मक रूप से ले रहे हैं। मुझे लगता है कि ना केवल बांग्लादेश के लिए बल्कि किसी भी टीम के लिए यह चुनौतीपूर्ण होगी।”</p>
      <p>यह पूछे जाने पर कि ट्विलाइट पीरियड के होने से यह अधिक चुनौतीपूर्ण होगा, कप्तान ने कहा, “ट्विलाइट को लेकर ज्यादा चर्चा नहीं हुई है। हमने रोशनी में अभ्यास किया है। इसलिए मुझे नहीं लगता है कि यह एक समस्या होना चाहिए।”</p>
    </article>
  </body>
</html>