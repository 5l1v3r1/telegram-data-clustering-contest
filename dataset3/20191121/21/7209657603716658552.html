<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/pignoramenti-comune-1.4899560"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-21T21:58:58+00:00"/>
    <meta property="og:title" content="Bologna pignoramenti. Non paghi? Il Comune entra nei conti: già preso un milione e mezzo"/>
    <meta property="og:description" content="Da inizio anno gli atti di lotta dell’evasione sono stati 9mila: si agisce anche sulle fonti di reddito, come stipendi, affitti o direttamente in banca"/>
  </head>
  <body>
    <article>
      <h1>Bologna pignoramenti. Non paghi? Il Comune entra nei conti: già preso un milione e mezzo</h1>
      <h2>Da inizio anno gli atti di lotta dell’evasione sono stati 9mila: si agisce anche sulle fonti di reddito, come stipendi, affitti o direttamente in banca</h2>
      <address><time datetime="2019-11-21T21:58:58+00:00">21 Nov 2019, 21:58</time> by <a rel="author">FEDERICO DEL PRETE</a></address>
      <p>Bologna, 22 novembre 2019 - In un recente incontro tra amministratori di tutta Italia, l’assessore al Bilancio, <b>Davide Conte</b>, è stato fermato da un suo collega di una grande città. Colpito – in prima persona – dall’efficienza di <b>Palazzo d’Accursio</b>: "Noi non riusciamo nemmeno a inviare le notifiche, voi mi avete pignorato il conto corrente per una multa...". Tutto vero.</p>
      <p>Solo nei primi 10 mesi del 2019 il <b>Comune</b> ha messo in atto circa <b>9mila azioni di recupero</b> dell’<a href="https://www.ilrestodelcarlino.it/bologna/cronaca/multe-non-pagate-conseguenze-1.4442084"><b>evasione</b></a> direttamente alla fonte di reddito dei contribuenti in ritardo con i pagamenti: ovvero bloccando parte degli stipendi, prelevando direttamente dai risparmi in banca o dalla riscossione del canone di eventuali affitti. Ecco perché l’amministrazione guarda con favore alle novità annunciate dalla manovra del Governo che – se verranno confermate – snelliranno di molto queste procedure. Oggi, infatti, i tecnici del settore Entrate lavorano in maniera meticolosa, ma allo stesso tempo ‘artigianale’.</p>
      <p>Sostanzialmente la procedura è questa. Di fronte al mancato incasso di un verbale o di una tassa comunale, scatta prima l’accertamento esecutivo, quindi – se il pagamento viene ancora una volta ignorato – un’ingiunzione. Solo allora, si passa all’atto di forza nei conti correnti e nelle fonti di reddito. Con le nuove norme, invece, i passaggi si ridurranno a uno solo, con un notevole risparmio di tempi e costi. C’è, però, un altro aspetto che preme molto a Palazzo d’Accursio. Ovvero, l’accesso alle banche dati dei conti correnti. L’auspicio è che il <b>Governo</b> metta nero su bianco la possibilità di utilizzare i database dell’<b>Agenzia delle Entrate</b> che oggi, per motivi di privacy, è molto restìa a concedere. Per questo, il Comune fino a oggi si è praticamente costruito una propria banca dati parallela, sfruttando tutte le carte in mano a un ente amministrativo: dunque, recuperando Iban e altri contatti da quei contribuenti che lo hanno fornito per accedere a servizi come le mense o i nidi, per esempio, o utilizzando altre liste pubbliche. Ovviamente, tutto nel rispetto delle leggi, ma è ovvio che un chiarimento del legislatore nazionale aiuterebbe e semplificherebbe questo delicato passaggio. Anche perché, a guardare i dati, la riscossione tramite conto corrente rende molto, e si rivela assolutamente più efficace dei metodi classici.</p>
      <p><b>Da gennaio a ottobre i pignoramenti verso terzi sono stati 9.804 </b>per una cifra totale di oltre 11 milioni di euro che il Comune conta di recuperare. A oggi ne sono stati arrivati poco più di 2 milioni, ma il dato si riferisce fino a giugno, dunque è ipotizzabile che a fine 2019 sia almeno raddoppiato. La previsione è quella di riportare a casa circa il 20% del dovuto. Di questi 9.800 atti, il 58% ha visto interventi direttamente sugli stipendi: in concreto, il Comune intima al datore di lavoro di trattenere la cifra non pagata e di girarla all’amministrazione, pena la citazione in giudizio. Il resto, invece, riguarda azioni nei conti correnti: il 38% bussando alle banche (27% di successo), il 4% su eventuali canoni di affitto riscossi (24% di successo) e una piccola parte anche sui compensi dei collaboratori in stile partita Iva (31% di successo).</p>
      <p><b>I pignoramenti dai conti correnti, in tutto 4.000</b>, ammontano a 5 milioni di euro, con una percentuale incassata del 30%: un ‘tesoretto' pari a 1,5 milioni.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/politica/manovra-pignoramento-1.4899691"/>
        <a href="https://www.quotidiano.net/economia/manovra-news-imu-1.4896387"/>
      </related>
    </article>
  </body>
</html>