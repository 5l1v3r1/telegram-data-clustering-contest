<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/meningite-bimbo-di-3-anni-ricoverato-al-meyer-a-firenze-e-in-prognosi-riservata/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T21:16:38+00:00"/>
    <meta property="og:title" content="Meningite, bimbo di 3 anni ricoverato al Meyer a Firenze: è in prognosi riservata"/>
    <meta property="og:description" content="Il bambino, di circa 3 anni, era arrivato con i genitori al pronto soccorso dell’Ospedale Santo Stefano di Prato, poi nella notte è stato trasferito al Meyer di Firenze. Gli è stata diagnosticata un’infezione da meningococco di tipo B. Il piccolo è in condizioni stabili e risponde bene alle terapie ma resta in prognosi riservata."/>
  </head>
  <body>
    <article>
      <h1>Meningite, bimbo di 3 anni ricoverato al Meyer a Firenze: è in prognosi riservata</h1>
      <h2>Il bambino, di circa 3 anni, era arrivato con i genitori al pronto soccorso dell’Ospedale Santo Stefano di Prato, poi nella notte è stato trasferito al Meyer di Firenze. Gli è stata diagnosticata un’infezione da meningococco di tipo B. Il piccolo è in condizioni stabili e risponde bene alle terapie ma resta in prognosi riservata.</h2>
      <address><time datetime="2019-11-21T21:16:38+00:00">21 Nov 2019, 21:16</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>Un nuovo caso di <b>meningite in Toscana</b>. Il paziente è un bambino di circa tre anni, attualmente ricoverato nel reparto di pediatria dell’ospedale pediatrico Meyer di Firenze. Al piccolo è stata diagnosticata un'<a href="https://scienze.fanpage.it/giornata-mondiale-della-meningite-ecco-sintomi-cura-e-vaccino/">infezione da meningococco di tipo B</a>. A quanto si apprende, il bambino è in condizioni stabili e risponde bene alle terapie ma resta comunque in prognosi riservata. Il bambino era stato portato nel tardo pomeriggio di ieri, mercoledì 20 novembre, dai genitori al pronto soccorso dell'<b>ospedale Santo Stefano a Prato.</b> Secondo quanto spiega l'Asl Toscana centro le sue condizioni all'arrivo in ospedale a Prato erano discrete: il bambino accusava solo <b>sintomi di febbre e vomito</b>. Da una prima visita non presentava insomma segni evidenti che potessero indicare un sospetto di meningite. Poi però, dopo analisi più approfondite, <b>la diagnosi di meningite è stata confermata.</b></p>
      <p><b>Avviate le procedure di profilassi per i contatti più stretti –</b> Il piccolo è stato trattato tempestivamente grazie alla collaborazione tra i pediatri dell’Ospedale Santo Stefano, il laboratorio di analisi di Prato e l’Azienda Ospedaliera Universitaria Meyer. Nella notte è stato trasferito al Meyer di Firenze, dove si trova tuttora ricoverato. L'Asl ha fatto sapere che al momento <b>non è nota la situazione vaccinale</b> del bambino che comunque non frequenterebbe alcun istituto d'infanzia. Sono state intanto avviate le procedure di profilassi per i contatti stretti e come da prassi anche per i piccoli pazienti e per gli operatori sanitari presenti in Obi e in pediatria all’ospedale di Prato.</p>
    </article>
  </body>
</html>