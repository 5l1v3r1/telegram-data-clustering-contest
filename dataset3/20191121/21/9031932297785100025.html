<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/finansowanie-trzynastych-emerytur-i-rent-socjalnych-z-funduszu-solidarnosciowego-jest-decyzja-sejmu/"/>
    <meta property="og:site_name" content="Polsat News"/>
    <meta property="article:published_time" content="2019-11-21T21:36:00+00:00"/>
    <meta property="og:title" content="Finansowanie 13. emerytur i rent socjalnych z Funduszu Solidarnościowego. Jest decyzja Sejmu"/>
    <meta property="og:description" content="Sejm uchwalił w czwartek wieczorem ustawę umożliwiającą finansowanie tzw. trzynastych emerytur i rent socjalnych z Funduszu Solidarnościowego (obecnie: Solidarnościowego Funduszu Wsparcia Osób Niepełnosprawnych). Przeciwna ustawie była opozycja."/>
  </head>
  <body>
    <article>
      <h1>Finansowanie 13. emerytur i rent socjalnych z Funduszu Solidarnościowego. Jest decyzja Sejmu</h1>
      <address>
        <time datetime="2019-11-21T21:36:00+00:00">21 Nov 2019, 21:36</time>
      </address>
      <p>
        <b>Sejm uchwalił w czwartek wieczorem ustawę umożliwiającą finansowanie tzw. trzynastych emerytur i rent socjalnych z Funduszu Solidarnościowego (obecnie: Solidarnościowego Funduszu Wsparcia Osób Niepełnosprawnych). Przeciwna ustawie była opozycja.</b>
      </p>
      <related>
        <a href="https://www.polsatnews.pl/wiadomosc/2019-10-01/lubnauer-wiarygodnosc-w-wykonaniu-pis-jest-enigmatyczna-wraku-tez-nie-udalo-im-sie-sprowadzic/"/>
      </related>
      <p>Za ustawą przygotowaną przez PiS głosowało 233 posłów, 215 było przeciw, nikt nie wstrzymał się od głosu. Wcześniej Sejm nie poparł wniosków KO i Lewicy o odrzucenie projektu w całości, a także wniosków mniejszości.</p>
      <p>
        <b>Przyjęte poprawki PiS</b>
      </p>
      <p>Przyjęte zostały natomiast poprawki PiS. Zmieniają one m.in. termin wejścia w życie ustawy – większość przepisów nowelizacji będzie obowiązywała z dniem następującym po dniu ogłoszenia. Zgodnie z inną poprawką, z Funduszu Solidarnościowego będą mogły być także finansowane świadczenia zdrowotne związane z wydawaniem orzeczeń dla osób niezdolnych do samodzielnej egzystencji, które wnioskują o przyznanie świadczenia uzupełniającego (tzw. 500 plus dla niesamodzielnych).</p>
      <p>
        <a href="https://www.polsatnews.pl/wiadomosc/2019-11-13/pis-chce-finansowac-13-emerytury-z-funduszu-wsparcia-osob-niepelnosprawnych/">
          <b>ZOBACZ: PiS chce finansować 13. emerytury z Funduszu Wsparcia Osób Niepełnosprawnych</b>
        </a>
      </p>
      <p>Środki te będą przekazywane do Narodowego Funduszu Zdrowia w wysokości 0,5 proc. kwoty przeznaczonej na wypłatę świadczenia uzupełniającego.</p>
      <p>
        <b>Fundusz Solidarnościowy</b>
      </p>
      <p>Zgodnie z nowymi przepisami działający od 1 stycznia tego roku Solidarnościowy Fundusz Wsparcia Osób Niepełnosprawnych zmieni nazwę na Fundusz Solidarnościowy, a znajdujące się na nim pieniądze będą mogły być przeznaczane nie tylko na osoby niepełnosprawne, ale także na emerytów i rencistów.</p>
      <p>
        <a href="https://www.polsatnews.pl/wiadomosc/2019-09-03/rutnicki-budzet-na-2020-r-bez-13-emerytury-dziedziczak-ona-bedzie/">
          <b>ZOBACZ: Spór o 13. emeryturę. Rutnicki: nie ma jej w projekcie budżetu. Dziedziczak: ale ona będzie</b>
        </a>
      </p>
      <p>Ustawa przewiduje, że z pieniędzy Funduszu będą mogły być finansowane tzw. trzynaste emerytury wraz z kosztami ich obsługi, a także renta socjalna i zasiłek pogrzebowy, który przysługuje w razie śmierci osoby pobierającej rentę socjalną.</p>
      <p>Zgodnie z nowelizacją pieniądze na refundację tzw. trzynastych emerytur i rent z 2019 r., wypłaconych z Funduszu Ubezpieczeń Społecznych, są kosztami Funduszu. Tym samym Fundusz przekaże do FUS pieniądze na refundację tego świadczenia. Minister finansów wpłaci do Funduszu Rezerwy Demograficznej pieniądze z budżetu państwa, zablokowane w części dotyczącej Zakładu Ubezpieczeń Społecznych. Funduszowi z kolei zostanie udzielona pożyczka w kwocie do 9 mld zł z Funduszu Rezerwy Demograficznej (w złożonej w poniedziałek autopoprawce doprecyzowano, że pożyczka będzie nieoprocentowana).</p>
      <p>Wskutek nowelizacji maksymalny limit wydatków w latach 2019-2028 zwiększyłby się z prawie 23,7 mln zł do 32,2 mln zł (z części 44 – zabezpieczenie społeczne).</p>
      <p>
        <a href="https://www.polsatnews.pl/wideo/97-poslow-slubowalo-bez-boga-zobacz-ktorzy_6759537/">WIDEO - 97 posłów ślubowało "bez Boga". Zobacz którzy</a>
      </p>
      <figure>
        <img src="https://r.dcs.redcdn.pl/http/o2/redefine/cp/jg/jg12ug3xa41fh749qpdrsrht26iqhbio.jpg"/>
      </figure>
    </article>
  </body>
</html>