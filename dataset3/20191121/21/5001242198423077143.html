<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/istoriki-exelixi-dimo-agrinioy-parachoroyntai-ta-dyo-ktiria-ton-kapnapothikon-papastratoy/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-21T21:00:47+00:00"/>
    <meta property="og:title" content="Ιστορική εξέλιξη! Στο δήμο Αγρινίου παραχωρούνται τα δύο κτίρια των καπναποθηκών Παπαστράτου"/>
    <meta property="og:description" content="Ιστορικού χαρακτήρια συνάντηση του προέδρου και μελών του Δ.Σ. του Ιδρύματος Παπαστράτου με τον δήμαρχο Αγρινίου και τους επικεφαλής των παρατάξεων"/>
  </head>
  <body>
    <article>
      <h1>Ιστορική εξέλιξη! Στο δήμο Αγρινίου παραχωρούνται τα δύο κτίρια των καπναποθηκών Παπαστράτου</h1>
      <address><time datetime="2019-11-21T21:00:47+00:00">21 Nov 2019, 21:00</time> by <a rel="author">ΣΥΝΕΙΔΗΣΗ</a></address>
      <h4>Τη Δευτέρα στο δημοτικό συμβούλιο η αποδοχή της δωρεάς</h4>
      <p>Ιστορικού χαρακτήρια συνάντηση του προέδρου και μελών του Δ.Σ. του <b>Ιδρύματος Παπαστράτου</b> με τον<b> δήμαρχο Αγρινίου</b> και τους επικεφαλής των παρατάξεων της αντιπολίτευσης πραγματοποιήθηκε απόψε στο δημαρχείο Αγρινίου, αφού κατά τη διάρκειά της ο πρόεδρος του Ιδρύματος Παύλος Μοσχολιός γνωστοποίησε την απόφαση του Ιδρύματος να παραχωρήσει τα δύο από τα κτίρια του συγκροτήματος των <b>Καπναποθηκών επί των οδών Δεληγιώργη και Μακρή (το πενταόροφο τσιμεντένιο κτίριο είχε παραχωρηθεί στο δήμο Αγρινίου από το 2004)</b>. Πρόκειται οπωσδήποτε για μια ιστορικού χαρακτήρα εξέλιξη η οποία θα έρθει και τυπικά στη συνεδρίαση του δημοτικού συμβουλίου Αγρινίου την ερχόμενη Δευτέρα για την αποδοχή της δωρεάς.</p>
      <p>Με εμφανή τη συγκίνηση ο <b>Παύλος Μοσχολιός</b> αναφέρθηκε στην απόφαση του Ιδρύματος, στις προσπάθειες που έγιναν από το Ίδρυμα, αλλά και τα εμπόδια που συνάντησε, ώστε να αξιοποίησει τα κτίρια αυτά, τα οποία τα τελευταία χρόνια είχαν αρχίσει να εμφανίζουν σημάδια κατάρρευσης. Αναφέρθηκε στο νομικό πλαίσιο που διέπει τη λειτουργία του Ιδρύματος και το χαρακτήρισε “στενό κορσέ”, που δεν άφηνε περιθώρια αξιοποίησης. Αξίζει να σημειωθεί ότι ο Παύλος Μοσχολιός -σύμφωνα με πληροφορίες του ΑγρίνιοCulture.gr- παραδέχθηκε κατά τη συνάντηση με το δήμαρχο και τους επικεφαλής των παρατάξεων το γεγονός η παραχώρηση αυτή θα μπορούσε να γίνει νωρίτερα, ωστόσο δεν θα έπρεπε αυτή η ενέργεια να γίνει σε (προεκλογικό) χρόνο που να επιτρέψει την πολιτική εκμετάλλευση του θέματος. Αξίζει να σημειωθεί ότι το Ίδρυμα Παπαστράτος διαπιστώντας την αδυναμία να λειτουργήσει για το σκοπό της αξιοποίησης των κτιρίων, αποφασίζει ουσιαστικά να αυτοκαταργηθεί και έτσι η περιουσία του μαζί με το αποθεματικό του, που ανέρχεται σε περίπου 1,4 εκατ. ευρώ, θα παραχωρηθεί στο<b> δήμο Αγρινίου,</b> βάσει όρου που υπάρχει στο καταστατικό του Ιδρύματος. Τα χρήματα του αποθεματικού θα εγγραφούν σε ειδικό κωδικό στον προϋπολογισμό του δήμου Αγρινίου, προκειμένου να αξιοποιηθούν αποκλειστικά για την αξιοποίηση των κτιρίων. Η διαδικασία για την διάλυση του Ιδρύματος αναμένεται και τυπικά να ολοκληρωθεί σε περίπου έξι μήνες.</p>
      <p>Την ικανοποίηση και τις ευχαριστίες του δημάρχου Αγρινίου Γ. Παπαναστασίου, όσο και των επικεφαλής των παρατάξεων, έλαβε τόσο ο Π. Μοσχολιός, όσο και τα λοιπά μέλη του ΔΣ του Ιδρύματος. Από τους επικεφαλής των παρατάξεων αξίζει να σημειωθεί ότι απουσίαζε μόνο η Χριστίνα Σταρακά.</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/dimoskopisi-pulse-14-monades-proigeitai-nea-dimokratia-syriza/"/>
        <a href="http://sinidisi.gr/synedriazei-to-symvoylio-koinotitas-thermoy/"/>
        <a href="http://sinidisi.gr/sp-konstantaras-proedreio-ped-quot-chathike-eykairia-tin-charaxi-mias-eniaias-grammis-toys-dimarchoys-quot/"/>
        <a href="http://sinidisi.gr/ton-yfypoyrgo-perivallontos-synantithike-o-dimarchos-thermoy-ethese-to-thema-schedioy-polis/"/>
        <a href="http://sinidisi.gr/aichmi-doratos-tin-el-as-agrinio-omada-dias/"/>
        <a href="http://sinidisi.gr/giortastikan-stin-pantanassa-ta-eisodia-tis-theotokoy-deite-foto/"/>
      </related>
    </article>
  </body>
</html>