<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:831633-Istrazujemo-U-Srbiji-vrslja-200-stranih-spijuna-a-najaktivnija-je-jedna-cuvena-zapadna-sluzba"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T21:47:00+00:00"/>
    <meta property="og:title" content="Istražujemo: U Srbiji vršlja 200 stranih špijuna, a najaktivnija je jedna čuvena zapadna služba"/>
    <meta property="og:description" content="Službe velikih sila pojačavaju svoje aktivnosti sa ciljem da se što bolje pozicioniraju na prostoru Jugoistočne Evrope. Kontaktiraju sa pojedincima i utiču na različite grupe u zemlji"/>
  </head>
  <body>
    <article>
      <h1>Istražujemo: U Srbiji vršlja 200 stranih špijuna, a najaktivnija je jedna čuvena zapadna služba</h1>
      <address><time datetime="2019-11-21T21:47:00+00:00">21 Nov 2019, 21:47</time> by <a rel="author">R. Dr. - V. M.</a></address>
      <p>
        <b>Službe velikih sila pojačavaju svoje aktivnosti sa ciljem da se što bolje pozicioniraju na prostoru Jugoistočne Evrope. Kontaktiraju sa pojedincima i utiču na različite grupe u zemlji</b>
      </p>
      <p>AKTIVNOST stranih službi u Srbiji, ali i u čitavom regionu, povećana je već duže od godinu dana, a spekuliše se da je u našoj zemlji aktivno najmanje 200 obaveštajaca.</p>
      <p>O tome je, u nekoliko navrata, za "Novosti" govorio i ministar unutrašnjih poslova Nebojša Stefanović. On je tada objasnio da službe velikih sila pojačavaju svoje aktivnosti sa ciljem da se što bolje pozicioniraju na prostoru Jugoistočne Evrope. Naveo je i da su načini na koje deluju agenture različiti - od kontakta sa pojedincima, do uticaja na različite grupe u zemlji i usmeravanja pojedinih događaja. Njihovo delovanje u Srbiji, prema ranijim ocenama državnog vrha, uglavnom nije agresivno i mnogo je više usmereno na Kosovo i Metohiju, Bosnu i Hercegovinu i, u jednom periodu, Makedoniju.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:831597-%D0%9E%D0%B3%D0%BB%D0%B0%D1%81%D0%B8%D0%BE-%D1%81%D0%B5-%D1%80%D1%83%D1%81%D0%BA%D0%B8-%D0%B0%D0%BC%D0%B1%D0%B0%D1%81%D0%B0%D0%B4%D0%BE%D1%80-%D0%BE-%D1%88%D0%BF%D0%B8%D1%98%D1%83%D0%BD%D1%81%D0%BA%D0%BE%D1%98-%D0%B0%D1%84%D0%B5%D1%80%D0%B8-%D0%9D%D0%B8%D1%88%D1%82%D0%B0-%D0%BD%D0%B5-%D0%BC%D0%BE%D0%B6%D0%B5-%D0%B4%D0%B0-%D0%BD%D0%B0%D1%83%D0%B4%D0%B8-%D0%BE%D0%B4%D0%BD%D0%BE%D1%81%D0%B8%D0%BC%D0%B0-%D0%A1%D1%80%D0%B1%D0%B8%D1%98%D0%B5-%D0%B8-%D0%A0%D1%83%D1%81%D0%B8%D1%98%D0%B5-%D0%BD%D0%B0%D0%B2%D0%B8%D0%BA%D0%BB%D0%B8-%D1%81%D0%BC%D0%BE-%D0%BD%D0%B0-%D0%BF%D1%80%D0%BE%D0%B2%D0%BE%D0%BA%D0%B0%D1%86%D0%B8%D1%98%D0%B5"/>
      </related>
      <p>Među najaktivnijim službama na ovim prostorima je britanska MI6, čije je delovanje uglavnom usmereno na "suzbijanje malignog uticaja Rusije" na Balkanu. Oni su, prema saznanjima "Novosti" o kojima smo već pisali, instalirali logistički obaveštajni centar u Sarajevu iz kojeg pokrivaju region, a reaktivirana su i dva njihova obaveštajna centra u Beogradu. Dodatna motivacija Britancima da utvrde obaveštajne pozicije u ovom podneblju jeste i to što bi politički uticaj mogao da im se smanji zbog izlaska iz Evropske unije. Britanska služba ima tesne veze sa obaveštajnom agencijom BiH, što je dospelo u javnost nakon izbijanja afere sa prisluškivanjem Milorada Dodika, ali preko njega i ključnih ljudi Srbije, uključujući i predsednika Aleksandra Vučića.</p>
      <p>Osim na pitanje odnosa prema Moskvi i Zapadu i pokušaje da se Srbija privuče na jednu od ove dve sukobljene strane, interesovanje stranih agenata usmereno je i na rešavanje problema Kosova i Metohije.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:831586-Otkriveno-ko-je-Srbin-na-snimku-sa-ruskim-obavestajcem"/>
        <a href="http://www.novosti.rs/vesti/naslovna/politika/aktuelno.289.html:831583-Vucic-posle-sednice-Saveta-za-nacionalnu-bezbednost-Uskoro-vise-akcija-protiv-pripadnika-razlicitih-agencija-Nasa-namenska-industrija-pod-strahovitim-pritiskom"/>
        <a href="http://www.novosti.rs/vesti/planeta.299.html:831584-Veliki-brat-je-stigao-Drzava-pocinje-da-prati-milione-gradjana-preko-mobilnih-telefona"/>
        <a href="http://www.novosti.rs/vesti/naslovna/politika/aktuelno.289.html:831597-Oglasio-se-ruski-ambasador-o-spijunskoj-aferi-Nista-ne-moze-da-naudi-odnosima-Srbije-i-Rusije-navikli-smo-na-provokacije"/>
        <a href="http://www.novosti.rs/vesti/naslovna/politika/aktuelno.289.html:831632-Perisic-Monkton-Hrvati-Ovo-su-najvece-spijunske-afere-u-Srbiji-u-ovom-veku"/>
      </related>
    </article>
  </body>
</html>