<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/teniss/perna-gada-finalistes-horvatija-un-francija-jaunaja-formata-netiek-deivisa-kausa-ceturtdalfinala.d?id=51658661"/>
    <meta property="og:site_name" content="DELFI"/>
    <meta property="article:published_time" content="2019-11-21T21:16:41+00:00"/>
    <meta property="og:title" content="Pērnā gada finālistes Horvātija un Francija jaunajā formātā netiek Deivisa kausa ceturtdaļfinālā "/>
    <meta property="og:description" content="Pērnā gada Deivisa kausa tenisā finālistes Horvātija un Francija ceturtdien nesasniedza šī gada finālturnīra ceturtdaļfinālu."/>
  </head>
  <body>
    <article>
      <h1>Pērnā gada finālistes Horvātija un Francija jaunajā formātā netiek Deivisa kausa ceturtdaļfinālā </h1>
      <address><time datetime="2019-11-21T21:16:41+00:00">21 Nov 2019, 21:16</time> by <a rel="author">LETA</a></address>
      <p>
        <b>Pērnā gada Deivisa kausa tenisā finālistes Horvātija un Francija ceturtdien nesasniedza šī gada finālturnīra ceturtdaļfinālu.</b>
      </p>
      <p>Francija otrdien turnīra ievadā A apakšgrupas mačā ar 2-1 pārspēja Japānu, bet ceturtdien ar 1-2 piekāpās Serbijai.</p>
      <p>Serbi uzvaru nodrošināja jau vienspēlēs. Vispirms Filips Krajinovičs (ATP 40.) ar 7-5, 7-6 (7:5) pārspēja Žo Vilfrīdu Tsongu (ATP 29.), bet vēlāk planētas otrā rakete Novaks Džokovičs ar 6-3, 6-3 guva virsroku pār Benuā Pēru (ATP 24.).</p>
      <p>Vēlāk dubultspēlē, kurai vairs nekādas nozīmes, Pjērs Igo Ebērs un Nikolā Maī ar 6-4, 6-4 uzvarēja Janko Tipsareviču un Viktoru Troicki.</p>
      <p>"Filips ar savu uzvaru pacēla mani spārnos. Žo spēlēja lieliski un bija labā formā, taču Filips šodien bija fantastisks kortā. Visu cieņu viņam," pauda Džokovičs.</p>
      <p>Tikmēr Horvātija abās apakšgrupas spēlēs ar 0-3 piekāpās Krievijai un Spānijai, tiesa, horvātiem no trim pirmā simtnieka tenisistiem talkā devies tikai Borna Čoričs.</p>
      <p>Ceturtdaļfinālā bez Serbijas iekļuva arī apakšgrupa uzvarētājas Spānija, Vācija, Austrālija, Lielbritānija un Kanāda, kā arī divas labākās otro vietu ieguvējas Krievija un Argentīna.</p>
      <p>Ceturtdaļfinālos būs Serbijas-Krievijas, Austrālijas-Kanādas, Lielbritānijas-Vācijas un Argentīnas-Spānijas dueļi. Austrālieši un kanādieši savu cīņu sāks jau ceturtdien.</p>
      <p>Deivisa kausa izcīņa labākajām komandām, sākot ar šo gadu, piedzīvojusi būtiskas izmaiņas. Turpmāk prestižās trofejas ieguvēji tiks noskaidroti finālturnīrā ar 18 vienību dalību, sacensībām norisinoties gada nogalē. ITF vadība par izmaiņām nobalsoja pēc tam, kad tika panākta vienošanās ar "Barcelona" futbolistam Žerāram Pikē piederošo investīciju kompāniju "Kosmos", kas 25 gadu laikā Deivisa kausa attīstībā plāno ieguldīt trīs miljardus dolāru (2,6 miljardus eiro) jeb 120 miljonus dolāru (104 miljonus eiro) gadā.</p>
      <p>Šogad un nākamgad sacensību finālturnīri notiks Madridē, spēlēm norisinoties "La Caja Magica" tenisa centrā, kur ierasti tiek aizvadīts uz māla seguma notiekošie ATP un WTA turnīri.</p>
      <p>Uz Deivisa kausa finālturnīra rīkošanu pretendēja arī Francijas pilsēta Lille, taču ITF izvēlējās Madrides piedāvājumu.</p>
      <p>Jaunais formāts paredz, ka nedēļu ilgajā finālturnīrā 18 izlases sadalītas sešās grupās pa trim komandām katrā, kur katras apakšgrupas uzvarētāja un divas labāko otro vietu ieguvējas iekļūs ceturtdaļfinālā. Divcīņas sastāvēs no divām vienspēlēm un vienas dubultspēles, tādējādi vairs nebūs dueļi, kur vienai komandai jātiek pie trim uzvarām.</p>
      <p>Jaunā Deivisa kausa izcīņa sākās februārī ar kvalifikāciju, kur 24 komandas sadalīja 12 ceļazīmes uz finālu. Savukārt vēl četras ceļazīmes garantētas pērnā gada Deivisa kausa pusfinālistiem - Francijai, Horvātijai, ASV un Spānijai, kā arī tika piešķirti divi īpašie ielūgumi jeb "wild card", kurus saņēma Lielbritānija un Argentīna.</p>
      <p>Pērn par Deivisa kausa ieguvējiem kļuva Horvātijas tenisisti, kuri finālā pārspēja Franciju. Abas finālistes šoreiz nepārvarēja grupu turnīru.</p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/teniss/cicips-triumfe-atp-sezonas-nosleguma-turnira.d?id=51647421"/>
        <a href="https://www.delfi.lv/sports/news/other_kinds/teniss/cibulkova-liek-punktu-tenisistes-karjerai.d?id=51633601"/>
      </related>
    </article>
  </body>
</html>