<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/premier-izraela-postawiony-w-stan-oskarzenia-nie-musi-skladac-dymisji/"/>
    <meta property="og:site_name" content="Polsat News"/>
    <meta property="article:published_time" content="2019-11-21T21:29:00+00:00"/>
    <meta property="og:title" content="Premier Izraela postawiony w stan oskarżenia. &quot;Zamach stanu&quot;"/>
    <meta property="og:description" content="Urzędujący premier Izraela Benjamin Netanjahu, który został w czwartek postawiony w stan oskarżenia, powiedział wkrótce potem w wystąpieniu telewizyjnym, że zarzuty korupcji są jednoznaczne &quot;z zamachem stanu&quot;. Oznajmił, że będzie nadal rządził krajem."/>
  </head>
  <body>
    <article>
      <h1>Premier Izraela postawiony w stan oskarżenia. "Zamach stanu"</h1>
      <address>
        <time datetime="2019-11-21T21:29:00+00:00">21 Nov 2019, 21:29</time>
      </address>
      <p>
        <b>Urzędujący premier Izraela Benjamin Netanjahu, który został w czwartek postawiony w stan oskarżenia, powiedział wkrótce potem w wystąpieniu telewizyjnym, że zarzuty korupcji są jednoznaczne "z zamachem stanu". Oznajmił, że będzie nadal rządził krajem.</b>
      </p>
      <related>
        <a href="https://www.polsatnews.pl/wiadomosc/2019-10-15/netanjahu-prosi-putina-o-ulaskawienie-obywatelki-usa-i-izraela-skazanej-za-marihuane/"/>
      </related>
      <p>Urzędujący premier Izraela Benjamin Netanjahu, który został w czwartek postawiony w stan oskarżenia, powiedział wkrótce potem w wystąpieniu telewizyjnym, że zarzuty korupcji są jednoznaczne "z zamachem stanu". Oznajmił, że będzie nadal rządził krajem.</p>
      <p>
        <b>Stan oskarżenia</b>
      </p>
      <p>Prokurator generalny Izraela Awichaj Mandelblit, który postawił Netanjahu w stan oskarżenia w sprawach dotyczących korupcji, nadużycia zaufania i defraudacji, komentując swoją decyzję i słowa premiera, powiedział dziennikarzom, że kierował się wyłącznie względami profesjonalnymi. Odrzucił zarzuty, że postępowanie przeciw Netanjahu jest politycznie motywowane.</p>
      <p>Główny polityczny rywal premiera, lider centrolewicowego sojuszu i były szef sztabu generalnego izraelskiej armii, Benny Gantz powiedział, że szef rządu postawiony w stan oskarżenia "nie ma społecznego ani moralnego mandatu do podejmowania brzemiennych w skutki decyzji na rzecz państwa Izrael".</p>
      <p>Netanjahu utrzymuje, że jest niewinny, i zaprzecza wszystkim zarzutom. Zgodnie z prawem nie musi składać dymisji w związku z oskarżeniem, nawet podczas apelacji, ale będzie musiał ustąpić, jeśli zostanie skazany.</p>
      <p>
        <b>Grozi mu do 10 lat więzienia</b>
      </p>
      <p>Jak podaje Reuters, grozi mu do 10 lat więzienia, jeśli zostanie skazany za korupcję, i do trzech lat za defraudacje i nadużycie zaufania.</p>
      <p>Proces premiera rozpocznie się prawdopodobnie dopiero za kilka miesięcy, a poza tym Netanjahu może się zdecydować na ugodę pozasądową, by uniknąć procesu - prognozuje AP.</p>
      <p>Już w lutym Mandelblit poinformował, że ma zamiar postawić Netanjahu w stan oskarżenia w sprawach dotyczących korupcji, nadużycia władzy i defraudacji, obietnicę tę powtórzył też przed kwietniowymi wyborami.</p>
      <p>Mandelbit zapowiedział wtedy, że nawet wygranie wyborów nie uchroni Netanjahu od postępowania karnego.</p>
      <p>Netanjahu podczas ciągnącego się długo dochodzenia nazywał je politycznym "polowaniem na czarownice", oskarżał media, policję i izraelski wymiar sprawiedliwości o politycznie motywowaną nagonkę na niego.</p>
      <p>
        <a href="https://www.polsatnews.pl/wiadomosc/2019-10-21/kapitulacja-netanjahu-premierowi-izraela-nie-udalo-sie-sformowac-rzadu/">
          <b>ZOBACZ: Kapitulacja Netanjahu. Premierowi Izraela nie udało się sformować rządu</b>
        </a>
      </p>
      <p>
        <b>Zarzuty korupcyjne</b>
      </p>
      <p>W grudniu 2018 roku izraelska policja zarekomendowała postawienie zarzutów korupcyjnych w sprawie dotyczącej giganta telekomunikacyjnego Bezeq. Według policji Netanjahu, w zamian za przychylne dla firmy i warte setki milionów dolarów zmiany w prawie, miał być pozytywnie przedstawiany w należącym do Bezeq serwisie informacyjnym Walla.</p>
      <p>Wcześniej policja zarekomendowała postawienie mu zarzutów także w dwóch innych sprawach - dotyczących przyjmowania kosztownych prezentów od znajomych biznesmenów oraz oferowania korzystnych dla jednej z gazet zmian w prawie w zamian za pozytywne przedstawianie jego osoby.</p>
      <p>W czerwcu żona premiera Sara Netanjahu przyznała się przed sądem do sprzeniewierzenia środków publicznych i nadużycia zaufania w związku z zamawianiem luksusowych usług cateringowych. Żona szefa rządu poszła na ugodę z prokuraturą, w ramach której przyznała się do lżejszego zarzutu niż te zawarte w akcie oskarżenia, a równowartość środków, o których sprzeniewierzenie została oskarżona, obniżono o połowę.</p>
      <p>
        <a href="https://www.polsatnews.pl/wideo/pozary-szaleja-w-australii-stan-wyjatkowy-w-nowej-poludniowej-walii_6759500/">WIDEO - Pożary szaleją w Australii. Stan wyjątkowy w Nowej Południowej Walii</a>
      </p>
      <figure>
        <img src="https://r.dcs.redcdn.pl/http/o2/redefine/cp/iv/iv9z4gvtx5o7nh2wxcuvgr9vo5p4f42s.jpg"/>
      </figure>
    </article>
  </body>
</html>