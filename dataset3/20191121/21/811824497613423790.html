<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/samsung-galaxy-s11-vraj-ponukne-natacanie-8k-videi-a-dalsie-sialenosti/"/>
    <meta property="og:site_name" content="Android Portal"/>
    <meta property="article:published_time" content="2019-11-21T21:12:46+00:00"/>
    <meta property="og:title" content="Samsung Galaxy S11 vraj ponúkne natáčanie 8K videí a ďalšie šialenosti"/>
    <meta property="og:description" content="Nová vlajková loď spoločnosti Samsung, zatiaľ známa ako Galaxy S11, bude aj v budúcom roku horúcim produktom medzinárodných trhov."/>
  </head>
  <body>
    <article>
      <h1>Samsung Galaxy S11 vraj ponúkne natáčanie 8K videí a ďalšie šialenosti</h1>
      <address><time datetime="2019-11-21T21:12:46+00:00">21 Nov 2019, 21:12</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Nová vlajková loď spoločnosti Samsung, zatiaľ známa ako <a href="https://www.techbyte.sk/2019/11/samsung-galaxy-s11-povrava-sa-o-8k-videu-a-novych-rezimoch-snimania/">Galaxy S11</a>, bude aj v budúcom roku horúcim produktom medzinárodných trhov. Tradičný kolotoč špekulácií a zákulisných informácií sa už rozbehol.</b>
      </p>
      <p>Nedávno <a href="https://www.techbyte.sk/2019/11/samsung-galaxy-s11-na-obzore-pat-verzii-a-este-vacsie-displeje/">sme sa dozvedeli</a>, že <b>Samsung Galaxy S11</b> bude mať možno ešte väčší displej ako tohtoročný Galaxy Note 10. Budúcoročná vlajková loď by mala byť dostupná v troch verziách, ktoré doplnia ďalšie dve orientované na <a href="https://www.techbyte.sk/tag/5g/">5G</a>.</p>
      <p><a href="https://www.xda-developers.com/samsung-camera-app-8k-video-209-aspect-ratio-108mp/">Autori z vývojárskeho XDA fóra</a> teraz „vypitvali“ najnovšiu verziu aplikácie Samsung Camera, kde v zdrojovom kóde odhalili možné budúce funkcie určené pre nadchádzajúce zariadenia. Prirodzene nie sú priamo spojené s novou vlajkovou loďou, vzhľadom na ich vlastnosti sa ale dá predpokladať, že patria aj/práve budúcemu Galaxy S11.</p>
      <figure>
        <img src="https://www.techbyte.sk/wp-content/uploads/2019/11/samsung-galaxy-s11.png"/>
        <figcaption>Foto: <a href="https://www.xda-developers.com/samsung-camera-app-8k-video-209-aspect-ratio-108mp/">XDA</a></figcaption>
      </figure>
      <p>Autori znovu<a href="https://www.xda-developers.com/samsung-camera-app-8k-video-209-aspect-ratio-108mp/"> informujú</a> o <b>108 Mpx hlavnom snímači obrazu</b>, o ktorom sa hovorilo už skôr. Teraz spomínajú aj pomer strán obrazovky 20:9 a schopnosť <b>záznamu 8K videa</b> pri snímkovaní 30 FPS.</p>
      <figure>
        <img src="https://www.techbyte.sk/wp-content/uploads/2019/11/8K-video.jpg"/>
        <figcaption>Foto: <a href="https://www.xda-developers.com/samsung-camera-app-8k-video-209-aspect-ratio-108mp/">XDA</a></figcaption>
      </figure>
      <p>Informácii o 8K videu nahráva na smeč nielen snímač obrazu s vysokým rozlíšením, ale aj čipset <a href="https://www.samsung.com/semiconductor/minisite/exynos/products/mobileprocessor/exynos-990/">Exynos 990</a>, ktorý záznam videa v takto vysokom rozlíšení podporuje. <a href="https://www.techbyte.sk/2019/11/snapdragon-865-spozname-zaciatkom-decembra-na-podujati-tech-summit-2019/">Snapdragon 865</a> síce ešte predstavený nebol, no dá sa počítať s tým, že bude taktiež podporovať 8K video.</p>
      <p>V aplikácii fotoaparátu by sa mali objaviť nové režimy snímania. <b>Director’s View</b> by mohol na jednej obrazovke zobraziť video záznamy zo všetkých snímačov obrazu súčasne. Zaujímavý môže byť režim <b>Night Hyperlapse</b>, teda časozberné video prispôsobené pre nočné scény.</p>
      <p>8K video v smartfóne sa môže zatiaľ javiť ako zbytočnosť, no vzhľadom na rozvoj technológií bolo jasné, že ho skôr či neskôr niektorý z výrobcov zákazníkom ponúkne. Či to bude práve Samsung, sa s istotou dozvieme až neskôr, v budúcom roku.</p>
      <p>8K video už ale jeden smartfón ponúka. Volá sa <a href="https://www.techbyte.sk/2019/04/red-magic-3-extremny-vykon-chladenie-8k-video/">ZTE Nubia Red Magic 3</a>. Záznam je však  limitovaný nízkym snímkovaním 15 FPS. Taký <b>Google Pixel 4</b> pritom <a href="https://www.techbyte.sk/2019/10/google-pixel-4-otvorene-oci-4k-60-fps/">nedokáže</a> natočiť ani 4K video pri 60 FPS. Dostupné je len s 30 snímkami za sekundu.</p>
      <p>Google totižto <a href="https://twitter.com/madebygoogle/status/1185736531002179584">podľa vlastných slov</a> zistil, že väčšina užívateľov aj tak preferuje natáčanie videí v štandardom FHD rozlíšení. Preto sa primárne zameral na tento formát.</p>
    </article>
  </body>
</html>