<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90223"/>
    <meta property="og:site_name" content="Denník politika"/>
    <meta property="article:published_time" content="2019-11-21T21:35:10+00:00"/>
    <meta property="og:title" content="Fanúšikom Verony otvorili sektor, odkiaľ smerovali rasistické pokriky na Balotelliho"/>
    <meta property="og:description" content="21.11.2019 (Webnoviny.sk) – Odvolací súd Talianskej futbalovej federácie (FIGC) pozastavil účinnosť verdiktu proti tamojšiemu klubu Hellas Verona, ktorému začiatkom novembra uzavreli časť štadióna. Dôvodom bolo rasistické správanie veronských fanúšikov voči útočníkovi Brescie Mariovi Balotellimu."/>
  </head>
  <body>
    <article>
      <h1>Fanúšikom Verony otvorili sektor, odkiaľ smerovali rasistické pokriky na Balotelliho</h1>
      <address><time datetime="2019-11-21T21:35:10+00:00">21 Nov 2019, 21:35</time> by <a rel="author">Webnoviny</a></address>
      <p>21.11.2019 (Webnoviny.sk) – Odvolací súd Talianskej futbalovej federácie (FIGC) pozastavil účinnosť verdiktu proti tamojšiemu klubu Hellas Verona, ktorému začiatkom novembra uzavreli časť štadióna. Dôvodom bolo rasistické správanie veronských fanúšikov voči útočníkovi Brescie Mariovi Balotellimu.</p>
      <p>Dvadsaťdeväťročný hráč chcel opustiť hraciu plochu po tom, čo si v zápase talianskej Serie A vypočul rasistické chorály na svoju adresu od prívržencov domácej Verony. Zápas bol dokonca na niekoľko minút prerušený.</p>
      <p>Súd tvrdí, že pred vydaním konečného rozhodnutia v prípade je potrebné ďalšie vyšetrovanie, aby sa presne identifikoval sektor, z ktorého zazneli rasistické chorály.</p>
      <p>V praxi to znamená, že podporovatelia Verony budú mať povolený vstup aj do diváckeho sektora „poltrone est“, z ktorého zazneli nepekné pokriky proti Balotellimu. Prezident FIGC Gabriele Gravina už medzičasom uviedol, že ho verdikt odvolacieho súdu veľmi sklamal.</p>
      <p>Viac k témam: <a href="https://www.webnoviny.sk/tag/figc-talianska-futbalova-federacia/"><u>FIGC Talianska futbalová federácia</u></a>, <a href="https://www.webnoviny.sk/tag/rasizmus/"><u>rasizmus</u></a>, <a href="https://www.webnoviny.sk/tag/serie-a/"><u>Serie A</u></a><br/>Zdroj: Webnoviny.sk – <a href="https://www.webnoviny.sk/fanusikom-verony-otvorili-sektor-odkial-smerovali-rasisticke-pokriky-na-balotelliho/"><u>Fanúšikom Verony otvorili sektor, odkiaľ smerovali rasistické pokriky na Balotelliho</u></a> © SITA Všetky práva vyhradené.</p>
    </article>
  </body>
</html>