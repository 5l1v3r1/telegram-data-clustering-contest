<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159053_1010.html"/>
    <meta property="og:site_name" content="Novsport"/>
    <meta property="article:published_time" content="2019-11-21T21:38:00+00:00"/>
    <meta property="og:title" content="Трета поредна победа за Академик Бултекс в Балканската лига"/>
    <meta property="og:description" content="В първата четвърт Академик Бултекс 99 дръпна след три поредни тройки на Уил Пери"/>
  </head>
  <body>
    <article>
      <h1>Трета поредна победа за Академик Бултекс в Балканската лига</h1>
      <address><time datetime="2019-11-21T21:38:00+00:00">21 Nov 2019, 21:38</time> by <a rel="author">Николай Георгиев</a></address>
      <p>Академик Бултекс 99 продължава безгрешния си ход в Балканската лига, като спечели трета победа от три мача до момента. Отборът на Асен Николов надигра като гост Пея в Косово с 98:87 /26:24, 26:19, 29:17, 17:27/ в зрелищен и резултатен мач.</p>
      <p> </p>
      <p>Пловдивският баскетболен тим беше без Василие Кнежевич и Обрад Томич, но успя да компенсира с добра далечна стрелба, като записаха общо 14 тройки.</p>
      <p> <br/>В първата четвърт Академик Бултекс 99 дръпна след три поредни тройки на Уил Пери, но домакините успяха да се върнат също с точна далечна стрелба. За първите 10 минути двата тима записаха по 4 тройки. До средата на втората четвърт пловдивският тим вдигна двуцифрена разлика след бързи пробиви на Шакир Смит и нова тройка на Пери.<br/> <br/>До средата на третата четвърт разликата в полза на Академик Бултекс 99 стана 19 точки след тройки на Шакир Смит /3/, Бачев и Тенчев. С нови тройки на Бачев и Секулов разликата надхвърли 20 точки. В последната четвърт домакините успяха да стопят 10 точки от пасива си.<br/> <br/>Шакир Смит направи голям мач за победителите, като записа трипъл-дабъл – 31 точки, 11 борби и 10 асистенции и коефициент 41. Васил Бачев добави 23 точки и 9 борби, Уил Пери се отчете с 18 точки.</p>
    </article>
  </body>
</html>