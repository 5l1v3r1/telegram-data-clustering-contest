<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/athletic/714658-gioyventoys-%C2%ABetoimazetai-gia-th-metagrafh-toy-epomenoy-kristiano-ronalnto%C2%BB.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T21:21:00+00:00"/>
    <meta property="og:title" content="Γιουβέντους: «Ετοιμάζεται για τη μεταγραφή του επόμενου Κριστιάνο Ρονάλντο»"/>
    <meta property="og:description" content="Ισπανός δημοσιογράφος υποστηρίζει ότι το Champions League θα κρίνει την παραμονή ή όχι του Κριστιάνο Ρονάλντο στη Γιουβέντους και την επόμενη σεζόν, με τον σύλλογο"/>
  </head>
  <body>
    <article>
      <h1>Γιουβέντους: «Ετοιμάζεται για τη μεταγραφή του επόμενου Κριστιάνο Ρονάλντο»</h1>
      <address>
        <time datetime="2019-11-21T21:21:00+00:00">21 Nov 2019, 21:21</time>
      </address>
      <p>Ισπανός δημοσιογράφος υποστηρίζει ότι το Champions League θα κρίνει την παραμονή ή όχι του Κριστιάνο Ρονάλντο στη Γιουβέντους και την επόμενη σεζόν, με τον σύλλογο του Πιεμόντε να ετοιμάζεται για «καυτό» καλοκαίρι.<br/><br/>Ο Εντουάρντο Ιντα, δημοσιογράφος του OKDiario, ήταν από τους πρώτους που αναφέρθηκαν το καλοκαίρι του 2018 στις συζητήσεις του «CR7» με τη «Βέκια Σινιόρα» και τώρα -σε δηλώσεις του στην ισπανική εκπομπή El Chiringuito, οι συντελεστές της οποίας είναι φίλοι με τον Πορτογάλο σταρ- αναφέρθηκε στο τι μπορεί να γίνει στο τέλος της σεζόν.<br/><br/>«Ο Κριστιάνο Ρονάλντο μπορεί να φύγει από τη Γιουβέντους στο τέλος της σεζόν αν δεν κατακτήσουν το Champions League», είπε αρχικά και πρόσθεσε: «Οι "μπιανκονέρι" θέλουν να επαναφέρουν στο Τορίνο τον Πολ Πογκμπά και έχουν τον μεγάλο στόχο του Κιλιάν Μπαπέ, οπότε για λόγους χρηματοδότησης θα πρέπει να βγει προς πώληση ο Κριστιάνο».<br/><br/>Τα σενάρια για επιστροφή του Πογκμπά έχουν επανέλθει το τελευταίο διάστημα, ενώ το όνομα του Μπαπέ ψιθυρίζεται όλο και περισσότερο στην Ιταλία. Σε αυτό παίζει ρόλο η αύξηση μετοχικού κεφαλαίου ύψους 300 εκατ. ευρώ που θα γίνει στη Γιούβε, με τον Αντρέα Ανιέλι να επιβεβαιώνει στη Γενική Συνέλευση των μετόχων ότι αυτά τα χρήματα θα χρησιμοποιηθούν για να διατηρηθεί η επιθετική μεταγραφική πολιτική, κάτι που σημαίνει ότι θα σκάσει... βόμβα στο Τορίνο και το καλοκαίρι του 2020.<br/><br/>Και ο ίδιος ο επικεφαλής της διοίκησης του συλλόγου είχε πει μετά τη μεταγραφή του Πορτογάλου, ότι ο επόμενος στόχος είναι «σύντομα η Γιούβε να αποκτήσει τον επόμενο Ρονάλντο, πολύ πιο νέο όμως...».</p>
    </article>
  </body>
</html>