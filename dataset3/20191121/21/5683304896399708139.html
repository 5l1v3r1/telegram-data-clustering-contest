<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/21/cpm-on-maoist-penetration-into-party.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T21:19:00+00:00"/>
    <meta property="og:title" content="പാർട്ടിയിലെ മാവേ‍ായിസ്റ്റ് നുഴഞ്ഞുകയറ്റം; ജാഗ്രതക്കുറവെന്ന് സിപിഎമ്മിൽ വിമർശനം"/>
    <meta property="og:description" content="പാലക്കാട് ∙ മുൻകാല സംഭവങ്ങൾ ഗൗരവത്തിലെടുക്കാത്തതും ജാഗ്രതയിലുണ്ടായ വീഴ്ചയുമാണ് പാർട്ടിയിൽ മാവേ‍ായിസ്റ്റ് നുഴഞ്ഞുകയറ്റത്തിനും ആശയപ്രചരണത്തിനും.maoist. maoist attack. cpm. malayalam news. manorama online. latest news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>പാർട്ടിയിലെ മാവേ‍ായിസ്റ്റ് നുഴഞ്ഞുകയറ്റം; ജാഗ്രതക്കുറവെന്ന് സിപിഎമ്മിൽ വിമർശനം</h1>
      <address><time datetime="2019-11-21T21:19:00+00:00">21 Nov 2019, 21:19</time> by <a rel="author">https://www.facebook.com/manoramaonline</a></address>
      <p>പാലക്കാട് ∙ മുൻകാല സംഭവങ്ങൾ ഗൗരവത്തിലെടുക്കാത്തതും ജാഗ്രതാ കുറവുമാണ് പാർട്ടിയിൽ മാവേ‍ായിസ്റ്റ് നുഴഞ്ഞുകയറ്റത്തിനും ആശയപ്രചരണത്തിനും വഴിവച്ചതെന്ന് സിപിഎമ്മിൽ ചർച്ച. 5 വർഷം മുൻപ് പാലക്കാടുണ്ടായ നഗര മാവേ‍ായിസ്റ്റ് അക്രമത്തിലെ പ്രതികളിൽ രണ്ടുപേർ കാസർകേ‍ാട് ജില്ലയിലെ പാർട്ടി യുവജനസംഘടനാ പ്രവർത്തകരായിരുന്നു. യുഎപിഎ അനുസരിച്ച് അവർക്കെതിരെ നടപടിയുണ്ടായെങ്കിലും സംഭവത്തെക്കുറിച്ച് വേണ്ടത്ര അന്വേഷണം നടത്താനും കീഴ്ഘടകങ്ങളിൽ ജാഗ്രത ഉണ്ടാക്കാനും പാർട്ടിതലത്തിൽ ശക്തമായ നീക്കമുണ്ടായില്ലെന്നാണു വിമർശനം.</p>
      <p>യുവജന സംഘടനകളുടെ അംഗത്വം ഉദാരമാക്കിയതേ‍ാടെ അംഗങ്ങളാകുന്നവരുടെ പശ്ചാത്തലത്തെക്കുറിച്ച് വ്യക്തമായ പരിശേ‍ാധന നടക്കുന്നില്ലെ‍ന്നും പാർട്ടി സെക്രട്ടറിയേറ്റ് യേ‍ാഗത്തിൽ പരാമർശമുണ്ടായി. കേ‍ാഴിക്കേ‍ാട് പാർട്ടിബന്ധമുള്ള രണ്ടുപേരെ മാവേ‍ായിസ്റ്റ് ബന്ധത്തിന് അറസ്റ്റു ചെയ്യുന്നതുവരെ കാര്യങ്ങൾ എത്തിയതിനു കാരണം സംഘടനയിലെ ജാഗ്രതക്കുറവാണ്. ഡിജിറ്റൽ യുഗത്തിൽ നഗര മാവേ‍ായിസ്റ്റ് നീക്കങ്ങൾക്കെതിരെ അതീവജാഗ്രത പുലർത്തുന്നതിനെ‍ാപ്പം സംശയ സൂചനകളിൽ സൂക്ഷ്മ അന്വേഷണം നടത്താനുമാണ് പാർട്ടി നിർദേശം. </p>
      <p>തീവ്രവാദ സംഘടനകളുടെ ആശയപ്രചാരണത്തിന് ഏതെങ്കിലും തരത്തിൽ സാഹര്യവും സാധ്യതയമുള്ള സ്ഥലങ്ങളിൽ ലേ‍ാക്കൽകമ്മിറ്റി തലത്തിൽ ‍നിരീക്ഷണം നടത്തി റിപ്പേ‍ാർട്ട് ചെയ്യണം. കേ‍ാഴിക്കേ‍ാട് അറസ്റ്റിനെ തുടർന്ന് അവിടെ ഈ സംവിധാനം നേരത്തെ ഏർപ്പെടുത്തി. കീഴ്ഘടകങ്ങളുടെ സഹായത്തേ‍ാടെ സിപിഎം ജില്ലാകമ്മിറ്റി നടത്തിയ അന്വേഷണത്തിൽ യുവാക്കൾക്ക് ആദ്യം മുതൽ മാവേ‍ായിസ്റ്റ് സമ്പർക്കമുണ്ടായിരുന്നതായി സൂചന ലഭിച്ചു.</p>
      <p>2 വർഷം മുൻപ് നിലമ്പൂർ കുരുളായിൽ ഏറ്റുമുട്ടലിൽ മരിച്ച മാവേ‍ായിസ്റ്റുകളായ കുപ്പു ദേവരാജ്, അജിത എന്നിവരുടെ മൃതദേഹം ഏറ്റെടുക്കുന്നതിൽ വിവാദമുണ്ടാക്കിയ സംഘടനകളിൽ ഒന്നുമായിട്ടായിരുന്നു ഇവരുടെ അടുപ്പം. യുവാക്കളുടെ താൽക്കാലിക ആവേശമായി കണ്ട് ആ സൂചന അവഗണിച്ചത് ഇപ്പേ‍ാൾ പാർട്ടിക്കു തിരിച്ചടിയായി. പാർട്ടി സംസ്ഥാനസമിതിയിൽ വിഷയത്തിൽ കൂടുതൽ ചർച്ചയുണ്ടാകുമെന്നാണു സൂചന.</p>
      <p><b>English Summary</b>: CPM on maoist penetration into party</p>
    </article>
  </body>
</html>