<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/21/liubov-revnost-i-otriazani-ryce-rusiia-i-krizata-s-domashnoto-nasilie.430357"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T21:30:00+00:00"/>
    <meta property="og:title" content="Любов, ревност и... отрязани ръце. Русия и кризата с домашното насилие"/>
    <meta property="og:description" content="Хиляди жени умират всяка година, властите не правят нищо | Dnes.bg"/>
  </head>
  <body>
    <article>
      <h1>Любов, ревност и... отрязани ръце. Русия и кризата с домашното насилие</h1>
      <h2>Хиляди жени умират всяка година, властите не правят нищо</h2>
      <address><time datetime="2019-11-21T21:30:00+00:00">21 Nov 2019, 21:30</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>В един сив следобед, Мария Грачева води синовете си да си играят на детската площадка. Докато те се пързалят на пързалката, тя споделя: "Много са независими за възрастта си. Знаят, че не мога да им завържа обувките или да им закопчая якето, за това се научиха да го правят сами.“</p>
      <p>На 11 декември 2017 година Мария се превръща в жертва на домашен тормоз. Съпругът й, Димитрий, й предлага да я закара до работа. Вместо да тръгне към офиса на Мария обаче той подкарва колата в обратната посока – към гората. Там паркира край пътя, издърпва я от нея, вади брадва и отсича и двете й ръце. След това Димитрий откарва Мария в спешното отделение на болницата в Серпухов и се отправя към полицейското управление, където признава за деянието си. </p>
      <related>
        <a href="https://www.dnes.bg/world/2019/08/23/sestrite-hachaturian-te-ubiha-bashta-si-no-rusiia-iska-da-gi-spasi.420511"/>
      </related>
      <p>Мария и Димитрий се срещат в училище и стават двойка след като завършват колежа. През цялото време са били щастливи, въпреки че той се палел от дребни неща. Понякога Димитрий казвал, че ще я убие ако някога разбере, че му изневерява. Всичко се променило, когато Мария започнала работа в рекламния отдел на местен вестник. Димитрий можел да си намери работа само като шофьор на камион. Той ревнувал от успеха на съпругата си и от колегите й от мъжки пол. У дома бил дистанциран и студен.</p>
      <p>Мария му предложила да се разделят. Той я игнорирал. Когато отишла при него с документите за развод, той я пребил. След няколко дни я заплашил с нож, а тя се отправила директно към полицията.</p>
      <p>"Полицаят ме накара да подам жалба и ми каза, че ще се свърже с мен след 20 дни. Отговорих му, че за 20 дни той може вече да ме е убил 20 пъти“, споделя Мария пред BBC. Полицаят бил категоричен – жените често подавали оплаквания, за да ги оттеглят малко по-късно. Това усложнявало работата им. Защо трябвало да се забъркват?</p>
      <p>Пет дни след това Димитрий реже ръцете на Мария. Лявата й ръка е открита в гората и след операция, продължила девет часа, е зашита отново. Краудфъндинг кампания събира 6 милиона рубли за протеза, която е изпратена от Германия.</p>
      <p>Мария публикувала книга за случилото се. Тя не искала подобна медийна слава, но за да е сигурна, че Димитрий ще влезе в затвора, тя трябвало да направи случая публичен.</p>
      <p>Мария не е сама. А преди две години руският парламент реши да намали наказанията за домашно насилие. Въпреки, че Русия не води статистики за това колко жени са станали жертва на домашен тормоз, вътрешното министерство е категорично, че 40% от случаите на агресия в страната стават у дома. Домашното насилие убива хиляди жени в Русия всяка година.</p>
      <p>Според активистите, в Русия има криза с домашното насилие, но „сериозният проблем винаги е замитан под килима“. А през последните години, решенията на правителството предизвикват масови протести.  Първо, заради облекчаването на присъдите и второ – заради желанието трите сестри, Кристина, Ангелина и Мария, които убиха баща си, който ги тормозеше, да бъдат пратени зад решетките.</p>
      <p>"Децата ми страдаха. Той ги измъчваше, а те просто се защитиха. Нямаха друг избор“, казва майка им . Близо 300 хил. души са подписали подписката, която настоява сестрите да бъдат освободени. Сред техните поддръжници е и активистката от Pussy Riot Мария Альохина. По думите й, 80% от жените, които е срещнала в затвора, са били жертва на домашно насилие и накрая просто им е дошло до гуша.</p>
      <p>И за политиците в Русия домашното насилие е тема табу. През 2016 година малко изключение прави Оксана Пушкина, която става част от кабинета на Путин. Защитата й на правата на жените обаче я превръщат в бунтар.</p>
      <p>Сега, тя се бори законът от 2017 година да бъде отменен и да се създаде нов, адресиращ специално домашното насилие. Сред нейните предложения са – ограничителна заповед, за да бъдат държани престъпниците далеч от жертвите си, нещо, което до сега не е съществувало в Русия. Пушкина предлага още мерки срещу сексуалното посегателство и стъпки, които да промотират равенство между половете. Но тя среща сериозна опозиция и всекидневна омраза.</p>
      <p>Повече от 180 църкви и семейни организации са подписали отвореното писмо, изпратено до Путин, с молба предложенията на Пушкина да бъдат спрени. Според тях това е "краен феминизъм“, подтикнат от "чужди агенти“.</p>
      <p>Според бизнесмена и консерватор Андрей Кормукин, законът ще доведе до "геноцид на нормалното семейство“. Дори и жените мислят така. Парламентарният член Елена Мизулина казва, че "жените са слаби същества и не трябва да се обиждат, когато някой ги удря“. Всъщност, според много от руснаците, ако мъжа бие една жена, то той я обича.</p>
      <p>За да покажат, че не е така, Елена Калинина и екипът й създават виртуална игра за двойката Настя и Кирил.</p>
      <p>Играчите трябва да избират как Настя ще реагира на обидите и физическите нападки на Кирил. В един от сценариите, тя звъни на полицията, но властите не взимат обаждането й на сериозно. Настя умира, а виртуалната игра всъщност дори не е измислица – базирана е на истински случай.</p>
      <p>Прекалено често, полицията е част от проблема. Мария казва, че когато жени й пращат писма с молба за съвет, тя не ги праща в полицията, защото знае, че "те няма да помогнат“. Когато Аурелия Дундук подава молба срещу съпруга си, който я бие, полицията я къса пред него.</p>
      <p>Анна Верба си спомня дъщеря си Алюна. На 5 януари съпругът й я пробожда 57 пъти, а след това отива в полицията. Окървавеното тяло открива 7-годишният й син.</p>
      <p>"Той не знаел какво да направи – да звънне в полицията или на линейка. Накрая звъннал на баща си, защото той е полицай“, разказва Анна. Момчето отишло в стаята си и се свило уплашено на леглото с кучето.</p>
      <p>Съпругът на Алюна, Сергей, получил 9 години затвор, защото имал малко дете сираче и самият той бил полицай.</p>
      <p>"Значи детето ти е сирак заради теб, а това се счита за причина присъдата ти да е по-кратка“, пита Анна.</p>
      <p>Въпреки че е убиец, родителските права на Сергей не са отнети и той отново ще прибере малкият Никита, когато излезе от затвора. „Той много се страхува от това. Пита ме: Бабо, къде ще се скрием, когато татко излезе на свобода?“, казва Анна.</p>
      <p>Лятото, преди Алюна да бъде убита, мъжът й я завел на разходка в парка, за да се реваншира заради поредния семеен скандал. Изведнъж той вади нож и го опира в гърлото й. 28-годишната жена се оплаква в полицията, но е принудена да оттегли жалбата от колегите на съпруга си.</p>
      <p>"Той дойде, падна на колене пред нея, целуваше краката й и молеше за прошка. Каза, че я обича. Че няма никога повече да направи такова нещо. Пет месеца по-късно я уби, казва огорчената Анна. - Колко още млади момичета трябва да са нарязвани, пребивани до смърт, само защото убийците остават ненаказани?</p>
    </article>
  </body>
</html>