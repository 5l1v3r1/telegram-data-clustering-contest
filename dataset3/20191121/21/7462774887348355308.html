<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/hokejs/khl/daugavinam-21-spartak-sagrauj-minskas-dinamo/"/>
    <meta property="og:site_name" content="skaties.lv"/>
    <meta property="article:published_time" content="2019-11-21T21:12:00+00:00"/>
    <meta property="og:title" content="Daugaviņam 2+1, ”Spartak” sagrauj Minskas ”Dinamo”"/>
    <meta property="og:description" content="Latvijas hokeja izlases uzbrucējs Kaspars Daugaviņš ceturtdien Kontinentālās hokeja līgas (KHL) spēlē izcēlās ar diviem vārtiem un rezultatīvu piespēli, kamēr Mārtiņš Karsums vienu reizi rezultatīvi asistēja, viņu pārstāvētajai Maskavas “Spartak” komandai svinot uzvaru."/>
  </head>
  <body>
    <article>
      <h1>Daugaviņam 2+1, ”Spartak” sagrauj Minskas ”Dinamo”</h1>
      <address><time datetime="2019-11-21T21:12:00+00:00">21 Nov 2019, 21:12</time> by <a rel="author">LETA</a></address>
      <p>Latvijas hokeja izlases uzbrucējs Kaspars Daugaviņš ceturtdien Kontinentālās hokeja līgas (KHL) spēlē izcēlās ar diviem vārtiem un rezultatīvu piespēli, kamēr Mārtiņš Karsums vienu reizi rezultatīvi asistēja, viņu pārstāvētajai Maskavas “Spartak” komandai svinot uzvaru.</p>
      <p>Oļega Znaroka un Harija Vītoliņa vadītā “Spartak” savā laukumā ar rezultātu 7:2  sagrāva Minskas “Dinamo”.</p>
      <p>Daugaviņš pirmos vārtus guva pirmā perioda 14.minūtē, kad panāca 2:2, bet otrreiz izcēlās nepilnas 20 minūtes vēlāk, nodrošinādams 4:2. Minūti pirms tam Karsums ar piespēli palīdzēja panākt 3:2.</p>
      <p>Daugaviņš šajā spēlē uz ledus pavadīja 14 minūtes un 23 sekundes, kuru laikā trīs reizes meta pa vārtiem un uzvarēja divos no četriem iemetieniem, kamēr Karsums 11 minūtēs un 18 sekundēs bloķēja vienu metienu, pielietoja divus spēka paņēmienus un tika pie divām soda minūtēm.</p>
      <p>Daugaviņš šosezon 29 spēlēs guvis sešus vārtus un veicis deviņas rezultatīvas piespēles, bet Karsumam 27 dueļos ir deviņi vārti un piecas piespēles. </p>
      <p>Maskavas klubam šī bija jau ceturtā uzvara pēdējās sešās spēlēs. “Spartak” ar 38 punktiem 31 spēlē Rietumu konferencē ieņem trešo vietu.</p>
      <p>Šosezon KHL čempionātā piedalās 24 komandas – pa 12 Rietumu un Austrumu zonā.   </p>
      <p>Regulārajā čempionātā katra komanda tāpat kā iepriekšējā sezonā aizvadīs pa 62 spēlēm, pēc kurām pa astoņiem labākajiem klubiem iekļūs Gagarina kausa izcīņā.</p>
    </article>
  </body>
</html>