<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/kataggelia_se_baros_31xronis_oti_apespase_100_000_euro_apo_ilikiomeni_sti_lokrida-588764/"/>
    <meta property="og:site_name" content="Real.gr"/>
    <meta property="article:published_time" content="2019-11-21T21:12:00+00:00"/>
    <meta property="og:title" content="Φωτιά σε διαμέρισμα 3ου ορόφου στο κέντρο της Θεσσαλονίκης"/>
    <meta property="og:description" content="Μία 31χρονη καταγγέλλεται πως εξαπάτησε μία 66χρονη γυναίκα από τη Λοκρίδα Φθιώτιδας, καταφέρνοντας να της αποσπάσει σε βάθος τριετίας το ποσό των 100.000 ευρώ."/>
  </head>
  <body>
    <article>
      <h1>
        <a href="https://www.real.gr/koinonia/arthro/fotia_se_diamerisma_3ou_orofou_sto_kentro_tis_thessalonikis-588747/">Φωτιά σε διαμέρισμα 3ου ορόφου στο κέντρο της Θεσσαλονίκης</a>
      </h1>
      <address><time datetime="2019-11-21T21:12:00+00:00">21 Nov 2019, 21:12</time> by <a rel="author">lamiareport.gr</a></address>
      <p>
        <b>Μία 31χρονη καταγγέλλεται πως εξαπάτησε μία 66χρονη γυναίκα από τη Λοκρίδα Φθιώτιδας, καταφέρνοντας να της αποσπάσει σε βάθος τριετίας το ποσό των 100.000 ευρώ.</b>
      </p>
      <p>Όπως αναφέρει το lamiareport.gr, η 31χρονη είναι εγγονή φίλης της ηλικιωμένης γυναίκας, που είναι κτηνοτρόφος, και φέρεται να της αποσπούσε τμηματικά χρήματα προκειμένου να την εξυπηρετεί σε θέμα αδειοδότησης στάβλου και στη σύνταξη αιτήσεων προκειμένου να εξασφαλίσει κρατικές επιδοτήσεις.</p>
      <p>Η 31χρονη επίσης κατάγεται από τη Λοκρίδα, αλλά μένει στην Αθήνα. Σύμφωνα με την καταγγελία επί τρία χρόνια έπαιρνε διάφορα ποσά από την 66χρονη, τάχα για να την βοηθάει, έως τη στιγμή που η τελευταία αποκάλυψε στα παιδιά της πού πήγαιναν τα χρήματα, που ενίοτε ζητούσε και από εκείνα.</p>
      <p>Με πρωτοβουλία των παιδιών της 66χρονης, η υπόθεση καταγγέλθηκε στο Α.Τ. Λοκρών, οι αστυνομικοί του οποίου προσημείωσαν ένα ποσό, το οποίο και θα παρέδιδε η ηλικιωμένη στην 31χρονη. Το ραντεβού κλείστηκε στα ΚΤΕΛ Λιοσίων στην Αθήνα. Όταν η 31χρονη πήρε το φάκελο με τα προσημειωμένα χαρτονομίσματα, αστυνομικοί του Α.Τ. Λοκρών, που παρακολουθούσαν από κοντινή απόσταση, την ακινητοποίησαν και την συνέλαβαν.</p>
      <p>Πληροφορίες αναφέρουν πως η 31χρονη φέρεται να παραδέχτηκε ότι κατά καιρούς έπαιρνε χρήματα από την 66χρονη φίλη της γιαγιάς της, καθώς τα είχε ανάγκη για προσωπικό πρόβλημα, με την προοπτική όπως είπε, να της τα επιστρέψει. Η ίδια φέρεται, επίσης, να υποστήριξε ότι το συνολικό ποσό ανέρχεται σε 70.000 ευρώ.</p>
      <p>Για την υπόθεση σχηματίζεται δικογραφία, ενώ με εντολή εισαγγελέα η 31χρονη αφέθηκε προς το παρόν ελεύθερη.</p>
    </article>
  </body>
</html>