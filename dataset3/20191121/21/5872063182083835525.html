<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560959/simadikes-exelixeis-gia-to-ktiriako-metopo-tis-perifereias-kritis-pou-tha-anegerthei-to-neo-ktirio/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T21:21:00+00:00"/>
    <meta property="og:title" content="Σημαντικές εξελίξεις για το κτηριακό μέτωπο της Περιφέρειας Κρήτης - Πού θα ανεγερθεί το νέο κτήριο"/>
    <meta property="og:description" content="Η Οικονομική Επιτροπή ενέκρινε τη δημοπράτηση του έργου ύψους 12 εκατ. ευρώ"/>
  </head>
  <body>
    <article>
      <h1>Σημαντικές εξελίξεις για το κτηριακό μέτωπο της Περιφέρειας Κρήτης - Πού θα ανεγερθεί το νέο κτήριο</h1>
      <h2>Στο παλιό Υγειονομικό το νέο Μέγαρο της Περιφέρειας</h2>
      <address><time datetime="2019-11-21T21:21:00+00:00">21 Nov 2019, 21:21</time> by <a rel="author">Σαββίδης Μπάμπης</a></address>
      <p>
        <b>Η Οικονομική Επιτροπή ενέκρινε τη δημοπράτηση του έργου ύψους 12 εκατ. ευρώ</b>
      </p>
      <p>Σημαντικές εξελίξεις “τρέχουν” στο κτηριακό μέτωπο της Περιφέρειας Κρήτης!</p>
      <p>Μετά από αρκετή αναμονή, η Οικονομική Επιτροπή της Περιφέρειας άναψε το “πράσινο φως” για τη δημοπράτηση της εργολαβίας, ύψους σχεδόν 12 εκατομμυρίων ευρώ, που αφορά στην κατασκευή ενός 4ώροφου κτηρίου, εμβαδού 3.000 τ.μ., στη συνοικία του Λάκκου στο Ηράκλειο.</p>
      <p>Το νέο κτήριο θα ανεγερθεί στον χώρο του παλιού Υγειονομικού, το οποίο κατεδαφίστηκε πέρυσι, και θα λειτουργήσει ως ένα δεύτερο ουσιαστικά διοικητήριο, στεγάζοντας υπηρεσίες της Περιφέρειας, μια νέα αίθουσα συνεδριάσεων του Περιφερειακού Συμβουλίου και μια μεγάλη συνεδριακή αίθουσα.</p>
      <p>Την ίδια ώρα, μετά τη χθεσινή υπογραφή της σχετικής σύμβασης, ύψους 300.000 ευρώ, από τον περιφερειάρχη Σταύρο Αρναουτάκη, θα ξεκινήσει προσεχώς ένα αναγκαίο “λίφτινγκ” στο διοικητήριο της Αντιπεριφέρειας Λασιθίου στον Άγιο Νικόλαο.</p>
      <p>Ας τα δούμε όμως αναλυτικά. Στην τελευταία συνεδρίασή της, υπό την προεδρία του Σταύρου Αρναουτάκη, η Οικονομική Επιτροπή της Περιφέρειας Κρήτης άναψε το “πράσινο φως” για τη δρομολόγηση σημαντικών έργων και παρεμβάσεων. Εγκρίθηκε η δημοπράτηση του οδικού έργου που συνδέει την επαρχιακή οδό Αγίου Κυρίλλου-Γέρο Κάμπου με την Ιερά Μονή Απεζανών, με προϋπολογισμό 250.000,00 ευρώ.</p>
      <p>Σημαντική επίσης είναι η δημοπράτηση των έργων διευθέτησης και αντιπλημμυρικής προστασίας του ποταμού Ταυρωνίτη στην Π.Ε. Χανίων, με προϋπολογισμό 9.500.000 ευρώ, έργο που χρηματοδοτείται από το πρόγραμμα “ΦιλόΔημος”.</p>
      <p>Το έργο όμως που ξεχώρισε στην ατζέντα της συνεδρίασης ήταν το νέο μέγαρο της Περιφέρειας στην περιοχή του Λάκκου. Η Οικονομική Επιτροπή ενέκρινε τη δημοπράτηση του κτηρίου 3.000 τ.μ., στον χώρο του πρώην Υγειονομικού της Περιφέρειας, για τη στέγαση υπηρεσιών αλλά και την κατασκευή αίθουσας συνεδριάσεων του Περιφερειακού Συμβουλίου, καθώς και μεγαλύτερης συνεδριακής αίθουσας χωρητικότητας 150 ατόμων με σύγχρονα οπτικοακουστικά μέσα.</p>
      <p>Στο σημείο θα ανεγερθεί, με βάση τον σχεδιασμό, ένα νέο κτήριο τεσσάρων ορόφων, το οποίο θα έχει περιβάλλοντα χώρο και θα σέβεται τόσο το παρακείμενο μοναστήρι του Αγίου Ματθαίου, όσο και τα άλλα παλαιά κτίσματα της περιοχής.</p>
      <p>Όπως έχει επισημάνει ο περιφερειάρχης, το νέο αυτό κτήριο θα αναβαθμίσει την ευρύτερη περιοχή, σύμφωνα και με τις επιθυμίες των κατοίκων, ενώ με τη λειτουργία του η Περιφέρεια θα εξοικονομήσει μηνιαίως περίπου 30.000 ευρώ από τα χρήματα που πληρώνει ως ενοίκια για τα μισθωμένα κτήριά της.</p>
      <p>
        <b>Το αντικείμενο του έργου</b>
      </p>
      <p>Όπως αναφέρεται στη σχετική εγκριτική απόφαση της Οικονομικής Επιτροπής της Περιφέρειας για τη δημοπράτηση της εργολαβίας, «αντικείμενο του έργου είναι η πλήρης κατασκευή και αποπεράτωση του κτηριακού συνόλου του συγκροτήματος του κτηρίου γραφείων της Περιφέρειας Κρήτης, του αναψυκτηρίου, του υποσταθμού της ΔΕΗ-ΔΕΔΔΗΕ, της πεζογέφυρας των δεξαμενών νερού και της διαμόρφωσης του περιβάλλοντος ακάλυπτου χώρου, στο γήπεδο της Περιφέρειας Κρήτης/Περιφερειακής Ενότητας Ηρακλείου, στην περιοχή “Λάκκος” εντός του σχεδίου πόλεως Ηρακλείου Κρήτης.</p>
      <p>Το κτήριο γραφείων διατάσσεται σε τέσσερις υπέργειους ορόφους (ισόγειο, Α’, Β’ και Γ’ όροφος) και δύο υπόγειους (Α’ και Β’ υπόγειο) και σε δύο στατικώς ανεξάρτητα τμήματα με κατασκευαστικό αρμό. Στους υπέργειους ορόφους στεγάζονται οι χώροι κύριας χρήσης του κτηρίου και στα υπόγεια χώροι στάθμευσης, χώροι Η/Μ εγκαταστάσεων, αρχεία, αποθήκες και λοιποί βοηθητικοί χώροι. Στο ισόγειο του κτηρίου γραφείων, που διατάσσεται σε δύο στάθμες, χωροθετούνται γραφεία, αίθουσα σεμιναρίων-διαλέξεων, χώροι υγιεινής και βοηθητικοί χώροι. Τμήμα των διαδρόμων κίνησης και αναμονής του ισογείου χρησιμοποιούνται και ως χώροι αναμονής (φουαγιέ) της αίθουσας διαλέξεων-σεμιναρίων και συμπεριλαμβάνουν προθήκες έκθεσης της τοπικής ιστορίας Ιατρικής (έκθεση ιστορικών ιατρικών εργαλείων κ.λπ.).</p>
      <p>Στον Α’, Β’ και Γ’ όροφο του κτηρίου χωροθετούνται χώροι γραφείων και βοηθητικοί χώροι. Στο κτηριακό σύνολο περιλαμβάνονται αναψυκτήριο και υπόγειος υποσταθμός ΔΕΗ-ΔΕΔΔΗΕ. Ο περιβάλλων ακάλυπτος χώρος διαμορφώνεται για την εξυπηρέτηση των κτηρίων και λειτουργιών περιπάτου, στάσης και αναψυχής της ευρύτερης περιοχής Λάκκου, διαμόρφωση βατών επιφανειών για ανεμπόδιστη, άνετη και ασφαλή προσπελασιμότητα όλων και με τις κατάλληλες φυτεύσεις».</p>
      <p>
        <b>ΑΓΙΟΣ ΝΙΚΟΛΑΟΣ</b>
      </p>
      <p>
        <b>«Λίφτινγκ» στην Αντιπεριφέρεια Λασιθίου</b>
      </p>
      <p>Εντωμεταξύ, τη σύμβαση για την ανακαίνιση του Διοικητηρίου της Περιφερειακής Ενότητας Λασιθίου υπέγραψε χθες ο περιφερειάρχης Κρήτης Σταύρος Αρναουτάκης στον Άγιο Νικόλαο. Το έργο, που έχει προϋπολογισμό 300.000 ευρώ, θα πρέπει να ολοκληρωθεί μέχρι τον Αύγουστο, αλλά θεωρείται ότι μπορεί να ολοκληρωθεί και νωρίτερα. Πρόκειται να γίνουν εργασίες συντήρησης στο κτήριο, νέος σύγχρονος φωτισμός λαμπτήρων led, θερμαντικών σωμάτων κ.ά.</p>
      <p>Να σημειωθεί πως ο περιφερειάρχης δεσμεύτηκε ότι θα υπάρξει και περαιτέρω χρηματοδότηση για την κάλυψη όλων των αναγκών ανακαίνισης. Παράλληλα, υπογράφηκαν άλλες τρεις συμβάσεις, προϋπολογισμού 50.000 ευρώ περίπου η καθεμία, οι οποίες αφορούν ανάθεση μελέτης αποκατάστασης ζημιών του ποταμού Παντέλη στη Σητεία και αμοιβές χωματουργικών εργασιών αποκατάστασης ζημιών από τη θεομηνία κ.λπ. Τα έργα υπογράφηκαν παρουσία του αντιπεριφερειάρχη Λασιθίου Γιάννη Γουλιδάκη, της περιφερειακής συμβούλου Μαρίας Χανιωτάκη-Μυλωνάκη, των δημάρχων Αγίου Νικολάου Αντώνη Ζερβού και Ιεράπετρας Θεοδόση Καλαντζάκη, υπηρεσιακών παραγόντων και των αναδόχων των έργων.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1560250/se-ktiria-ereipia-i-aponomi-dikaiosunis-tritokosmikes-eikones-sto-dikastiko-megaro/"/>
        <a href="https://www.neakriti.gr/article/kriti/irakleio/1559285/giati-egine-i-perifereia-roz/"/>
        <a href="https://www.neakriti.gr/article/eidiseis/1467277/kindynos-se-ktirio-fantasma-stin-paraliaki-photos/"/>
      </related>
    </article>
  </body>
</html>