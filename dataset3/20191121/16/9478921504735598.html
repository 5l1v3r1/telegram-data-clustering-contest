<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/kinonia/plakiotakis-se-nea-dimioyrgiki-fasi-oi-scheseis-elladas-kinas/"/>
    <meta property="og:site_name" content="ert.gr"/>
    <meta property="article:published_time" content="2019-11-21T16:59:48+00:00"/>
    <meta property="og:title" content="Πλακιωτάκης: Σε νέα δημιουργική φάση οι σχέσεις Ελλάδας-Κίνας"/>
    <meta property="og:description" content="Με στόχο να βοηθηθούν 2.180 παιδιά ευάλωτων οικονομικά οικογενειών, που απειλούνται με κοινωνικό αποκλεισμό στην ευρύτερη περιοχή του Πειραιά αλλά και σε ορισμένες περιοχές της Αθήνας, το φιλανθρωπικό ίδρυμα της cosco shipping (cosco shipping charity foundation) χρηματοδοτεί δύο σημαντικές δράσεις με τη συνεργασία του Ελληνικού Ερυθρού Σταυρού."/>
  </head>
  <body>
    <article>
      <h1>Πλακιωτάκης: Σε νέα δημιουργική φάση οι σχέσεις Ελλάδας-Κίνας</h1>
      <address><time datetime="2019-11-21T16:59:48+00:00">21 Nov 2019, 16:59</time> by <a rel="author">Δήμητρα Λαχουρή</a></address>
      <p><b>Με στόχο να βοηθηθούν 2.180 παιδιά ευάλωτων οικονομικά οικογενειών</b>, που απειλούνται με κοινωνικό αποκλεισμό στην ευρύτερη περιοχή του Πειραιά αλλά και σε ορισμένες περιοχές της Αθήνας, <b>το</b> <b>φιλανθρωπικό ίδρυμα της cosco shipping</b> (cosco shipping charity foundation) <b>χρηματοδοτεί δύο σημαντικές δράσεις με τη συνεργασία του Ελληνικού Ερυθρού Σταυρού</b>.</p>
      <p>Σε ειδική εκδήλωση που πραγματοποιήθηκε σήμερα στην αίθουσα εκδηλώσεων του ΟΛΠ, παρουσία του υπουργού Ναυτιλίας και Νησιωτικής Πολιτικής Γιάννη Πλακιωτάκη και του Προέδρου ΟΛΠ ΑΕ Υu Zenggang, <a href="http://www.redcross.gr/files/%CE%94.%CE%A4.%20%CE%95%CE%95%CE%A3_COSCO_211119.pdf">ο Πρόεδρος του Ελληνικού Ερυθρού Σταυρού Αντώνιος Αυγερινός παρέλαβε επιταγή 500.000 ευρώ </a>από τον Αναπληρωτή Γενικό Γραμματέα του COSCO SHIPPING Charity Foundation,  Fu Xiaoli δηλώνοντας τις θερμές του ευχαριστίες για την εμπιστοσύνη του Ομίλου Cosco προς τον Ελληνικό Ερυθρό Σταυρό.</p>
      <figure>
        <iframe data-src="https://twitter.com/PiraeusPortAuth/status/1197528146171568130?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η <b>πρώτη δράση</b> αφορά την <b>οικονομική ενίσχυση προετοιμασίας 80 μαθητών της τρίτης λυκείου</b> από οικονομικά ασθενέστερες οικογένειες και <b>η δεύτερη την οικονομική ενίσχυση δράσεων εκπαίδευσης καινοτομίας, αθλητισμού, πολιτισμού, για 2.100 μαθητές δημοτικού και γυμνασίου</b>.</p>
      <p>Και οι δύο δράσεις <b>απευθύνονται σε σχολεία</b> της ευρύτερης περιοχής του Πειραιά (<b>Καμίνια</b>,<b> Δραπετσώνα</b>,<b> Κερατσίνι</b>,<b> Πέραμα</b>,<b> Σαλαμίνα</b>) και στις περιοχές της Αθήνας (<b>Ακαδημία Πλάτωνος, Σεπόλια, Κολωνός</b>).</p>
      <p>Οι υποβληθείσες αιτήσεις θα ελεγχθούν από κοινωνικούς λειτουργούς του Ελληνικού Ερυθρού Σταυρού στα τοπικά του παραρτήματα.</p>
      <p>«Το ίδρυμα cosco shipping charity Foundation επισημοποιεί την παρουσία του στην Ελλάδα μέσω του προγράμματος children included που υλοποιεί σε συνεργασία με τον Ελληνικό Ερυθρό Σταυρό στην Ελλάδα. Πρόκειται πραγματικά για ένα πολύ ξεχωριστό πρόγραμμα που απευθύνεται σε 2.180 μαθητές που προέρχονται από οικονομικά ασθενέστερες οικογένειες και οι οποίες απειλούνται με κοινωνικό αποκλεισμό» τόνισε στην ομιλία του ο υπουργός Ναυτιλίας και Νησιωτικής Πολιτικής<b> Γιάννης Πλακιωτάκης</b>.</p>
      <p>Ο πρόεδρος του Οργανισμού Λιμένος Πειραιώς <b>Υu Zenggang</b> εκπροσωπώντας τον όμιλο της cosco shipping μίλησε για την ανάγκη συνεργασίας κοινής ωφελείας των δύο χωρών ενώ αναφερόμενος στην πρωτοβουλία Belt and Road είπε ότι η κινεζική κυβέρνηση χαρακτηρίζει την Ελλάδα σημαντικό συνεργάτη.</p>
      <p>Πρόσθεσε ότι η εταιρεία cosco έχει ξεκινήσει τις<b> επενδύσεις</b> στο λιμάνι του Πειραιά από το 2009 και μετά από 10 χρόνια αυτό το έργο της συνεργασίας των δύο χωρών αποτελεί υπόδειγμα.</p>
      <p>Τόνισε επίσης ότι η cosco αποδίδει μεγάλη σημασία στην τομέα της εταιρικής κοινωνικής ευθύνης προκειμένου να βοηθήσει τις φιλανθρωπικές δραστηριότητες της τοπικής κοινωνίας ώστε να υπάρξει ακόμα μεγαλύτερη ωφέλεια καιγια τις δύο χώρες.</p>
      <p>Ο πρόεδρος του Ελληνικού Ερυθρού Σταυρού <b>Αντώνης Αυγερινός</b> δήλωσε ότι η σημερινή εκδήλωση είναι μία εκδήλωση ιδιαίτερης χαράς και πραγματικής ικανοποίησης για τον Ελληνικό Ερυθρό Σταυρό.</p>
      <p>«Μας δίνεται η δυνατότητα με την υπογραφή του μνημονίου αυτού να υλοποιήσουμε ένα μέγιστο ανθρωπιστικό και εθελοντικό έργο που μετουσιώνει σε πράξη βασικές και θεμελιώδεις αρχές του κινήματος μας που είναι ο ανθρωπισμός και ο εθελοντισμός» τόνισε.</p>
      <p>Ανέφερε επίσης ότι η έναρξη του προγράμματος αυτού συμπίπτει και με τη νέα αναγεννητική προσπάθεια του Ελληνικού Ερυθρού Σταυρού και ειδικά της νέας πρώτης δημοκρατικά εκλεγμένης κεντρικής διοίκησης να δημιουργήσει ένα νέο διάφανο αποτελεσματικό καθαρό Ελληνικό Ερυθρό Σταυρό απάνεμο λιμάνι και εχέγγυο της κοινωνίας.</p>
      <p>Πηγή:ΕΡΤ,ΑΠΕ-ΜΠΕ</p>
    </article>
  </body>
</html>