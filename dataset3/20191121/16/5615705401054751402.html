<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204740-bolt-zapuskae-prokat-elektrosamokativ-v-ukrayini"/>
    <meta property="og:site_name" content="Mind UA"/>
    <meta property="article:published_time" content="2019-11-21T16:00:00+00:00"/>
    <meta property="og:title" content="Bolt запускає прокат електросамокатів в Україні"/>
    <meta property="og:description" content="До весни 2020 року сервіс буде працювати в тестовому режимі в інноваційному парку UNIT.City"/>
  </head>
  <body>
    <article>
      <h1>Bolt запускає прокат електросамокатів в Україні</h1>
      <h2>До весни 2020 року сервіс буде працювати в тестовому режимі в інноваційному парку UNIT.City</h2>
      <address>
        <time datetime="2019-11-21T16:00:00+00:00">21 Nov 2019, 16:00</time>
      </address>
      <p>Провідна європейська транспортна платформа Bolt першою в Україні запускає нову послугу – прокат електросамокатів. До весни 2020 року сервіс буде працювати в тестовому режимі в інноваційному парку UNIT.City. Про це повідомляє прес-служба Bolt. </p>
      <p>Щоб скористатися послугою необхідно знайти самокат, розблокувати його за допомогою QR-коду в додатку, доїхати до місця призначення та залишити транспортний засіб у будь-якому зручному й безпечному місці. Послугою можуть скористатися лише особи, які досягли 18 років.</p>
      <p>У парку електросамокатів Bolt – самокати Segway NineBot ES4 з максимальною швидкістю 25 км/год і запасом ходу до 45 км. </p>
      <p>«Ми першими в Україні запускаємо послугу, яка користується популярністю в багатьох містах світу! Я дуже радий, що ми змінюємо ринок, змінюємо вигляд міста, роблячи його більш сучасним. Електросамокати дійсно вирішують безліч проблем. Зазвичай буває так, що пересуватися центром міста на автомобілі дуже складно, але проїхати декілька кілометрів на електросамокаті можна легко, швидко та із задоволенням», ― коментує регіональний менеджер Bolt в Україні Тарас Потічний. </p>
      <p>У вартість оренди електричного самоката входить ціна за розблокування й ціна за хвилину використання. У разі, коли їздити планується багато і щохвилинна оплата є невигідною для клієнта, Bolt встановив ціну за оренду самоката на весь день. Незалежно від того, скільки часу ви пересуваєтесь містом, з вашої картки не буде списано більше встановленої ціни.</p>
      <p>Вартість користування самокатами в Києві буде опублікована після повноцінного офіційного запуску проєкту. </p>
      <p>Місця, де можна буде взяти самокат напрокат, розташовуватимуться в центрі міста, як правило поблизу транспортних вузлів і найбільш відвідуваних місць. Подивитися, де знаходиться найближча локація самокатів, можна в тому ж додатку, що і для замовлення автомобіля. Ввечері працівники Bolt будуть збирати самокати по місту і ставити на зарядку, щоб вже зранку їх можна було знайти на звичних локаціях. </p>
      <p>Для безпечної поїздки на самокаті рекомендується надягати шолом та використовувати велосипедні доріжки.</p>
      <p>«Ми пишаємося тим, що перший в Україні пункт прокату електросамокатів з'явився саме в UNIT.City. Це повністю відповідає нашій ідеї побудувати eco-friendly місто в місті», – зазначив Домінік Піоте, CEO UNIT.City.</p>
      <p>Нагадаємо: європейська платформа для замовлення поїздок Bolt <a href="https://mind.ua/news/20199301-evropejskij-edinorig-bolt-vidkrivae-ofis-v-ukrayini">відкрила</a> офіс та R&amp;D-центр в Україні у липні цього року.</p>
      <related>
        <h4>Також читайте</h4>
        <a href="https://mind.ua/news/20199492-misyachnij-oborot-rinku-taksi-dorivnyue-40-mln-grn-98-groshej-pracyuyut-v-tini-kerivnik-bolt"/>
        <a href="https://mind.ua/news/20199301-evropejskij-edinorig-bolt-vidkrivae-ofis-v-ukrayini"/>
        <a href="https://mind.ua/publications/20199240-estonska-mafiya-chim-zatyague-u-svoyi-teneta-baltijska-krayina"/>
      </related>
    </article>
  </body>
</html>