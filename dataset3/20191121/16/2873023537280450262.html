<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/triti-matia/219924_adespota"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T16:55:54+00:00"/>
    <meta property="og:title" content="Αδέσποτα"/>
    <meta property="og:description" content="Ολοκληρώθηκε χθες το 1ο EFSYNEMA, η πρώτη διοργάνωση Φεστιβάλ Κινηματογράφου της «Εφημερίδας των Συντακτών». Ωρίμασαν οι συνθήκες και είχαμε το 7x7x7x7: 7η Τέχνη, με αφορμή τα 7α γενέθλια από την έκδοση του πρώτου φύλλου, επί 7 ημέρες στον κινηματογράφο «Μικρόκοσμος», με 7 διαφορετικούς θεματικούς άξονες."/>
  </head>
  <body>
    <article>
      <h1>Αδέσποτα</h1>
      <address><time datetime="2019-11-21T16:55:54+00:00">21 Nov 2019, 16:55</time> by <a rel="author">Αδάμ Αδαμόπουλος</a></address>
      <p>Ολοκληρώθηκε χθες το 1ο EFSYNEMA, η πρώτη διοργάνωση Φεστιβάλ Κινηματογράφου της «Εφημερίδας των Συντακτών». Ωρίμασαν οι συνθήκες και είχαμε το 7x7x7x7: 7η Τέχνη, με αφορμή τα 7α γενέθλια από την έκδοση του πρώτου φύλλου, επί 7 ημέρες στον κινηματογράφο «Μικρόκοσμος», με 7 διαφορετικούς θεματικούς άξονες.</p>
      <p>Με 25 μικρού και μεγάλου μήκους ταινίες, αξιόλογες παράλληλες μουσικές εκδηλώσεις, ενδιαφέρουσες συζητήσεις. Η ικανοποίηση και η χαρά όλων όσοι μας τίμησαν με την παρουσία τους καθ’ όλη τη διάρκεια του 1ου EFSYNEMA ήταν έκδηλη και ασφαλώς αποτελεί παρακαταθήκη για τη μελλοντική του πορεία και εξέλιξη.</p>
      <p>Η προτελευταία μέρα του Φεστιβάλ, την περασμένη Τρίτη, ήταν αφιερωμένη στα ανθρώπινα δικαιώματα. Ανάμεσα στις ταινίες που προβλήθηκαν ήταν και η <b><u><a href="https://www.efsyn.gr/tehnes/sinema/216326_faoyegia">«Φαουέγια»</a></u></b> της Μύρνας Τσάπα. Πρόκειται για παραγωγή του 2017, διάρκειας 61΄, που, μεταξύ άλλων, συμμετείχε στο 11ο Φεστιβάλ Ντοκιμαντέρ Χαλκίδας εκείνης της χρονιάς και στο 20ό Φεστιβάλ Ντοκιμαντέρ Θεσσαλονίκης τον Μάρτιο του 2018. Το ντοκιμαντέρ παρακολουθεί και συμπυκνώσει στιγμιότυπα της καθημερινότητας της ομώνυμης ηρωίδας, μιας υπερήλικης μετανάστριας που περιπλανιέται στους δρόμους της Αθήνας, συνήθως σε ώρες που οι δρόμοι αυτοί παρουσιάζουν ελάχιστη κίνηση.</p>
      <p>Ετσι, η Φαουέγια καταφέρνει με μεγαλύτερη ευκολία να περιδιαβαίνει αργά στους δρόμους, σέρνοντας το αυτοσχέδιο καρότσι της, με πρόσωπο που εκπέμπει μια ιδιαίτερη εσωτερική λάμψη και καθρεφτίζει τη χαρά. Στη λιγοστή κίνηση μπορεί ευκολότερα να κοντοστέκεται σε όποια σημεία εντοπίζει αφημένα ή πεταμένα τρόφιμα και αποφάγια. Αυτά αποτελούν πρώτη ύλη για τα αδέσποτα ζώα που έχει θέσει υπό την προστασία της.</p>
      <p>Γατάκια κυρίως, που τα πλησιάζει με τρυφερότητα και άδολο ενδιαφέρον για να τα ταΐσει με ό,τι έχει βρεθεί, να τα περιθάλψει, να τους προσφέρει τα ελάχιστα που χρειάζονται για να επιβιώσουν. Και ταυτόχρονα, να γεμίσει και τη δική της μοναχική και στερημένη ζωή. Δεν χρειάζονται πολλά για να γίνει μια γκρίζα και ζοφερή πραγματικότητα, αν όχι πολύχρωμη και φωτεινή, τουλάχιστον λιγότερο σκληρή, πιο υποφερτή.</p>
      <p>Σε ποιον πρέπει να στείλουμε τη «Φαουέγια» να δει κινηματογραφημένο το παράδειγμά της; Ποιον έπρεπε να έχουμε καλέσει στην προχθεσινή της προβολή στον «Μικρόκοσμο»; Ποιος είναι ο αρμόδιος για να σταματήσει τις διώξεις κατά ανθρώπων που ταΐζουν αδέσποτα ζώα;</p>
      <p>Διώξεις που πληθαίνουν και ίσως να εμπεριέχουν και εκδικητικά κίνητρα; Ο θάνατος από ασιτία είναι η λύση για τα κάθε λογής αδέσποτα; Αυτό επιλέγουμε ως κοινωνία; Ο άνθρωπος έγινε άνθρωπος συμβιώνοντας για δεκάδες χιλιάδες χρόνια με τα υπόλοιπα είδη του ζωικού βασιλείου, κάποια εκ των οποίων βοήθησαν καθοριστικά σε αυτή την πορεία εξανθρωπισμού του. Πώς τα ξεχνάμε όλα αυτά;</p>
      <p>
        <i>* (Ph.D.)2, αναπληρωτής καθηγητής Ιατρικής Φυσικής - Υπολογιστικής Ιατρικής του Δημοκρίτειου Πανεπιστήμιου Θράκης</i>
      </p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/triti-matia/218952_ta-pollapla-prosopa-tis-moiraias-gynaikas"/>
        <a href="https://www.efsyn.gr/stiles/triti-matia/217958_kinimatografiko-xemaskarema"/>
        <a href="https://www.efsyn.gr/stiles/triti-matia/216146_apo-ti-theoria-katastrofon-stin-praxi"/>
        <a href="https://www.efsyn.gr/stiles/triti-matia/100257_epi-menoyme-kinimatografika"/>
        <a href="https://www.efsyn.gr/stiles/triti-matia/216340_kryboyn-mesa-toys-agnoia-i-ypokrisia"/>
        <a href="https://www.efsyn.gr/stiles/triti-matia/214734_i-exegersi-toy-alogoy"/>
      </related>
    </article>
  </body>
</html>