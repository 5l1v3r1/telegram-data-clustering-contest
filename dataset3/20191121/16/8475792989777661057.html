<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/blekinge/kallingebor-kanner-sig-mer-otrygga-trots-farre-brott"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T16:11:21+00:00"/>
    <meta property="og:title" content="Kallingebor känner sig mer otrygga – trots färre brott"/>
    <meta property="og:description" content="Invånarna i Kallinge är mer rädda för att utsättas för brott jämfört med tidigare trots att antalet brott har minskat. Det visar årets trygghetsmätning som gjorts i Ronneby kommun."/>
  </head>
  <body>
    <article>
      <h1>Kallingebor känner sig mer otrygga – trots färre brott</h1>
      <address><time datetime="2019-11-21T16:11:21+00:00">21 Nov 2019, 16:11</time> by <a rel="author">Stina Sandström</a></address>
      <p>
        <b>Invånarna i Kallinge är mer rädda för att utsättas för brott jämfört med tidigare trots att antalet brott har minskat. Det visar årets trygghetsmätning som gjorts i Ronneby kommun.</b>
      </p>
      <p>Årets trygghetsmätning som polisen gjort visar att Kallingebor upplever en större otrygghet jämfört med förra året.</p>
      <p>– Det är flera indikationer som tyder på att det blivit sämre. Dels tycker man att kvinnor antastats, ungdomsgäng bråkar och man är generellt orolig över att utsättas för brott, säger Alexander Vujovic, kommunpolis.</p>
      <p>Samtidigt visar undersökningen att färre personer har utsatts för brott.</p>
      <p>– Väldigt få utsätts för brott men väldigt många är oroliga över att utsättas så kurvorna följer inte varandra. Det måste vi sätta oss ner och titta på vad det beror på, säger Alexander Vujovic.</p>
      <p>I centrala Ronneby har det däremot blivit bättre och där har tryggheten ökat.</p>
      <p>– Ronneby centrum har blivit mycket bättre. Vi har haft det som ett fokusområde och jobbat med ”hotspots” och haft en högre närvaro. Det var mycket problem för ett par år sedan ungdomsgäng som nu har försvunnit och kommunen har jobbat mycket med att göra stadskärnan mer attraktiv, säger Alexander Vujovic.</p>
      <p>Trygghetsmätningen bygger på enkätsvar från cirka 1500 slumpvis utvalda invånare i åldrarna 16-85 år. </p>
    </article>
  </body>
</html>