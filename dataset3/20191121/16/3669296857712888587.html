<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/acikladilar-biz-dusurduk"/>
    <meta property="og:site_name" content="CNN Türk"/>
    <meta property="article:published_time" content="2019-11-21T16:57:16+00:00"/>
    <meta property="og:title" content="Açıkladılar: Biz düşürdük"/>
    <meta property="og:description" content="Libya'da General Halife Hafter'e bağlı güçler,..."/>
  </head>
  <body>
    <article>
      <h1>Açıkladılar: Biz düşürdük</h1>
      <h2>Libya'da General Halife Hafter'e bağlı güçler, İtalya'ya ait insansız hava aracının (İHA) ülkenin batısında dün kendileri tarafından düşürüldüğünü açıkladı.</h2>
      <address><time datetime="2019-11-21T16:57:16+00:00">21 Nov 2019, 16:57</time> by <a rel="author">AA</a></address>
      <p><a href="https://www.cnnturk.com/haberleri/libya">Libya</a>'da yayın yapan bir <a href="https://www.cnnturk.com/haberleri/televizyon">televizyon</a> kanalına konuşan Hafter Güçleri'nin Sözcüsü Ahmed el-Mismari, "Hava savunma güçleri, dün askeri operasyon sahasına giren bir <a href="https://www.cnnturk.com/haberleri/iha">İHA</a>'yı düşürdü." dedi.</p>
      <p>Mismari, İtalya hükümetinden İHA'nın kendi hava sahalarına girmesiyle ilgili açıklama yapmasını beklediklerini söyledi.</p>
      <p>Libya Ulusal Mutabakat Hükümeti (UMH) tarafından yürütülen Burkan el-Gadab Operasyonu'nun <a href="https://www.cnnturk.com/haberleri/sosyal-medya">sosyal medya</a> hesabından dün yapılan açıklamada, Hafter güçlerine ait bir "SİHA"nın Trablus'u hedef almaya çalışırken Terhune kenti çevresinde düştüğü belirtilmişti.</p>
      <p>İtalya'nın Trablus Büyükelçiliğinin <a href="https://www.cnnturk.com/haberleri/twitter">Twitter</a> hesabından yapılan açıklamada ise Akdeniz'de yürütülen "Güvenli Deniz Operasyonu"na destek için görev yapan Predator tipi bir İHA'nın düştüğü ve olayla ilgili gerekli incelemelerin başlatıldığı aktarılmıştı.</p>
      <p>Açıklamada İHA'nın düştüğü bölgenin adı paylaşılmazken Hafter'e yakın sosyal medya platformlarında, Trablus'un güneydoğusuna 90 kilometre uzaklıkta Terhune kenti yakınlarında düşen İHA'ya ait fotoğraflar paylaşılmıştı. </p>
      <related>
        <h4>ilgili haberler</h4>
        <a href="https://www.cnnturk.com/dunya/libyadan-abdye-is-birligi-teklifi"/>
        <a href="https://www.cnnturk.com/dunya/italyadan-libyaya-yesil-isik"/>
        <a href="https://www.cnnturk.com/dunya/akdenizi-isitacak-teklif-sureyi-uzatin"/>
      </related>
    </article>
  </body>
</html>