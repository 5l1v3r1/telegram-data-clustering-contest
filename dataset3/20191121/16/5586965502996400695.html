<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/pmp-constanta-vrea-interzicerea-folosirii-telefoanelor-si-castilor-pe-trecerea-de-pietoni-18602845"/>
    <meta property="og:site_name" content="Gândul"/>
    <meta property="article:published_time" content="2019-11-21T16:05:54+00:00"/>
    <meta property="og:title" content="PMP Constanţa vrea interzicerea folosirii telefoanelor şi căştilor pe trecerea de pietoni"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>PMP Constanţa vrea interzicerea folosirii telefoanelor şi căştilor pe trecerea de pietoni</h1>
      <h2>Filiala PMP Constanţa propune o iniţiativă ce prevede realizarea unor semne de avertizare, la toate trecerile de pietoni din Constanţa, care să indice interzicerea folosirii dispozitivelor electronice mobile, care ar putea afecta atenţia vizuală sau acustică, prin utilizarea căştilor.</h2>
      <address><time datetime="2019-11-21T16:05:54+00:00">21 Nov 2019, 16:05</time> by <a rel="author" href="https://www.gandul.info/autor/elena-crangasu" target="_blank">Elena Crangasu</a></address>
      <p>„O nouă iniţiativă a consilierilor locali ai Partidului Mişcarea Populară Constanţa privind siguranţa pietonilor prinde contur. După propunerea înregistrată la începutul anului la Primăria Municipiului Constanţa (nr. 3866/09.01.2019), privind suprailuminarea trecerilor de pietoni prin montarea unor corpuri de iluminat cu LED, propunere ce a fost deja parţial implementată, o nouă iniţiativă a consilierilor locali ai Mişcării Populare Constanţa a fost pusă în practică, constând în plasarea unor marcaje de avertizare în apropierea trecerilor de pietoni, prin care să se indice interdicţia utilizării telefoanelor sau altor dispozitive electronice mobile în timpul traversării”, se arată într-un comunicat de presă al PMP Constanţa, remis MEDIAFAX.</p>
      <p>PMP Constanţa motivează că numărul celor ce utilizează dispozitive electronice în timpul traversării este tot mai mare, iar pietonii ar putea fi distraşi.</p>
      <p>„Având în vedere numărul tot mai mare de pietoni ce utilizează dispozitive electronice în timpul traversării, dispozitive ce afectează substanţial atât atenţia vizuală, cât şi acustică, considerăm că astfel de marcaje sunt necesare în apropierea tuturor trecerilor de pietoni din Constanţa”, se mai arată în document.</p>
      <p>Partidul a precizat că „astfel de marcaje au fost implementate în multe oraşe din Statele Unite ale Americii şi din Europa, din cauza numărului tot mai mare de accidente cu victime produse din neatenţia pietonilor care se angajează în traversare pe trecerile de pietoni, utilizând telefonul mobil sau purtând căşti”.</p>
      <p>„În acest sens, în temeiul art. 129 şi art 197 din OUG nr. 57/2019, propunem iniţierea unui proiect de hotărâre privind realizarea unor semne de avertizare la toate trecerile de pietoni din municipiul Constanţa. Semnele vor fi amplasate pe trotuar, înaintea trecerilor pentru pietoni, conform imaginilor ataşate”, mai prevede comunicatul.</p>
    </article>
  </body>
</html>