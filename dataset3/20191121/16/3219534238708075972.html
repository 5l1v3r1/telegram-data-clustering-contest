<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://medialne.etrend.sk/televizia/media-v-kellnerovej-skupine-ma-dostat-pod-kridla-znamy-cesky-manazer.html"/>
    <meta property="og:site_name" content="TREND.sk"/>
    <meta property="article:published_time" content="2019-11-21T16:31:00+00:00"/>
    <meta property="og:title" content="Médiá v Kellnerovej skupine má dostať pod krídla známy český manažér"/>
    <meta property="og:description" content="Jeho presná pozícia ešte nie je potvrdená, v PPF sa má o nej rokovať"/>
  </head>
  <body>
    <article>
      <h1>Médiá v Kellnerovej skupine má dostať pod krídla známy český manažér</h1>
      <address><time datetime="2019-11-21T16:31:00+00:00">21 Nov 2019, 16:31</time> by <a rel="author">reb</a></address>
      <p>
        <b>Koncom októbra sa potvrdili dohady o zmene majiteľa televízie Markíza. Americkú spoločnosť CME prevzala skupina PPF najbohatšieho Čecha Petra Kellnera. Najnovšie sa hovorí aj o novom manažérovi pre oblasť médií. České média s touto pozíciou spájajú Jana Kadaníka. Ten v minulosti spolupracoval s Andrejom Babišom v holdingu Agrofert, no neskôr súčasného premiéra opustil.</b>
      </p>
      <p>J. Kadaník pôsobil v minulosti v holdingu Agrofert ako riaditeľ pre stratégiu koncernu. Ako pripomína magazín, niekdajšia pravá ruka súčasného českého premiéra A. Babiša sa so svojím šéfom nezhodla. J. Kadaník odišiel do Švajčiarska a stal sa jeho kritikom.</p>
      <p>J. Kadaník pracoval od roku 2007 do tejto jari vo švajčiarskej spoločnosti Ameropa, posledných päť rokov ako jeho skupinový CEO, informuje portál <a href="https://www.borovan.cz/44093/do-kellnerova-imperia-ppf-nastupuje-spickovy-manazer-dostane-na-starosti-medi">Borovan.cz</a>.</p>
      <p>Približuje tiež, že Ameropa je veľká rodinná firmu, ktorej ročný obrat sa pohybuje na úrovni niekoľkých miliárd švajčiarskych frankov. Obchoduje s hnojivami, obilím a ďalšími komoditami. Pôsobí vo viac než 30 krajinách sveta.</p>
      <related>
        <a href="https://www.etrend.sk/trend-archiv/rok-2019/cislo-43/co-caka-markizu-v-kellnerovych-rukach.html"/>
        <a href="https://medialne.etrend.sk/televizia/markiza-je-predana-kellnerova-firma-prevzala-medialnu-skupinu-cme.html"/>
      </related>
      <p>Presná pozícia J. Kadaníka v PPF má byť zatiaľ predmetom rokovaní, komentovať ju nechce ani samotná skupina. V PPF však už s istotou pracuje. Pre český <a href="https://www.respekt.cz/spolecnost/prevzeti-novy-vyjednava-za-ppf-byvaly-babisuv-manazer-a-pozdejsi-kritik">Respekt</a> to potvrdila hovorkyňa Jitka Tkadlecová, bližšie detaily ale neuviedla. </p>
      <p>Podľa českého magazínu má byť na čele dvoch sekcií PPF – telekomunikačnej a mediálnej, ktoré sa majú po prevzatí CME spojiť.</p>
      <p>Práve spájanie telekomunikačných firiem s televíznymi skupinami, respektíve tvorcami obsahu je trendom aj v zahraničí. Napokon aj kúpa Time Warneru, ktorý bol v CME najväčším akcionárom, mala zo strany AT&amp;T rovnaký charakter.</p>
      <p>Najbližšie k médiám malo dosiaľ PPF cez aktivity v operátorskom biznise. Kellnerova skupina ovláda operátora O2 v Česku i na Slovensku. Telekomunikačnú firmu vlastní aj v Bulharsku, keď vlani kúpila operátorov skupiny Telenor vrátane spoločností v Srbsku, Čiernej Hore a Maďarsku.</p>
      <p>Za kúpu televízie CME vrátane Markízy a Novy <a href="https://medialne.etrend.sk/televizia/markiza-je-predana-kellnerova-firma-prevzala-medialnu-skupinu-cme.html">zaplatila</a> PPF približne 1,9 miliardy eur. P. Kellner si dlhodobo drží pozíciu najbohatšieho českého biznismena. </p>
    </article>
  </body>
</html>