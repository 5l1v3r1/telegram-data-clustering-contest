<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2823023-morska-sprava-rosia-hoce-zrobiti-zakritimi-sluhanna-u-gaazi-zerkal.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T16:13:00+00:00"/>
    <meta property="og:title" content="Морська справа: Росія хоче зробити закритими слухання у Гаазі - Зеркаль"/>
    <meta property="og:description" content="У Гаазі закінчилися перші процесуальні слухання Арбітражного трибуналу у справі щодо порушення імунітету трьох українських військово-морських суден та 24 членів їхніх екіпажів (Україна проти Російської Федерації). Між сторонами відбувся обмін позиціями та аргументами."/>
  </head>
  <body>
    <article>
      <h1>Морська справа: Росія хоче зробити закритими слухання у Гаазі - Зеркаль</h1>
      <h2>У Гаазі закінчилися перші процесуальні слухання Арбітражного трибуналу у справі щодо порушення імунітету трьох українських військово-морських суден та 24 членів їхніх екіпажів (Україна проти Російської Федерації). Між сторонами відбувся обмін позиціями та аргументами.</h2>
      <address>
        <time datetime="2019-11-21T16:13:00+00:00">21 Nov 2019, 16:13</time>
      </address>
      <p>Про це повідомляє заступник міністра закордонних справ України Олена Зеркаль у <a href="http://www.facebook.com/photo.php?fbid=2895905447109280&amp;set=a.766128866753626&amp;type=3&amp;theater&amp;notif_t=feedback_reaction_generic_tagged&amp;notif_id=1574352998977934">Facebook</a>.</p>
      <p>“Символічно, що саме сьогодні, в день Гідності та Свободи, ми відстоюємо Свободу і Гідність України та наших моряків на арбітражному “майданчику” в Гаазі. Ці слухання стосуються захоплених РФ рік тому наших військових кораблів та хлопців, але вони мають процедурний характер”, - написала Зеркаль.</p>
      <p>Вона також повідомила, що за результатом цих слухань Арбітраж прийме своє перше рішення та вже завтра затвердить правила своєї роботи, визначить назву справи та засади транспарентності, а саме можливість доступу широкого загалу до матеріалів справи, а також можливість трансляції слухань в режимі онлайн.</p>
      <p>“Ми наполягаємо на тому, що справа є терміновою, оскільки попри те, що у вересні <a href="https://www.ukrinform.ua/tag-rosia">РФ</a> звільнила наших моряків, кримінальні справи проти них тривають. Тобто, вона і надалі продовжує заперечувати імунітет українських моряків. Три дні тому - майже через рік після того, як 25 листопада 2018 року їх було захоплено – РФ звільнила наші кораблі, вилучивши з них зброю, комунікаційне обладнання і документи. Таким чином, РФ продовжує порушувати Наказ Міжнародного трибуналу з морського права від 25 травня 2019 року та Конвенцію ООН з морського права. Трибунал має покласти край цим порушенням. Відтак, Україна вимагає остаточного, обов'язкового рішення про визнання РФ винною у порушенні низки статей Конвенції”, - наголосила Зеркаль.</p>
      <p>За її словами, РФ намагається зробити слухання закритими.</p>
      <p>“Попри те, що предметом справи є одне просте питання - кричуще порушення РФ фундаментального принципу міжнародного морського права - абсолютного імунітету військових суден та членів їхніх екіпажів, РФ намагається вибороти стільки ж часу для розгляду цієї справи, як і у справі стосовно порушення прав прибережної держави в Чорному і Азовському морях та у Керченській протоці. Крім того, Росія прагне зробити слухання максимально закритими”, - зазначила вона.</p>
      <p>Як повідомляв Укрінформ, 25 листопада 2018 року російські силовики в районі Керченської протоки атакували українські катери "Бердянськ", "Нікополь" і буксир "Яни Капу", які здійснювали плановий перехід від порту Одеси в порт Маріуполя. 24 українські моряки були захоплені в полон, троє з них були поранені.</p>
      <p>Підконтрольний Росії "суд" в окупованому Криму заарештував усіх затриманих українських моряків і звинуватив їх у нібито незаконному перетині російського кордону (ч.3 ст.322 КК Росії, передбачає покарання у вигляді позбавлення волі до шести років).</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822285-ukraina-spodivaetsa-so-sud-u-gaazi-operativno-rozglane-morsku-spravu.html">Україна сподівається, що суд у Гаазі оперативно розгляне "морську справу"</a>
      </blockquote>
      <p>Міжнародний трибунал з морського права 25 травня зобов'язав Росію негайно звільнити всіх моряків і дати їм можливість повернутися в Україну, а також повернути кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонені моряки.</p>
      <p>18 листопада в акваторії Чорного Моря РФ передала Україні катери “Бердянськ”, “Нікополь” та буксир “Яни Капу”.</p>
      <p>20 листопада вони прибули в український порт Очаків.</p>
    </article>
  </body>
</html>