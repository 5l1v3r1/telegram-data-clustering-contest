<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/21/servizio-civile-anche-la-lega-chiede-piu-fondi-spadafora-dove-sei/153355/"/>
    <meta property="og:site_name" content="VITA"/>
    <meta property="article:published_time" content="2019-11-21T16:49:00+00:00"/>
    <meta property="og:title" content="Servizio civile, anche la Lega chiede più fondi. Spadafora dove sei?"/>
    <meta property="og:description" content="Dopo le proteste degli enti e la mobilitazione dei ragazzi volontari la senatrice Erica Rivolta, vicepresidente della commissione Bilancio a Palazzo Madama presenta un emendamento per &quot;spostare&quot; 100 milioni di euro dal reddito di cittadinanza al servizio civile universale. Nel frattempo il ministro delegato su questo punto continua a non rispondere"/>
  </head>
  <body>
    <article>
      <h1>Servizio civile, anche la Lega chiede più fondi. Spadafora dove sei?</h1>
      <address><time datetime="2019-11-21T16:49:00+00:00">21 Nov 2019, 16:49</time> by <a rel="author">Redazione</a></address>
      <p>
        <b>Dopo le proteste degli enti e la mobilitazione dei ragazzi volontari la senatrice Erica Rivolta, vicepresidente della commissione Bilancio a Palazzo Madama presenta un emendamento per "spostare" 100 milioni di euro dal reddito di cittadinanza al servizio civile universale. Nel frattempo il ministro delegato su questo punto continua a non rispondere</b>
      </p>
      <p>Dopo le proteste degli enti e la mobilitazione dei ragazzi del servizio civile (vedi nelle correlate) è notizia di oggi la presentazione da parte della Lega di un emendamento alla legge di Bilancio per trasferire 100 milioni di euro dal reddito di cittadinanza al servizio civile universale.</p>
      <p>"Il Servizio Civile Universale è un anno di vita che giovani dai 18 ai 28 anni donano alla propria comunità garantendo benessere al nostro Paese: accesso alla cultura, un servizio socio-sanitario migliore specie per anziani, il funzionamento di scuole e strutture per bambini, prevenzione calamità, sviluppo di paesi in difficoltà e tanto altro. Un raro esempio di solidarietà, di attuazione della Costituzione e di difesa non armata della Patria. Tutto ciò rischia di finire" esordisce la senatrice rica Rivolta, vicepresidente della commissione Bilancio a Palazzo Madama. Che continua: “<b>Per il prossimo triennio gli stanziamenti del Fondo Nazionale per il Servizio Civile sono drammaticamente diminuiti: 139 mln per il 2020, 99 mln per il 2021 e 106 mln per il 2022 contro gli oltre 300 mln del 2018. Dei 53.000 volontari di allora, in altre parole, se ne vedrebbero meno della metà.</b> Pertanto la Lega con un emendamento a mia prima firma, propone di aumentare di 100 milioni di euro lo stanziamento a favore del servizio civile universale, in modo che si possa effettivamente realizzare una norma che fu “fiore all’occhiello” dei Governi Renzi e Gentiloni".</p>
      <p>"Fu sempre la Lega" ricorda la Rivolta, "ai tempi della discussione sul reddito di cittadinanza”ad avanzare la proposta che i percettori di tale misura, di età compresa tra i 18 ed i 28 anni, svolgessero, in prima battuta, un percorso di servizio civile universale.Una proposta che fu avversata dal Movimento 5 Stelle: i risultati di tale rifiuto sono sotto gli occhi di tutti. Poniamo fine a questa miopia, riconvertendo 100 milioni di euro dal <b>reddito di cittadinanza al servizio civile universale".</b></p>
      <p><b>Di fronte a questo quadro sarebbe necessaria una presa si posizione del ministro per le Politiche Giovanili e lo Sport in quota 5 Stelle Vincenzo Spadafora </b>(già, ricordiamolo, presidente di Unicef Italia e garante per l'infanzia e l'adolescenza), che invece finora, sul versante del servizio civile, ha preso in pochissimi casi posizione e impegni netti. Caro ministro sarebbe ora di ritrovate la voce</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/15/servizio-civile-universale-petizione-contro-il-taglio-dei-fondi/153293/"/>
        <a href="http://www.vita.it/it/article/2019/11/20/a-milano-partecipa-lattivismo-civico-e-protagonista/153336/"/>
        <a href="http://www.vita.it/it/article/2019/11/13/terzo-settore-bobba-governo-se-ci-sei-batti-un-colpo/153274/"/>
        <a href="http://www.vita.it/it/article/2019/11/13/i-ragazzi-del-servizio-civile-dove-sono-finiti-i-soldi/153271/"/>
      </related>
    </article>
  </body>
</html>