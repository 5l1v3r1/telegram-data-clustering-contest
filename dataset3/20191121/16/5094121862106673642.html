<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/prokurator-obvinil-izraelskeho-premiera-netanjahua-z-korupce-ten-vinu-popira-20191121.html"/>
    <meta property="og:site_name" content="Deník.cz"/>
    <meta property="article:published_time" content="2019-11-21T16:51:00+00:00"/>
    <meta property="og:title" content="Prokurátor obvinil izraelského premiéra Netanjahua z korupce. Ten vinu popírá"/>
    <meta property="og:description" content="Izraelský generální prokurátor Avichaj Mandelblit obvinil premiéra Benjamina Netanjahua z podvodu, zneužití důvěry a podplácení. Oznámilo to izraelské ministerstvo spravedlnosti. Obvinění se týkají tří na sobě nezávislých případů, v nichž jde mimo jiné o ovlivňování vlastníků médií a přijímání štědrých darů výměnou za politické výhody. Netanjahu vinu odmítá."/>
  </head>
  <body>
    <article>
      <h1>Prokurátor obvinil izraelského premiéra Netanjahua z korupce. Ten vinu popírá</h1>
      <address><time datetime="2019-11-21T16:51:00+00:00">21 Nov 2019, 16:51</time> by <a rel="author">ČTK</a></address>
      <p>V historii Izraele je to poprvé, co bude muset úřadující předseda vlády čelit obvinění z korupce. Stíhání bude pro premiéra obrovskou komplikací při dalším složitém vyjednávání o povolebním zformování kabinetu, které dnes prezident svěřil parlamentu. Obvinění může zásadně ovlivnit i případné další volby, které nejspíš zemi čekají.</p>
      <figure>
        <img src="https://g.denik.cz/1/42/zidovske-osady-uz-nebudou-usa-oznacovat-za-protipravni_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/zmena-postoje-zidovske-osady-v-palestine-nejsou-protipravni-mini-usa-20191118.html">Změna postoje. Židovské osady v Palestině neporušují právo, míní USA Přečíst článek ›</a>
      </aside>
      <p>Prokurátor se rozhodl vznést proti Netanjahuovi obvinění ve všech třech případech, v nichž stíhání loni v prosinci doporučila policie. Na tiskové konferenci řekl, že jeho krok je založen na důkladném zvážení důkazů a že jej učinil zcela nestranně. "Rozhodnutí vznést obvinění jsem udělal s těžkým srdcem, ale bezvýhradně," řekl Mandelblit.</p>
      <p>Z řad opozice už se začínají ozývat hlasy, aby Netanjahu kvůli obvinění odstoupil. "Je to pro Izrael velmi smutný den," napsal na twitteru šéf centristické formace Modrá a bílá Benny Ganc. Zákon premiéra k rezignaci nenutí, bude se nicméně muset vzdát vedení ministerstev zdravotnictví a sociálních věcí, která nyní řídí. V čele resortů totiž podle zákona obviněný politik stát nesmí.</p>
      <h3>Partnerství s mediálním magnátem</h3>
      <p>Nejzávažnější kauzou je takzvaný případ 4000, v němž jde o úplatkářství a ovlivňování médií. Premiér podle vyšetřovatelů uzavřel vzájemně výhodné partnerství s mediálním magnátem Šaulem Elovičem, který je většinovým vlastníkem telekomunikační společnosti Bezeq. Ta provozuje zpravodajský server Walla a premiér podle obvinění firmě zajistil výnosné regulační opatření výměnou za příznivé zpravodajství o sobě a své vládě.</p>
      <p>Další dvě kauzy označené čísly 1000 a 2000 se týkají přijetí darů od přátel z řad miliardářů výměnou za politické protislužby a ovlivňování zpravodajství nejčtenějšího izraelského listu Jediot Achronot. Jeho vydavatel Arnon Mozes podle vyšetřovatelů za příznivé zpravodajství o Netanjahuovi získal od šéfa vlády slib, že prosadí právní úpravu, jež by poškodila jeho největšího konkurenta - list Israel hajom.</p>
      <figure>
        <img src="https://g.denik.cz/1/c0/ctk-izrael-zasahl-dum-predstavitele-islamskeho-dzihadu-v-syrii_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/izrael-zasahl-dum-predstavitele-islamskeho-dzihadu-v-syrii-zabil-jeho-syna-20191112.html">Izrael zasáhl dům představitele Islámského džihádu v Sýrii. Zabil jeho syna Přečíst článek ›</a>
      </aside>
      <p>Mandelblit se zveřejněním svého rozhodnutí ohledně premiérova stíhání vyčkával kvůli povolebním vyjednáváním, která trvají od zářijových předčasných voleb. V nich Netanjahu jako šéf strany Likud nedokázal najít koaliční partnery k sestavení kabinetu a v jednáních pak neuspěl ani Benny Ganc, předseda centristické formace Modrá a bílá. Dnes předal prezident Reuven Rivlin štafetu parlamentu, který se má během 21 dnů pokusit najít někoho, kdo by mohl dostatečnou podporu poslanců získat.</p>
      <p>Podle analytiků ale existuje jen velmi malá šance, že by parlament mohl uspět, a zemi tak nejspíš čekají další volby, od letošního jara už třetí. V nich sice může obviněný Netanjahu jako volební lídr a kandidát na premiéra nadále usilovat o vítězství, jeho pozice ale bude značně oslabená. Ve straně Likud se už ozývají hlasy, že Netanjahua by měl v křesle předsedy někdo nahradit.</p>
      <p>Podle deníku The Times of Israel může trvat až sedm měsíců, než bude Netanjahu formálně obžalován. Pokud jej nakonec soud shledá vinným, hrozí mu v případě úplatkářství až deset let vězení, za podvod a zneužití důvěry může skončit za mřížemi až na tři roky.</p>
    </article>
  </body>
</html>