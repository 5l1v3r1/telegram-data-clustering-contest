<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/customer/10082084-u-svtlovodsku-naresht-rozpochavsya-opalyuvalniy-sezon.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-21T16:03:00+00:00"/>
    <meta property="og:title" content="У Світловодську нарешті розпочався опалювальний сезон"/>
    <meta property="og:description" content=" Тепло почали подавати у багатоповерхівки та заклади соціальної сфери «Кременчуцький ТелеграфЪ» повідомляв раніше, що через відсутність опалення школярам Світловодська аж на два тижні продовжили"/>
  </head>
  <body>
    <article>
      <h1>У Світловодську нарешті розпочався опалювальний сезон</h1>
      <address><time datetime="2019-11-21T16:03:00+00:00">21 Nov 2019, 16:03</time> by <a rel="author">Катерина Турубара</a></address>
      <figure>
        <img src="https://www.telegraf.in.ua/uploads/posts/2019-11/1574340199_opalyuvalniy-sezon.jpg"/>
      </figure>
      <p>
        <b>Тепло почали подавати у багатоповерхівки та заклади соціальної сфери</b>
      </p>
      <p>«Кременчуцький ТелеграфЪ» повідомляв раніше, що через відсутність опалення школярам Світловодська аж <a href="https://www.telegraf.in.ua/education/10081898-svtlovodsk-bez-opalennya-shkolyar-vzhe-trety-tizhden-sidyat-na-kankulah.html">на два тижні продовжили осінні канікули</a>. За інформацією місцевого інтернет-видання «Світловодськ», на початку тижня тепло нарешті почали подавати у багатоквартирні будинки та заклади соціальної сфери цього міста.</p>
      <p>Справа у тому, що 15 листопада на виконання протокольного доручення голови Кіровоградської ОДА Андрія Балоня теплопостачальне підприємство «Світловодськпобут» уклало договір реструктуризації заборгованості з НАК «Нафтогаз України».</p>
      <p>Після цього із 6 котелень підприємства 4 відразу розпочали роботу. Котельня №2 запрацювала 16 листопада, котельня №3 – 18 листопада.</p>
      <p>Та не все пройшло гладко – під час запуску виникли пориви на магістральних та квартальних трубопроводах, що призвело до призупинення роботи котелень на певний час, адже треба було виконувати роботи з ліквідації аварій.</p>
      <p>До стабілізації ситуації з теплопостачанням Світловодська долучилися спеціалісти інших підприємств міста, працівники управляючих компаній, а також представники обласної державної адміністрації.</p>
      <p>20 листопада підприємство «Світловодськпобут» обіцяло забезпечити споживачів теплоносієм належної температури.</p>
      <figure>
        <img src="https://www.telegraf.in.ua/uploads/posts/2019-11/1574339412_teplo-u-svtlovodsku.jpg"/>
      </figure>
      <p>Автор: <a href="https://www.telegraf.in.ua/user/%CA%E0%F2%E5%F0%E8%ED%E0+%D2%F3%F0%F3%E1%E0%F0%E0/">Катерина Турубара</a> Источник фото: svetlovodsk.com.ua, panorama.cn.ua</p>
    </article>
  </body>
</html>