<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/locatarii-din-doua-blocuri-din-timisoara-unde-s-au-folosit-substante-toxice-se-vor-putea-intoarce-in-apartamente-1922403721462019111619176802"/>
    <meta property="og:site_name" content="News.ro"/>
    <meta property="article:published_time" content="2019-11-21T16:37:46+00:00"/>
    <meta property="og:title" content="Locatarii din două blocuri din Timişoara unde s-au folosit substanţe toxice se vor putea întoarce în apartamente"/>
    <meta property="og:description" content="Locatarii din blocurile de pe străzile Vaida Voievod şi Mioriţa nr. 4, unde în câte un apartament au fost făcute deratizări şi dezinsecţii cu aceeaşi substanţă toxică, Delicia Gastoxin, se vor putea întoarce acasă. În imobile nu mai există pericol toxic. În schimb, locatarii din blocul de pe strada Mioriţa nr. 8, acolo unde au murit trei oameni, nu vor putea intra în garsoniere până când proprietarul nu va face o acţiune de igienizare."/>
  </head>
  <body>
    <article>
      <h1>Locatarii din două blocuri din Timişoara unde s-au folosit substanţe toxice se vor putea întoarce în apartamente</h1>
      <address><time datetime="2019-11-21T16:37:46+00:00">21 Nov 2019, 16:37</time> by <a rel="author">Liliana Iedu</a></address>
      <p>
        <b>Locatarii din blocurile de pe străzile Vaida Voievod şi Mioriţa nr. 4, unde în câte un apartament au fost făcute deratizări şi dezinsecţii cu aceeaşi substanţă toxică, Delicia Gastoxin, se vor putea întoarce acasă. În imobile nu mai există pericol toxic. În schimb, locatarii din blocul de pe strada Mioriţa nr. 8, acolo unde au murit trei oameni, nu vor putea intra în garsoniere până când proprietarul nu va face o acţiune de igienizare.</b>
      </p>
      <p>Reprezentanţii Comitetului Judeţean pentru Situaţii de Urgenţă Timiş au anunţat, joi, într-o conferinţă de presă, că în blocurile de pe străzile Vaida Voievod nr. 1 şi Mioriţa nr. 4, unde locatarii au fost evacuaţi în urma folosirii substanţei toxice, aceştia se vor putea întoarce în apartamente.</p>
      <p>Reprezentanţii Ministerului Apărării Naţionale, veniţi de la Bucureşti pentru a verifica nivelul de toxicitate din cele două imobile, au dat asigurări că nu mai există niciun pericol. În timpul verificărilor ei au mai găsit urme de substanţă toxică, dar au fost neutralizate.</p>
      <p>În ceea ce priveşte locatarii din blocul de pe strada Mioriţa nr. 8, acolo unde trei oameni au murit după o acţiune de deratizare şi dezinsecţie cu o substanţă toxică, aceştia nu vor reveni în garsoniere deocamdată.</p>
      <p>"Din punctul de vedere al Comitetului Judeţean pentru Situaţii de Urgenţă, oamenii pot intra în orice moment, cu condiţia să se facă o igienizare. Pe strada Mioriţa nr. 8 este o proprietate privată, imobilul a fost predat proprietarului, iar acesta este obligat să facă igienizarea. Vom monitoriza această activitate”, a declarat Cristian Franţescu, subprefectul judeţului Timiş.</p>
      <p>La rândul său, medicul Mihai Grecu, şeful UPU Timiş, a dat asigurări că "nu mai e pericol toxic, sunt doar probleme de igienă”.</p>
      <p>Un bebeluş de nouă zile, un copil de trei ani şi mama acestuia, în vârstă de 28 de ani, au murit după ce în blocul în care locuiau, de pe strada Mioriţei nr. 8 din Timişoara, s-a făcut dezinsecţie şi deratizare.<br/>Procurorii Parchetului de pe lângă Tribunalul Timiş au anunţat că în procesul de deratizare a blocurilor din Timişoara, printre care cel în care trei oameni şi-au pierdut viaţa, există indicii că a fost folosită substanţa Delicia - Gastoxin care conţine fosfură de aluminiu, foarte toxică, cu efecte letale în caz de inhalare, şi care necesită pentru utilizare autorizaţie specială.<br/>Medicii de la Ambulanţa din Timişoara spun că, în cazul decesului a trei oameni din blocul în care au fost făcuite dezinsecţie şi deratizare, fără decesul femeii de 28 de ani nu şi-ar fi putut da seama de legătura dintre cazuri. Aceasta deoarece nimeni nu a simţit mirosuri neobişnuite în bloc, iar cazurile anterioare care au ajuns la Spitalul de Copii ”Louis Ţurcanu” aveau simptomatologii diferite.<br/>Direcţia Sanitar Veterinară şi pentru Siguranţa Alimentelor Timiş spune că firma Bistim Dera SRL nu are autorizaţie de funcţionare din moment ce şi-a schimbat adresa, în timp ce Direcţia de Sănătate Publică spune că nu a făcut niciodată vreo verificare la această firmă. Ambele instituţii nu au putut spune cine ar fi trebuit să îi acorde firmei Bistim Dera SRL autorizaţia pentru folosirea de substanţe toxice, utilizate pentru dezinsecţie şi deratizare.<br/>Patronul Bistim Dera SRL, Ioan Sorin Buţă, a fost arestat pentru 30 de zile. Avocatul său afirmă că a recunoscut acuzaţiile care i se aduc şi le-a spus anchetatorilor că a cumpărat substanţa cu 600 de lei de la o cunoştinţă. <br/>Medicul Marius Craina, managerul Spitalului Judeţean Timişoara, a explicat cum medicii şi-au dat seama că este o problemă în blocul de pe strada Mioriţa, nr. 8, după ce soţul femeii decedate a fost şi el internat.<br/>În prezent mai sunt internate 40 de persoane, dintre care 29 copii la Spitalul de Copii ”Louis Ţurcanu”, 8 adulţi la Spitalul Judeţean şi 3 adulţi la Spitalul Municipal din Timişoara. Starea persoanelor internate este general bună, momentan pacienţii aflându-se sub supravegherea medicilor.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>