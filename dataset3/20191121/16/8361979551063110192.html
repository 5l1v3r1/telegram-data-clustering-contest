<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/parubiya-dopitali-u-spravi-pro-rozstrili-na-maydani-novini-ukrajini-50054961.html"/>
    <meta property="og:site_name" content="НВ"/>
    <meta property="article:published_time" content="2019-11-21T16:15:00+00:00"/>
    <meta property="og:title" content="Парубія допитали у справі про розстріли на Майдані"/>
    <meta property="og:description" content="У Святошинському суді Києва як свідка допитали нардепа від Європейської солідарності, колишнього голову Верховної Ради Андрія Парубія."/>
  </head>
  <body>
    <article>
      <h1>Парубія допитали у справі про розстріли на Майдані</h1>
      <h2>У Святошинському суді Києва як свідка допитали нардепа від Європейської солідарності, колишнього голову Верховної Ради Андрія Парубія.</h2>
      <address>
        <time datetime="2019-11-21T16:15:00+00:00">21 Nov 2019, 16:15</time>
      </address>
      <p>Судове засідання транслювалось на каналі <a href="https://www.youtube.com/watch?v=xjoX8JChO8o&amp;feature=youtu.be&amp;fbclid=IwAR1VkjS6kOql_zcKvEuZxTcu1eVIRt7chUiK6gNhPDa71pougItW9t4FnKQ">Судова влада України</a>.</p>
      <p>Засідання відбувається в рамках справи про обвинувачення співробітників Беркуту у розстрілі учасників Революції Гідності.</p>
      <p>«У мене був черговий мегафон, бо я часто брав участь в акціях протесту… І близько пів на дев’яту вечора до мене передзвонив Святослав Цеголко і сказав, що на Майдані збираються люди. Тоді я дав пост на Українській правді, де я написав, що йду на Майдан, і закликав усіх також іти на Майдан на акцію протесту. Близько дев’ятої вечора, коли я прийшов, там була невелика кількість людей, а кількість працівників міліції була більша, ніж протестувальників. І було намагання правоохоронних органів відтіснити мітингувальників із Майдану Незалежності», — зазначив Парубій під час допиту.</p>
      <p>Парубія допитувала близько трьох годин, ініціатором його допиту була сторона захисту ексспівробітників Беркута .</p>
      <figure>
        <iframe src="https://www.youtube.com/embed/xjoX8JChO8o" width="630" height="384" data-service="Youtube" scrolling="no"/>
      </figure>
      <p>Ексспікер ВР розповів про найзапекліші дні Майдану. Згадав, зокрема, 19 січня 2014 року.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/013/070/original/3262e2cbfe4e2d1cbe228593785007ce.png?stamp=1&amp;q=85&amp;w=115"/>
      </figure>
      <p>Уляна Супрун<br/>Чому заморожені справи Майдану?</p>
      <p>«Вирушили підрозділом. І побачили, що стоять техніка, автобуси, які перешкоджають. Зупинились і вимагали розблокувати. У якийсь момент без причин в сторону мітингувальників почали кидати гранати: і димові, і ті, що вибухають. Шоком було те, що гранати були обмотані шматками заліза і під час розриву осколками вражали пікетувальників», — зазначив Парубій.</p>
      <p>Також у суді його запитали, хто фінансував Майдан.</p>
      <p>«Український народ. Були скриньки для пожертв. Публічно підраховували, багато людей були присутні і вирішувалося що йшло на харчування тощо. Чи фінансувала майдан „Батьківщина“? Мені про це не відомо. Чи відомо, скільки витратили грошей? Не відомо. Розпорядником був Степан Кубів, він займався господарською сферою», — уточнив Парубій.</p>
      <p>Також <a href="https://nv.ua/ukr/ukraine/events/pashinskogo-dopitali-u-spravi-pro-rozstrili-na-maydani-novini-ukrajini-50054952.htmlhttps:/nv.ua/ukraine/politics/pashinskiy-arestovan-novosti-ukrainy-50046752.html">свідчення давав заарештований екснардеп Сергій Пашинський.</a></p>
      <p>18−20 лютого 2014 року під час кривавого протистояння силовиків і активістів на вулиці Інститутській і Майдані Незалежності в Києві загинуло понад 100 осіб.</p>
      <p>Щонайменше трьох активістів Майдану, які були вбиті на вулиці Інститутській 20 лютого, застрелили з вікон готелю Україна або з будівлі консерваторії.</p>
      <p>Загиблих активістів згодом стали називати Небесною Сотнею.</p>
    </article>
  </body>
</html>