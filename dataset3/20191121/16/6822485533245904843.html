<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830077.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T16:14:00+00:00"/>
    <meta property="og:title" content="آرامکو زیر آب می‌رود"/>
    <meta property="og:description" content="بلومبرگ نوشته است:شرکت نفتی آرامکوی عربستان در دهه های آینده زیر آب می رود و افزایش درجه حرارت این کشور خسارت بسیار جدی به زیرساخت های این شرکت وارد می کند و میلیون ها نفر را در این کشور با کمبود آب مواجه خواهد کرد. "/>
  </head>
  <body>
    <article>
      <h1>آرامکو زیر آب می‌رود</h1>
      <address>
        <time datetime="2019-11-21T16:14:00+00:00">21 Nov 2019, 16:14</time>
      </address>
      <p>بلومبرگ نوشته است:شرکت نفتی آرامکوی عربستان در دهه های آینده زیر آب می رود و افزایش درجه حرارت این کشور خسارت بسیار جدی به زیرساخت های این شرکت وارد می کند و میلیون ها نفر را در این کشور با کمبود آب مواجه خواهد کرد. </p>
      <p>به گزارش گروه اقتصاد بین‌الملل خبرگزاری فارس به نقل از بلومبرگ،‌ تغییرات آب و هوایی شرکت آرامکو عربستان را به شدت تهدید می‌کند. تغییرات آب و هوایی موجب بالا رفتن آب دریا و غرق شدن بخش‌های زیادی از این شرکت خواهد شد. همچنین افزایش دما به زیرساخت‌های شرکت آسیب زده، عملکرد آن را پایین آورده و حتی باعث از بین رفتن بخش‌هایی از آن می‌شود. </p>
      <p>کانسالتنت کلندر در گزارشی نوشت: افزایش سطح آب دریا تهدید جدی برای فعالیت‌های اقتصادی شرکت آرامکو عربستان بوده و احتمالا باعث می‌شود که بخشی از این شرکت طی چند دهه آینده به زیر آب برود و فعالیت این شرکت بزرگ نفتی جهان بسیار سخت خواهد بود. </p>
      <p>تیبالت لاکوند، رئیس کلندر در مصاحبه‌ای گفت:‌ «بخش جنوبی این شرکت احتمالا در دهه آینده زیر آب می‌رود، خود  آرامکو هم تایید کرده تغییرات آب و هوایی یک خطر جدی است. آنها مسئول حفظ این دارایی‌ها هستند و من فکر نمی‌کنم که آنها بتوانند چنین کاری بکنند.» </p>
      <p>این گزارش با طرح این سوال که ابهاماتی پیرامون عرضه سهام شرکت آرامکو وجود دارد، نوشته است: «سرمایه‌گذاران همچنان درباره ارزش این شرکت نگران هستند و تغییرات آب و هوایی ‌‌‌‌‌‌که ‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌بر ‌این شرکت بزرگ نفتی تاثیرگذار ‌‌‌‌‌است نیز نگرانی دیگری برای سرمایه‌گذاران به وجود آورده، ضمن آنکه برخی مخالفان درباره آلودگی‌های که این شرکت ایجاد می کند هشدار می‌دهند.» </p>
      <p>سطح آب دریای عرب که آرامکو در نزدیکی آن واقع شده تا سال 2030، به میزان 13 سانتی‌متر افزایش می یابد که در این صورت برخی تجهیزات و امکانات این شرکت همانند یامبو و پالایشگاه راس‌تنورا  و پایانه آن در مسیر جریان سیل ناشی از افزایش سطح دریا قرار می گیرد و خسارت جدی به آنها وارد شود. </p>
      <p>آرامکو در بیانیه‌ای در باره موضوع مرتبط با افزایش آب سطح دریا و تاثیرات تغییرات آب و هوایی اظهارنظری نکرده اما درباره آلودگی هوا و نیاز به تولیدات با کربن پایین در آینده گفته است ما بر این باوریم که ضمن اینکه نیاز انرژی جهانی را باید تامین کنیم باید آلودگی کمتری نیز داشته باشیم. </p>
      <p>درباره چشم‌انداز عرضه سهام آرامکو هم این شرکت تایید کرده که خطرات تغییرات آب و هوایی وجود دارد و می‌تواند تقاضا برای نفت و مشتقات آن را کاهش دهد. </p>
      <p>بلومبرگ نوشته است: در میان‌مدت خشک شدن منطقه عربستان تهدید جدی برای فعالیت‌های اقتصادی این کشور خواهد داشت؛ چراکه این کشور تقاضای زیادی برای آب دارد. این تقاضا برای پالایشگاه‌های این کشور ضروری است. ضمن اینکه مجبور خواهد شد تا کارخانه‌های شیرین‌سازی بیشتری تاسیس کند. </p>
      <p>میزان مصرف آب روزانه این کشور افزایش می‌یابد و مجبور خواهد شد ظرفیت ذخایر خود را افزایش دهد و احتمال دارد که میلیون‌ها نفر ‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌دسترسی به آب نداشته باشند، در صورتی‌که کارخانه‌های آب‌‌شیرین‌کن به طور صحیح فعالیت خود را ادامه ندهند.‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌</p>
      <p>از سوی دیگر افزایش درجه حرارت در عربستان نیز خسارت‌زا خواهد بود؛ چراکه دمای این کشور در هر دهه نیم درجه سانتی‌گراد از سال 1985 تا 2010 افزایش یافته است و این انتظار می‌رود که این روند در دهه‌های پیش رو هم ادامه یابد و حتی افزایش بیشتری داشته باشد و افزایش درجه حرارت می‌تواند مناطق نفت‌خیز این کشور که آرامکو از آنها بهره‌برداری می‌کند، نظیر «گاوار»، «خریص» و «شیبه» را تحت تاثیر جدی قرار دهد.</p>
      <p>عربستان قصد دارد سهام شرکت آرامکو را بفروشد و حدود دوماه است که زمان عرضه آن به تاخیر می افتد.</p>
    </article>
  </body>
</html>