<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/sutriuskinta-futsal-jaunimo-rinktine-pelne-jau-tris-ivarcius/73323"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-21T16:35:41+00:00"/>
    <meta property="og:title" content="Sutriuškinta futsal jaunimo rinktinė pelnė jau tris įvarčius"/>
    <meta property="og:description" content="Prienų sporto ir pramogų arenoje trečiadienio vakarą Lietuvos U-21 futsal rinktinė sužaidė antrąsias kontrolines rungtynes prieš Prancūzijos U-21 rinktinę."/>
  </head>
  <body>
    <article>
      <h1>Sutriuškinta futsal jaunimo rinktinė pelnė jau tris įvarčius</h1>
      <address>
        <time datetime="2019-11-21T16:35:41+00:00">21 Nov 2019, 16:35</time>
      </address>
      <p>Prienų sporto ir pramogų arenoje trečiadienio vakarą Lietuvos U-21 futsal rinktinė sužaidė antrąsias kontrolines rungtynes prieš Prancūzijos U-21 rinktinę.</p>
      <p>Užvakar Aleksandro Danilenko treniruojami lietuviai prancūzams nusileido 1:7, o šio vakarykštėse rungtynėse lietuviams pavyko įmušti 3 įvarčius, tačiau Lietuva pralaimėjo 3:8.</p>
      <p>Visai neseniai suformuotai Lietuvos U-21 futsal rinktinei pavyko sužaisti pakankamai gerą pirmąjį kėlinį. Nors varžovai pirmieji pelnė du įvarčius, bet sužaidus apie 12 minučių rezultatą puikiu smūgiu sušvelnino Pijus Srėbalius.</p>
      <p>Prancūzija toliau dominavo aikštėje, bet puikiai Lietuvos vartininkas ne kartą gelbėjo savo ekipą. Visgi, likus mažiau nei minutei iki kėlinio pabaigos, prancūzai įmušė trečiąjį įvartį.</p>
      <p>Antrasis kėlinys toks sėkmingas nebuvo. Prancūzijai pavyko vėl įmušti du įvarčius pirmiems, o Lietuva į tai atsakė Justo Kudirkos įvarčiu.</p>
      <p>Po to scenarijus kartojosi – dar du tikslūs Prancūzijos smūgiai, o po jų sekė antrasis P. Srėbaliaus įvartis.</p>
      <p>Rungtynės pasibaigė aštuntuoju svečių įvarčių ir jų pergale 8:3.</p>
      <p>Nepaisant šio pralaimėjimo, du įvarčius pelnęs P. Srėbalius džiaugėsi įgauta patirtimi prieš tokią gerą komandą.</p>
      <p>„Labai sunku žaisti prieš Prancūziją - tai labai gera komanda, kuri visada žaidžia tik salėje. Mūsų kai kurie nariai salėje žaidžia ne daug, bet mėginome kovoti. Sunkiausia prieš varžovus buvo gintis. Gintis visada sunkiau, pritrūksta jėgų, bet mėginome, stengėmės. Turėjome daugiau progų nei trečiadienio vakarą, įmušėme daugiau įvarčių. Buvo labai geras jausmas įmušti įvarčius už savo šalį“, – po rungtynių sakė P. Srėbalius.</p>
      <p>Gargždų „Bangos“ narys mano, kad ši rinktinė gali turėti šviesią ateitį, bet tam reikia dar daugiau treniruočių ir kontrolinių rungtynių.</p>
      <p>„Reikia daryti daugiau stovyklų, tada būtume žymiai stipresni. Jeigu treniruotumėmės vien tik salėje, būtume labai stipri komanda. Iš rungtynių su Prancūzija pasisėmėme daug pozityvo, pasimokėme iš tokio stipraus varžovo, pamatėme, ką jie gali ir ko mums dar trūksta“, – pridūrė dublį į prancūzų vartus įmušęs futbolininkas.</p>
      <p>Rinktinės treneris A. Danilenko kalbėjo panašiai: „Noriu padėkoti savo vaikinams, nes varžovas buvo labai aukštos klasės. Šiose rungtynėse stengėmės gintis zona ir kai kuriose situacijose tai pavyko. Kalbant apie skirtumus nuo vakarykščių rungtynių, tai pirmajame kėlinyje mes davėme kovą, vaikinai stengėsi, kentėjo ir kažkas iš viso to gavosi“.</p>
      <p>„Antrajame kėlinyje prasidėjo klaidos dėl nuovargio ir po individualių klaidų praleidome tris įvarčius, bet mūsų kelios kontratakos buvo sėkmingos. Noriu padėkoti Prancūzijos futsalininkams už šias rungtynes - jos bus mums labai naudingos.</p>
      <p>Pagrindinis skirtumas tarp Prancūzijos ir Lietuvos rinktinių yra tai, kad atsiliekame keliais žingsniais, todėl šios rungtynės bus atskaitos taškas, nuo kurio mes judėsime teisinga linkme“, – užbaigė specialistas iš Ukrainos.</p>
    </article>
  </body>
</html>