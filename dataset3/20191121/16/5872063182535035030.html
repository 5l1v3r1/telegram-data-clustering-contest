<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/lasithi/1560938/dakos-katastrafikan-oi-paragogoi-pou-poloun-to-ladi-eos-170-to-kilo/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T16:00:00+00:00"/>
    <meta property="og:title" content="Δάκος: Καταστράφηκαν οι παραγωγοί που πωλούν το λάδι έως 1,70 το κιλό"/>
    <meta property="og:description" content="Δάκος και γλοιοσπόριο πρόλαβαν να κάνουν τη ζημιά τους στην Ιεράπετρα"/>
  </head>
  <body>
    <article>
      <h1>Δάκος: Καταστράφηκαν οι παραγωγοί που πωλούν το λάδι έως 1,70 το κιλό</h1>
      <address><time datetime="2019-11-21T16:00:00+00:00">21 Nov 2019, 16:00</time> by <a rel="author">Πετάσης Νίκος</a></address>
      <p>
        <b>Δάκος και γλοιοσπόριο πρόλαβαν να κάνουν τη ζημιά τους στην Ιεράπετρα</b>
      </p>
      <p>Η απογοήτευση από τη χαμηλή ποιότητα του μέχρι στιγμής παραγόμενου ελαιολάδου, έχει κυριεύσει τους ελαιοπαραγωγούς της Ιεράπετρας, που ξεκίνησαν πριν 15 μέρες το λιομάζωμα.</p>
      <p>Μπορεί να ξεκίνησαν το λιομάζωμα νωρίτερα από κάθε άλλη χρονιά, για να προλάβουν τις προσβολές του δάκου καθώς οι δολωματικοί ψεκασμοί είχαν σταματήσει στα μέσα του Οκτώβρη, αλλά και πάλι το καταστροφικό αυτό έντομο σε συνδυασμό με το γλοιοσπόριο, πρόλαβε και έκανε τη ζημιά του, βοηθούμενο από τις ευνοϊκές ήπιες καιρικές συνθήκες που επικρατούσαν μέχρι και χθες.</p>
      <p>«Οι ελαιοπαραγωγοί είναι απελπισμένοι. Δεν έχουν καταφέρει να βγάλουν ούτε τα εργατικά έξοδα της συγκομιδής, έχοντας επιβαρυνθεί όλα τα έξοδα της καλλιέργειας. Οι <a href="https://www.neakriti.gr/article/kriti/1559384/o-dakos-efage-tis-elies-upsiles-oxutites-sto-ladi/">οξύτητες του παραγόμενου ελαιολάδου</a> μέχρι τώρα είναι πάρα πολύ μεγάλες. Στο δικό μας ελαιουργείο, το λάδι που βγάζουν οι περισσότεροι ελαιοπαραγωγοί κυμαίνεται σε οξύτητα από 10-30 γραμμές, δηλαδή από ένα εως τρία οξέα.</p>
      <p>Το λάδι αυτό δεν πωλείται ούτε σαν παρθένο και πάει στα βιομηχανικά λάδια, καθώς δεν πληροί τα ποιοτικά χαρακτηριστικά του, σε ότι αφορά τις στερόλες και τους αιθυλεστέρες. Είναι η ποιότητα του, εντελώς εκτός προδιαγραφών. Ο παραγωγός για αυτά τα λάδια παίρνει από 1,30 έως 1,70 στο κιλό», μας είπε ο νεαρός ελαιουργός κ Μιχάλης Παπαδάκης.</p>
      <p>Επειδή πολλοί παραγωγοί με αυτήν την ποιότητα του λαδιού και με αυτές τις τιμές δεν μπορούν να εξασφαλίσουν ούτε καν τα εργατικά της συγκομιδής των ελιών, σταμάτησαν τις εργασίες του λιομαζώματος ελπίζοντας ότι μέσα στον Δεκέμβρη θα πέσουν οι θερμοκρασίες, θα φτιάξει η ποιότητα του λαδιού και θα ανέβει η τιμή του. Στην ποιότητα των 0,3 γραμμών που είναι δυσεύρετο, η τιμή πώλησης στην ελεύθερη αγορά της Ιεράπετρας, είναι μεταξύ 2,80 και 2,90 το κιλό.</p>
      <p>Σύσκεψη για τα προβλήματα της ελαιοπαραγωγής και των ζημιών της αγροτικής παραγωγής σε ολόκληρη την Κρήτη, πραγματοποιήθηκε στην Περιφερειακή Ενότητα Χανίων υπό τον Αντιπεριφερειάρχη Χανίων Νίκο Καλογερή, με την συμμετοχή του Γενικού Γραμματέα του ΥΠΑΑΤ Γεωργίου Στρατάκου, του θεματικού Αντιπεριφερειάρχη Πρωτογενή Τομέα Μανόλη Χνάρη των βουλευτών Χανίων Ντόρας Μπακογιάννη και Παύλου Πολάκη, καθώς και εκπροσώπων των απόντων βουλευτών Μανούσου Βολουδάκη και Βασίλη Διγαλάκη.</p>
      <p>Στη σύσκεψη συζητήθηκε το πρόβλημα της μειωμένης και υποβαθμισμένης ποιότητας του φρέσκου φετινού ελαιολάδου, ζήτημα που αφορά όλη την Κρήτη, καθώς επίσης και το θέμα με τις εκτεταμένες ζημιές στα θερμοκήπια των Δήμων Κισάμου και Καντάνου Σελίνου.</p>
      <p>
        <b>Ζήτησαν αποζημιώσεις για το δάκο</b>
      </p>
      <p>Υποκριτικό θεωρεί το ενδιαφέρον της κυβέρνησης και της Περιφέρειας για την καταστροφή των ελαιοπαραγωγών από το δάκο, η Λαϊκή Συσπείρωση.</p>
      <p>Σε 100 εκατομμύρια ευρώ εκτίμησε ο περιφερειάρχης τις ζημιές των ελαιοπαραγωγών από το δάκο. Χωρίς κουβέντα για τις ευθύνες του, μίλησε για την ανάγκη να δοθούν αποζημιώσεις.</p>
      <p>Ο υπουργός δεν αμφισβήτησε την καταστροφή, αλλά επίσης χωρίς κουβέντα για τις ευθύνες της κυβέρνησης, έριξε τις ευθύνες στην περιφέρεια.</p>
      <p>Από κοντά διάφοροι βουλευτές και παράγοντες των αστικών κομμάτων ρίχνουν ευθύνες ο ένας στον άλλο.</p>
      <p>Υποκρισία, θράσος,προκλητικότητα. Τι άλλο να πει κανείς, γι΄ αυτούς που είναι δική τους όλη η ευθύνη της καταστροφής και τώρα κάνουν πως δεν ξέρουν τίποτα για το έγκλημα ;</p>
      <p>Κυβέρνηση και περιφέρεια, χρόνια τώρα, κάνουν πως δεν ακούν τις προτάσεις του ΚΚΕ και της Λαϊκής Συσπείρωσης πως δε φτάνουν και πρέπει να αυξηθούν τα κονδύλια του κράτους για τη δακοκτονία (και άλλες ασθένειες της ελιάς), χωρίς μάλιστα να πληρώνουν οι παραγωγοί την αισχρή παρακράτηση του 2% στο τζίρο τους.</p>
      <p>Ποτέ οι κυβερνήσεις ΠΑΣΟΚ, ΣΥΡΙΖΑ, ΝΔ δε συμφώνησαν, αντίθετα συνέχισαν κάθε χρόνο τις περικοπές. Για την Κρήτη, από 12 περίπου εκ. ευρώ το 2012, έδωσαν περίπου 8 εκ. ευρώ φέτος.</p>
      <p>Ποτέ ο περιφερειάρχης και οι συνεργάτες του των άλλων παρατάξεων –εκτός τη Λαϊκή Συσπείρωση – δε διεκδίκησαν αύξηση της κρατικής χρηματοδότησης», αναφέρει μεταξύ άλλων η Λαϊκή Συσπείρωση.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1560931/stin-kriti-o-voridis-me-fodo-ton-gia-to-dako/"/>
        <a href="https://www.neakriti.gr/article/kriti/1560751/kodra-anamesa-sto-upourgeio-kai-tin-perifereia-gia-to-dako/"/>
        <a href="https://www.neakriti.gr/article/kriti/1559425/dakos-doste-apozimioseis-stous-elaioparagogous/"/>
        <a href="https://www.neakriti.gr/article/kriti/1559384/o-dakos-efage-tis-elies-upsiles-oxutites-sto-ladi/"/>
      </related>
    </article>
  </body>
</html>