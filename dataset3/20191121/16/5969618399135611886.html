<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/eb-news/eb_barcelona/h-mpartselona-prosferei-ston-paoy-gkasol-to-apolyto-kinhtro.5644147.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-21T16:19:00+00:00"/>
    <meta property="og:title" content="Η Μπαρτσελόνα προσφέρει στον Πάου Γκασόλ το απόλυτο κίνητρο"/>
    <meta property="og:description" content="Ο Πάου Γκασόλ είναι ξανά free agent και η Μπαρτσελόνα, που τον προσέγγισε το περασμένο καλοκαίρι, του προσφέρει το απόλυτο κίνητρο: να δουλέψει μαζί της με στόχο να είναι έτοιμος στους Ολυμπιακούς του Τόκιο."/>
  </head>
  <body>
    <article>
      <h1>Η Μπαρτσελόνα προσφέρει στον Πάου Γκασόλ το απόλυτο κίνητρο</h1>
      <h2>Ο Πάου Γκασόλ είναι ξανά free agent και η Μπαρτσελόνα, που τον προσέγγισε το περασμένο καλοκαίρι, του προσφέρει το απόλυτο κίνητρο: να δουλέψει μαζί της με στόχο να είναι έτοιμος στους Ολυμπιακούς του Τόκιο.</h2>
      <address><time datetime="2019-11-21T16:19:00+00:00">21 Nov 2019, 16:19</time> by <a rel="author">Χάρης Σταύρου</a></address>
      <p>Το βράδυ της Τετάρτης (20/11) <b><a href="https://www.sport24.gr/Basket/USA/NBA/oi-mpleizers-apodesmeysan-ton-paoy-gkasol.5643725.html">ο Πάου Γκασόλ αποδεσμεύθηκε από τους Μπλέιζερς</a></b> καθώς η αποθεραπεία του δεν έχει εξελιχθεί όπως την περίμενε και η επιστροφή του στα παρκέ δεν αναμένεται το αμέσως επόμενο διάστημα. Στο Πόρτλαντ αποφάσισαν να ανοίξουν μια θέση στο ρόστερ τους για να βρουν έναν ψηλό που θα τους βοηθήσει άμεσα, με τον 39χρονο Ισπανό θρύλο του αθλήματος να είναι ξανά free agent αλλά να μην έχει ιδιαίτερο άγχος για το μέλλον του. Ξέρει ότι κάθε ενδεχόμενο είναι πιθανό, ξέρει ότι υπάρχει και μια ομάδα που τον περιμένει...</p>
      <p>Αυτή η ομάδα είναι η Μπαρτσελόνα, από την οποία ξεκίνησε την καριέρα του. Σε αυτή έπαιξε από το 1998 έως το 2001 που μετακόμισε στο ΝΒΑ, σε αυτή σκέφτηκε να γυρίσει πέρυσι το καλοκαίρι πριν υπογράψει στους Μπλέιζερς, σε αυτή ίσως τον δούμε από τη στιγμή που οι Καταλανοί του προσφέρουν όπως αναφέρει η ιστοσελίδα <b><a href="https://www.ccma.cat/esport3/el-barca-sondejara-pau-gasol-per-si-vol-tornar-a-lequip-blaugrana-per-preparar-els-jocs-de-toquio/noticia/2965045/?fbclid=IwAR2ZK9UOPsal1B0B-gz5r3KlIFqA8rdX-29iuQaVKv9wGPPZZperwnsdGkI">ccma.cat</a></b> το απόλυτο κίνητρο: να δουλέψει με στόχο να είναι έτοιμος για τους Ολυμπιακούς Αγώνες του Τόκιο, τον καλοκαίρι του 2020.</p>
      <p>Η Μπαρτσελόνα διατηρεί τα δικαιώματα του Γκασόλ στην ισπανική Λίγκα, ο Πάου είναι εδώ και μερικούς μήνες πρεσβευτής του συλλόγου στις ΗΠΑ κι ο Σβέτισλαβ Πέσιτς δεν θα έχει κανένα πρόβλημα να προσθέσει έναν τόσο σπουδαίο αθλητή στο ρόστερ της ομάδας του, ακόμη κι αν ο 39χρονος ψηλός δεν μπορεί σε αυτή τη φάση της καριέρας του να δώσει πολλά. Δεν είναι στην κατάσταση που βρίσκεται ο Λουίς Σκόλα, σίγουρα όμως μπορεί να προσφέρει ποιοτικά λεπτά στην προσπάθεια που κάνουν οι Καταλανοί να πατήσουν στην κορυφή της Ευρώπης.</p>
      <p>Σε 18 σεζόν στο ΝΒΑ ο Γκασόλ έχει 17 πόντους από 51.2% στο δίποντο, 36.8% στο τρίποντο και 75.3% στις βολές, μαζί με 9.2 ριμπάουντ, 3.2 ασίστ και 1.6 μπλοκ ανά 33.4 λεπτά συμμετοχής. Κατέκτησε δύο πρωταθλήματα με την φανέλα των Λος Άντζελες Λέικερς (2009 και 2010), έπαιξε σε έξι All-Star Games, ήταν δύο φορές μέλος της δεύτερης καλύτερης πεντάδας, ήταν και ο κορυφαίος ρούκι του 2002.</p>
    </article>
  </body>
</html>