<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837072-na-libidskiy-u-kiyevi-bilshe-ne-mozhna-lishiti-mashinu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T16:20:00+00:00"/>
    <meta property="og:title" content="На &quot;Либідській&quot; у Києві більше не можна лишити машину"/>
    <meta property="og:description" content="КИЇВ. 21 листопада. УНН. У столиці біля торгового центру на вулиці Антоновича, 176, більше не можна лишити автівку, адже за цією адресою встановили 70 …"/>
  </head>
  <body>
    <article>
      <h1>На "Либідській" у Києві більше не можна лишити машину</h1>
      <address><time datetime="2019-11-21T16:20:00+00:00">21 Nov 2019, 16:20</time> by <a rel="author">Наталія Рябцева</a></address>
      <p><b>КИЇВ. 21 листопада. УНН.</b> У столиці біля торгового центру на вулиці Антоновича, 176, більше не можна лишити автівку, адже за цією адресою встановили 70 розмежувальних стовпчиків. Про це у Facebook повідомив Центр організації дорожнього руху, передає <b>УНН</b>.</p>
      <p>"Сьогодні в Києві стало на одну проблему менше. На жаль, порушники ігнорують заклики і регулярно блокують проїзд громадському транспорту, так було і біля торгового центру на Антоновича, 176. Саме за цією адресою ми встановили делініатори. 70 розмежувальних стовпчиків відділили крайню праву смугу руху в місці, де зазвичай було найбільше незаконно припаркованих авто", - йдеться у повідомленні.</p>
      <p>Тож, як зазначається, тепер лишити автівку на жвавій локації біля метро "Либідська" буде неможливо, а громадський транспорт, як і належить, безперешкодно рухатиметься та під’їжджатиме до зупинки. Як зазначили у Центрі, лишити машину можна на великому паркувальному майданчику, тож проблем із парковкою об’єктивно немає.</p>
      <p>Зазначається, що делініатори - це вимушений тимчасовий крок, доки водії не почнуть дотримуватися правил.</p>
      <p>"На жаль, наразі ситуація критична, хоча багато хто переконався, що незаконно паркуватися, зокрема на Антоновича – собі дорожче. Адже із червня ми разом із патрульною поліцією проводили на цій вулиці рейди із евакуації авто власників, незнайомих із культурою паркування. Зупинятися не плануємо, тож далі – буде", - вказали у Центрі.</p>
      <p>Нагадаємо, патрульні у Києві цього року здійснили понад <a href="https://www.unn.com.ua/uk/exclusive/1834421-patrulni-u-kiyevi-tsogo-roku-zdiysnili-ponad-tisyachu-timchasovikh-zatriman-avtomobiliv">тисячу тимчасових затримань автомобілів</a>.</p>
      <p>У лютому цього року у Києві почали <a href="https://www.unn.com.ua/uk/news/1779053-u-kiyevi-pochali-evakuyuvati-timchasovo-zatrimani-avtivki">евакуювати</a> тимчасово затримані патрульними автівки.</p>
    </article>
  </body>
</html>