<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/palata-predstavnikiv-ssha-i-senat-priynyali-zakonoproekt-na-pidtrimku-demonstrantiv-u-gonkongu-330450_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T16:42:00+00:00"/>
    <meta property="og:title" content="Палата представників США і Сенат прийняли законопроект на підтримку демонстрантів у Гонконгу"/>
    <meta property="og:description" content="Тепер законопроекти направлені на підпис главі Білого дому Трампу. Прийняття вищезазначених документів дуже несвоєчасно для Трампа, адже він сподівається здобути перемогу в торговельній війні з Пекіном і зробити з неї одну з основних тем під час передвиборної кампанії."/>
  </head>
  <body>
    <article>
      <h1>Палата представників США і Сенат прийняли законопроект на підтримку демонстрантів у Гонконгу</h1>
      <h2>Тепер законопроекти направлені на підпис главі Білого дому Трампу. Прийняття вищезазначених документів дуже несвоєчасно для Трампа, адже він сподівається здобути перемогу в торговельній війні з Пекіном і зробити з неї одну з основних тем під час передвиборної кампанії.</h2>
      <address>
        <time datetime="2019-11-21T16:42:00+00:00">21 Nov 2019, 16:42</time>
      </address>
      <p>У понеділок, 20 листопада, Палата представників США і<b> <a href="https://dt.ua/WORLD/protesti-v-gonkongu-vlada-oficiyno-vidklikala-zakonoproyekt-pro-ekstradiciyu-327110_.html">Сенат прийняли "Гонконгський закон про демократію" </a></b>і направили документ на підпис президентові США Дональду Трампу. Рішення було прийнято 417 голосами проти одного, пише <a href="https://www.politico.com/news/2019/11/20/house-bill-hong-kong-protesters-trump-072287">Politico</a>.</p>
      <p>Незважаючи на заяви Пекіна, що закон є втручанням у внутрішні справи Гонконгу, Сенат одностайно підтримав законопроект.</p>
      <p>В Білому домі поки ніяк не прокоментували прийнятий документ, але очікується, що Трамп його підпише. Документ може ще більше ускладнити відносини США з Китаєм, зокрема переговори по торговій угоді. При цьому, прийняття вищезазначених документів дуже несвоєчасно для глави Білого дому, адже він сподівається здобути перемогу в торговельній війні з Пекіном і зробити з неї одну з основних тем під час передвиборної кампанії.</p>
      <p>"Сьогодні Конгрес надсилає недвозначне повідомлення світу про те, що США солідарні з волелюбним народом Гонконгу, і ми повністю підтримуємо їх боротьбу за свободу", – заявила спікер Палати представників Ненсі Пелосі.</p>
      <p>Так, американські законодавці відмахнулися від попереджень Китаю, що йому "доведеться прийняти рішучі контрзаходи для захисту суверенітету, безпеки і розвитку".</p>
      <p>Протести у місті спалахнули в середині червня, <b><a href="https://dt.ua/WORLD/bilshe-milyona-lyudey-viyshli-na-marsh-protestu-v-gonkonzi-scho-vidbuvayetsya-314387_.html">у найбільшій акції протесту брали участь майже два мільйони людей</a></b>. Жителі Гонконгу виступали проти прийняття закону про екстрадицію підозрюваних у порушенні закону осіб до материкового Китаю, вважаючи, що він може бути використаний для передачі в руки китайського правосуддя дисидентів і несправедливо переслідуваних людей.</p>
      <p>Під час однієї з акцій <b><a href="https://dt.ua/WORLD/protestuvalniki-v-gonkonzi-uvirvalisya-do-parlamentu-i-zumili-napolyagti-na-svoyemu-316282_.html">протестувальники прорвалися до будівлі парламенту</a></b>. Вони захопили залу засідань і вивісили британський колоніальний прапор, після чого влада відкликала законопроєкт і вибачилася перед людьми. Декого з активістів затримали.</p>
      <p><b><a href="https://dt.ua/WORLD/glava-gonkongu-zayavila-pro-smert-skandalnogo-zakonoproektu-pro-ekstradiciyu-316855_.html">Уряд відмовився від ратифікації проєкту закону</a></b>, проте тепер демонстранти вимагають розгляду справи про жорстокість поліції, демократичних реформ і відставки Керрі Лем.</p>
      <p>Докладніше про ситуацію в Гонконзі читайте в матеріалі<b> </b>DT.UA "<b><a href="https://dt.ua/WORLD/maybutnye-gonkongu-do-chogo-prizvedut-bagatotizhnevi-protesti-320111_.html">Майбутнє Гонконгу: до чого призведуть багатотижневі протести</a></b>"  і статті Наталії Бутирської<b> "<b><a href="https://dt.ua/international/borotba-nesumisnostey-324149_.html">Боротьба несумісностей</a></b>"  </b>у тижневику "Дзеркало Тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>