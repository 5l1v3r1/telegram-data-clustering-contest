<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/zaraboti-ledenata-przalka-v-ruse-407274.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T16:00:31+00:00"/>
    <meta property="og:title" content="Заработи ледената пързалка в Русе"/>
    <meta property="og:description" content="Зимното съоръжение ще функционира до 21 януари 2020 г."/>
  </head>
  <body>
    <article>
      <h1>Заработи ледената пързалка в Русе</h1>
      <address><time datetime="2019-11-21T16:00:31+00:00">21 Nov 2019, 16:00</time> by <a rel="author">Стандарт</a></address>
      <p>От днес на разположение на русенци и техните гости е ледената пързалка, съобщават от общинската администрация.</p>
      <p>Ледената пързалка се намира на ларгото пред Държавна опера и е с площ 450 кв. м. Зимното съоръжение ще функционира до 21 януари 2020 г.</p>
      <p>Пързалката ще бъде на разположение на желаещите да я ползват всеки ден от 10,00 до 22,00 часа. На разположение на посетителите са общо 200 чифта кънки от 25-ти до 46-ти номер. Цената на входния билет за възрастни е 5 лв. на час, а за ученици – 3 лв. на час. Отделно за наем на кънки ще се заплаща 2 лв. Предвиден е и предплатен абонамент за 10 посещения на стойност 40 лв. за деца, а за възрастни 56 лв. Цената за групови посещения до 6 души, включваща входен билет и наем на кънки, е 5 лв. на час на посетител.</p>
      <p>За начинаещите кънкьори са предвидени 12 обучителни тренажори под формата на пингвинчета и мечета, които ще се предоставят напълно безплатно. Пързалката ще има на разположение квалифициран медицински екип, който при необходимост ще окаже първа помощ, а всеки закупен билет включва застраховка.</p>
      <p>От общинската администрация допълват, че официалното откриване на зимното съоръжение ще е на 25-ти ноември, понеделник, от 18,00 часа. В програмата ще бъдат включени изпълнения на спортисти по фигурно пързаляне от клуб „Ледени искри“ град София, а специален водещ ще е бате Енчо.</p>
    </article>
  </body>
</html>