<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914685"/>
    <meta property="og:site_name" content="Dnevnik"/>
    <meta property="article:published_time" content="2019-11-21T16:14:00+00:00"/>
    <meta property="og:title" content="Srbijo pretresa afera z ruskim vohunom"/>
    <meta property="og:description" content="Srbijo pretresa afera z ruskim vohunom. Pojavil se je videoposnetek, na katerem je videti ruskega agenta, kako neznanemu moškemu v Srbiji ponuja denar. Srbska obveščevalna služba BIA je v sredo zvečer potrdila, da je video avtentičen ter da je na posnetku ruski agent Georgij Kleban. V Kremlju so v odzivu dejali, da ne vedo za incident."/>
  </head>
  <body>
    <article>
      <h1>Srbijo pretresa afera z ruskim vohunom</h1>
      <address><time datetime="2019-11-21T16:14:00+00:00">21 Nov 2019, 16:14</time> by <a rel="author">STA</a></address>
      <p>
        <b>Srbijo pretresa afera z ruskim vohunom. Pojavil se je videoposnetek, na katerem je videti ruskega agenta, kako neznanemu moškemu v Srbiji ponuja denar. Srbska obveščevalna služba BIA je v sredo zvečer potrdila, da je video avtentičen ter da je na posnetku ruski agent Georgij Kleban. V Kremlju so v odzivu dejali, da ne vedo za incident.</b>
      </p>
      <p>Ob tem so v Moskvi dodali, da ne more nič vplivati na posebne odnose med državama, poročajo tuje tiskovne agencije.</p>
      <p>Videoposnetek prikazuje Klebna na srečanju z moškim, ki so ga srbski lokalni mediji označili za srbskega obveščevalca. Rus moškemu preda plastično vrečko, kasneje pa je videti Srba s sicer zamegljenim obrazom, kako v svojem avtomobilu prešteva denar iz ovojnice, ki je bila v vrečki. Srb je pred tem svojo vrečko predal ruskemu vohunu.</p>
      <p>Ni še znano, kdaj točno je bil videoposnetek posnet, je pa znano, da so Rusa, ki je bil od leta 2016 pomočnik vojaškega ruskega atašeja na veleposlaništvu v Beogradu, pred meseci nepričakovano poslali domov. Po poročanju srbskega časnika Politika naj bi bil videoposnetek star več let. Politika še piše, da gre pri Srbu za civilista, ki je prodajal poslovne podatke.</p>
      <p>Srbski predsednik Aleksandar Vučić se je zaradi afere danes že srečal z ruskim veleposlanikom v Beogradu Aleksandrom Bocanom Harčenkom in za nocoj sklicali zasedanje sveta za nacionalno varnost. Kot poroča srbska tiskovna agencija Tanjug, bo imel srbski predsednik po koncu seje srbskega sveta za nacionalno varnost predvidoma med 19. in 21. uro izjavo za javnost. Za 4. december je sicer napovedan Vučićev obisk v Moskvi, kjer je predvideno srečanje z ruskim predsednikom Vladimirjem Putinom.</p>
      <p>Zahod vztrajno obtožuje Rusijo, da se vmešava v dogajanje na Zahodnem Balkanu. Moskva te obtožbe zavrača. Srbija velja za eno od najmočnejših zaveznic Rusije na Balkanu.</p>
    </article>
  </body>
</html>