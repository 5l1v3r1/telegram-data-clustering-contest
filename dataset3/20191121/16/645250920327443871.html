<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/diethni/vrethike-neos-typos-pneymonikis-vlavis-se-nearo-kanado-atmisti/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-21T16:28:02+00:00"/>
    <meta property="og:title" content="Βρέθηκε νέος τύπος πνευμονικής βλάβης σε νεαρό Καναδό «ατμιστή»"/>
    <meta property="og:description" content="Ερευνητές στον Καναδά βρήκαν μια νέα βλάβη των πνευμόνων που σχετίζεται με το άτμισμα και πιστεύουν ότι αυτή συνδέεται με τα πρόσθετα χημικά αρωματικά που"/>
  </head>
  <body>
    <article>
      <h1>Βρέθηκε νέος τύπος πνευμονικής βλάβης σε νεαρό Καναδό «ατμιστή»</h1>
      <address><time datetime="2019-11-21T16:28:02+00:00">21 Nov 2019, 16:28</time> by <a rel="author">Aftodioikisi Publisher</a></address>
      <p>Ερευνητές στον Καναδά βρήκαν μια νέα βλάβη των πνευμόνων που σχετίζεται με το άτμισμα και πιστεύουν ότι αυτή συνδέεται με τα πρόσθετα χημικά αρωματικά που βρίσκονται στα συνήθη ηλεκτρονικά τσιγάρα, προκαλώντας συμπτώματα παρόμοια με αυτά της πάθησης «πνεύμονας ποπ κορν» που είχε παρατηρηθεί σε εργαζόμενους που εκτίθεντο σε χημικά αρωματικά σε εργοστάσια παρασκευής ποπ κορν με φούρνους μικροκυμάτων.<br/>Η μελέτη περίπτωσης, που δημοσιεύτηκε στην επιστημονική επιθεώρηση «Canadian Medical Association Journal», συμπεριέλαβε έναν 17χρονο άντρα ο οποίος εμφάνισε ένα είδος βρογχιολίτιδας, μια σοβαρή και μη αναστρέψιμη πάθηση των πνευμόνων που προκαλείται από την έκθεση σε χημικά.<br/>Βρέθηκε σύνδεση με το χημικό diacetyl, το οποίο δίνει στα παρασκευασμένα σε φούρνους μικροκυμάτων ποπ κορν την βουτυρώδη υφή τους και είναι μια γνωστή αιτία βρογχιολίτιδας. Πλήθος μελετών έχει βρει αυτό το χημικό και στα αρωματικά των ηλεκτρονικών τσιγάρων.<br/>Ο προηγουμένως υγιής καναδός νέος μεταφέρθηκε στο τμήμα επειγόντων του νοσοκομείου του Οντάριο, πέρσι την άνοιξη με σοβαρό βήχα. Διαγνώστηκε με πνευμονία και του συνταγογραφήθηκαν αντιβιοτικά.<br/>Επειτα από πέντε χρόνια, επέστρεψε με βαρύτερα συμπτώματα και έκανε εισαγωγή στο νοσοκομείο, όπου του χορηγούσαν αντιβιοτικά ενδοφλεβίως. Η κατάστασή του συνέχισε να επιδεινώνεται και οι γιατροί του έβαλαν ένα βοηθητικό μηχανικό σύστημα αερισμού, το οποίο όμως δεν βελτίωσε την κατάστασή του.<br/>Στο σημείο αυτό μεταφέρθηκε στο Κέντρο Επιστημών Υγείας του Λονδίνου, όπου του τοποθετήθηκε μια εξωσωματική μεμβράνη οξυγόνωσης, μια ακραία μορφή θεραπείας που υποκαθιστά τη λειτουργία των πνευμόνων. Αυτό σταθεροποίησε την κατάστασή του αλλά δεν την ανέστρεψε.</p>
      <figure>
        <img src="http://www.dimoprasion.gr/site/wp-content/uploads/2019/11/ECON-19A-7.jpg"/>
      </figure>
      <p>«Ανησυχούσα ότι οι πνεύμονές του δε θα επανέλθουν ποτέ για να του βγάλουμε τη μηχανική μεμβράνη», είπε η Κάρεν Μπόσμα, επιστήμονας εντατικής φροντίδας στο Κέντρο Επιστημών Υγείας και συντάκτρια της μελέτης.<br/>Με το φόβο ότι θα χρειαστεί μεταμόσχευση πνεύμονα, η ομάδα τον μετέφερε σε ένα τοπικό κέντρο μεταμοσχεύσεων στο Τορόντο. Από τη στιγμή που διαπιστώθηκε ότι υπάρχει κάποια λοίμωξη, οι γιατροί αποφάσισαν να του χορηγήσουν υψηλές δόσεις στεροειδών το οποίο πράγματι βοήθησε.<br/>Ο ασθενής χρησιμοποιούσε τόσο ηλεκτρονικά τσιγάρα με χημικά πρόσθετα και νικοτίνη όσο και THC (η ψυχοδραστική ουσία στη μαριχουάνα). Οι υποψίες για μια πάθηση που οφείλεται στο άτμισμα είχαν ξεκινήσει πριν το μεγάλο ξέσπασμα του ζητήματος στις ΗΠΑ.<br/>Αν και η συγκεκριμένη περίπτωση μοιράζεται ομοιότητες με πάνω από 2.000 παθήσεις λόγω του ατμίσματος, η λοίμωξη είναι διαφορετική. Δεν είχαν καταστραφεί οι σάκοι των πνευμόνων αλλά οι αεραγωγοί, το οποίο οι γιατροί θεωρούν ότι προκλήθηκε από χημικά.<br/>Τέσσερις μήνες μετά ο νέος έχει ακόμα προβλήματα αναπνοής και η Μπόσμα τονίζει ότι δεν είναι καθόλου βέβαιο αν οι πνεύμονές του θα επανέλθουν. Στους ασθενείς με «πνεύμονα ποπ κορν» η κατάσταση είναι μη αναστρέψιμη.<br/>Σαράντα δύο Αμερικανοί έχουν πεθάνει από το καλοκαίρι, ενώ στον Καναδά τα κρούσματα είναι πιο περιορισμένα, με μόνο οχτώ καταγεγραμμένους ασθενείς.<br/>Πηγή ΑΠΕ-ΜΠΕ</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/proslipseis/asep-proslipseis-349-atomon-se-nosokomeia-tis-choras/"/>
        <a href="https://www.aftodioikisi.gr/ipourgeia/apokalyptiria-kai-anakoinoseis-gia-to-koinoniko-merisma/"/>
        <a href="https://www.aftodioikisi.gr/asfalistika/syntaxi-express-gia-50-000-dimosioys-ypalliloys-ti-prepei-na-kanoyn-ton-epomeno-mina/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/koinonia/aade-apeytheias-prosvasi-se-lixiarchikes-praxeis-gennisis-gamoy-thanatoy-amp-pistopoiitika-oikogeneiakis-katastasis/"/>
        <a href="https://www.aftodioikisi.gr/proslipseis/ypes-proslipseis-2020-eidiki-egkyklios-gia-toys-ota/"/>
        <a href="https://www.aftodioikisi.gr/ergasiaka-ypallilwn-ota/oaed-neo-koinofeles-programma-pote-xekinoyn-oi-aitiseis-gia-35-000-theseis-eidikotites-amp-dikaiologitika/"/>
      </related>
    </article>
  </body>
</html>