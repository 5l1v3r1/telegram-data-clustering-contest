<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/stab-nato-u-bih-program-reformi-je-nastavak-saradnje/"/>
    <meta property="og:site_name" content="Krstarica"/>
    <meta property="article:published_time" content="2019-11-21T16:44:00+00:00"/>
    <meta property="og:title" content="Štab NATO u BiH: Program reformi je nastavak saradnje"/>
    <meta property="og:description" content="SARAJEVO - Iz NATO štaba u Sarajevu saopšteno je da Alijansa pozdravlja sporazum koji su postigli članovi Predsedništva Bosne i Hercegovine o uspostavi"/>
  </head>
  <body>
    <article>
      <h1>Štab NATO u BiH: Program reformi je nastavak saradnje</h1>
      <address><time datetime="2019-11-21T16:44:00+00:00">21 Nov 2019, 16:44</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>SARAJEVO – Iz NATO štaba u Sarajevu saopšteno je da Alijansa pozdravlja sporazum koji su postigli članovi Predsedništva Bosne i Hercegovine o uspostavi vlasti i nastavku saradnje s NATO-om.</p>
      <p>„Sporazum će deblokirati toliko potrebne reforme koje podržava NATO savez i nastavićemo to da radimo za dobrobit svih građana ove zemlje“, kazali su u NATO štabu u Sarajevu za Klix.ba.</p>
      <p>Kako se navodi u saopštenju, oni nisu hteli da komentarišu pitanje da li je Godišnji nacionalni program (ANP) suštinski potreban da bi BiH nastavila proces u okviru MAP-a na putu ka NATO.</p>
      <p>„Radujemo se što ćemo raditi s Bosnom i Hercegovinom na osnovu Programa reformi. Što se tiče samog dokumenta, nismo ga još dobili, tako da je preuranjeno davati komentare o njemu. U opštem smislu, ovaj Program će pomoći Bosni i Hercegovini da ojača saradnju s NATO“, kazali su iz NATO štaba.</p>
      <p>Inače, član Predsedništva BiH Šefik Džaferović je posle imenovanja Zorana Tegeltije za mandatara Veća ministara BiH izjavio da je dogovoreno slanje dokumenta koji podržavaju svetske sile, kao i NATO savez.</p>
      <p>On je izjavio da je Predsedništvo BiH usvojilo Program reformi koji će biti dostavljen putem Stalne misije pri NATO savezu u Briselu, samo dan pošto Zastupnički dom PS BiH potvrdi imenovanje predsedavajućeg i ministara u Veću ministara BiH.</p>
      <p>(Tanjug)</p>
    </article>
  </body>
</html>