<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skijumping.pl/wiadomosci/27076/timi-zajc-mysle-ze-zachowalem-poziom-z-lata/"/>
    <meta property="og:site_name" content="Skijumping.pl"/>
    <meta property="article:published_time" content="2019-11-21T16:16:00+00:00"/>
    <meta property="og:title" content="Timi Zajc: Myślę, że zachowałem poziom z lata"/>
    <meta property="og:description" content="Timi Zajc w minionym sezonie był objawieniem słoweńskich skoków narciarskich. 19-letni zawodnik regularnie plasował się w czołowej dziesiątce konkursów Pucharu Świata, wygrywając po drodze zawody w lotach w Oberstdorfie. Cały cykl ukończył na dziewiątej pozycji w klasyfikacji generalnej i nadchodzącej zimy chciałby poprawić ten rezultat."/>
  </head>
  <body>
    <article>
      <h1>Timi Zajc: Myślę, że zachowałem poziom z lata</h1>
      <address>
        <time datetime="2019-11-21T16:16:00+00:00">21 Nov 2019, 16:16</time>
      </address>
      <p>
        <b>Timi Zajc w minionym sezonie był objawieniem słoweńskich skoków narciarskich. 19-letni zawodnik regularnie plasował się w czołowej dziesiątce konkursów Pucharu Świata, wygrywając po drodze zawody w lotach w Oberstdorfie. Cały cykl ukończył na dziewiątej pozycji w klasyfikacji generalnej i nadchodzącej zimy chciałby poprawić ten rezultat.</b>
      </p>
      <p>W minionym sezonie zimowym Timi Zajc okazał się najlepszym zawodnikiem reprezentancji Słowenii. 19-latek z Ljubna zapowiada, że jest w bardzo dobrej formie i nie może doczekać się inauguracji Pucharu Świata w Wiśle.</p>
      <p>- Myślę, że zachowałem poziom formy z letnich startów. Próbowałem nowych nart oraz kombinezonów, ale nie odkryłem czegoś nowego. Jestem zadowolony, że skaczę dobrze i nie popełniam dużych błędów. Na treningu oddałem pięć długich prób, więc z optymizmem czekam na Wisłę - zapewnia zawodnik.</p>
      <p>Przed startem nowego sezonu, reprezentanci Słowenii nie zdołali oddać ani jednej próby na śniegu: - To może być drobny problem, gdyż od czerwca jesteśmy przyzwyczajeni do skoków na zielonym igelicie, a teraz czeka nas pierwszy start na śniegu. Dla głowy wszystko będzie wyglądać zupełnie inaczej. Musimy zachować ostrożność podczas pierwszych skoków.</p>
      <p>- Pamiętam dobrze start w Wiśle sprzed dwóch lat [zakończony dyskwalifikacją - przyp. red.]. To był mój pierwszy występ w Pucharze Świata, wszystko było inne niż kiedykolwiek. Doświadczenie z tych zawodów jest dla mnie jednym z najtrudniejszych w dotychczasowej karierze. W ubiegłym roku skakałem tam jednak naprawdę dobrze [zajął piąte miejsce - przyp. red.], a tego lata zwyciężyłem na tej skoczni w Letnim Grand Prix - wspomina Zajc.</p>
      <p>- Skocznię im. Adama Małysza znam bardzo dobrze i muszę powiedzieć, że lubię ten obiekt. Dlatego uważam, że w nadchodzący weekend nie powinienem mieć z nim większych problemów - zapowiada reprezentant SSK Ljubno.</p>
      <p>Jakie cele na nowy sezon wyznaczył sobie 19-letni Słoweniec? - Na początku sezonu byłbym zadowolony z każdego miejsca w pierwszej dziesiątce, co przy mojej obecnej dyspozycji jest realistycznym celem. Oczekiwanie czegokolwiek więcej na ten moment nie byłoby rozsądne. Wszystko będzie jasne po piątkowych treningach i kwalifikacjach. Wtedy będziemy wiedzieli jak skutecznie trenowaliśmy latem.</p>
      <p>- Najpierw muszę zaliczyć występ w pierwszym konkursie, aby zorientować się, w co mogę celować w perspektywie całego sezonu. Na pewno chciałbym zająć wyższą pozycję w klasyfikacji generalnej Pucharu Świata niż poprzedniej zimy - zapewnia skoczek: - Mam nadzieję, że na mistrzostwa świata w lotach w Planicy będę w dobrej formie i będę mógł cieszyć się dalekimi lotami na oczach kibiców. Na takiej imprezie jak MŚ liczą się jednak tylko medale.</p>
      <p>Jak Timi Zajc ocenia pracę nowego eksperta od kombinezonów reprezentacji Słowenii, Roberta Krancja? - Minęło dużo czasu, zanim otrzymałem odpowiedni kombinezon. Zaczynaliśmy od zera, ale wykonaliśmy pracę w letnich oraz przedzimowych przygotowaniach.W ostatnich miesiącach słoweński skoczek zwrócił uwagę mediów swoją nietypową, nową fryzurą w kolorze... niebieskim: - Postanowiłem zmienić trochę swoją fryzurę przed finałem Letniego Grand Prix w Klingenthal. Już przed rokiem myślałem o farbowaniu włosów i ostatecznie zdecydowałem się na to na początku października.</p>
      <p>Jak na nowy wygląd zareagowała rodzina i bliscy? - Wszyscy byli w szoku - zapewnia trzeci zawodnik Letniego Grand Prix 2019.</p>
      <p>Czołowy zawodnik trenera Gorazda Bertoncelja nie narzekał na brak adrenaliny również w czasie wolnym: - Dwukrotnie pojechałem na tor wyściowym moim Volkswagenem Golf GTI, który kupiłem pod koniec ostatniej zimy. Wszystko wyglądało inaczej niż na zwykłej drodze. Na tor pojechałem wspólnie z Jurijem Tepesem, który jest już mistrzem w dziedzinie motoryzacji.</p>
      <p>- Licznik wskazywał maksymalnie 205-210 km/h. Większość aut nie pozwala na jazdę większą prędkością. Mój samochód to nie jest Ferrari - kończy Zajc.</p>
      <hr/>
      <p>Adam Bucholz, źródło: Slovenkse Novice</p>
    </article>
  </body>
</html>