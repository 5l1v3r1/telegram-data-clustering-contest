<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191121_Cukrokat_talaltak_meteoritokban"/>
    <meta property="og:site_name" content="HVG.hu"/>
    <meta property="article:published_time" content="2019-11-21T16:06:00+00:00"/>
    <meta property="og:title" content="Cukrokat találtak meteoritokban"/>
    <meta property="og:description" content="A ribóz, a ribonukleinsav alapvető összetevője minden élő sejtben jelen van. Többek között erre bukkantak meteoritokban."/>
  </head>
  <body>
    <article>
      <h1>Cukrokat találtak meteoritokban</h1>
      <address><time datetime="2019-11-21T16:06:00+00:00">21 Nov 2019, 16:06</time> by <a rel="author">MTI</a></address>
      <p>
        <b>A ribóz, a ribonukleinsav alapvető összetevője minden élő sejtben jelen van. Többek között erre bukkantak meteoritokban.</b>
      </p>
      <p>Három meteorit vizsgálata során egy kutatócsoport ribóz és más cukrok jelenlétét állapította meg, ami alapján arra következtetnek, hogy biológiailag fontos cukrok alakulhatnak ki az űrben is. A Földön kívüli minták aminosavakat és más biológiai építőköveket is tartalmaznak. A kutatók elmondása szerint az ilyen cukrok Földre érkezése hozzájárulhatott a legkorábbi biopolimerek kialakulásához.</p>
      <p>A tudósok eredményeikről a <i>Proceedings of the National Academy of Sciences</i> (PNAS) című <a href="https://www.pnas.org/content/early/2019/11/12/1907169116">szaklapban</a> számoltak be. A japán Tokuku Egyetem kutatója, Furukava Josihiro által vezetett kutatócsoport három úgynevezett szenes kondrit típusú meteoritot vizsgált, köztük a Murchison meteoritot, amely Ausztráliában landolt.</p>
      <p>A ribóz, a ribonukleinsav alapvető összetevője minden élő sejtben jelen van. Erre bukkantak a meteoritokban más, biológiai szempontból fontos cukrok mellett. Izotópos elemzések szerint a cukrok a Földön kívülről származnak és nem a Földön szennyeződött be velük a minta.</p>
      <blockquote>Laboratóriumban végzett kísérleti szimulációk segítségével meg tudtuk határozni a körülményeket, amelyek mellett cukrok képződhetnek az űrben.</blockquote>
      <p>A tanulmány szerzői arra jutottak, hogy úgynevezett formózreakcióval jöhetnek létre. A reakció során aldehidekből képződik cukor. Az ásványi összetétel alapján arra lehet következtetni, hogy a cukrok azon aszteroidák keletkezése előtt, vagy közvetlenül utána alakulhattak ki, amelyekből a meteoritok eredetileg származnak.</p>
      <p>Több mint ötven évvel ezelőtt a kutatók biológiai cukrokat, például glükózt és arabinózt találtak szenes kondrit típusú meteoritokban. Eddig azonban nem sikerült bizonyítani Földön kívüli eredetüket.</p>
      <p>
        <i>(Képünk illusztráció)</i>
      </p>
      <related>
        <a href="https://hvg.hu/tudomany/20190726_mikrotektitak_fosszilia_osi_kagylok_meteor_aszteroida_becsapodas_florida"/>
        <a href="https://hvg.hu/tudomany/20191103_elovilag_meteoritbecsapodas_meteorit_66_millio_ev_dinoszauruszok_kihalasa_yucatan_felsziget"/>
      </related>
    </article>
  </body>
</html>