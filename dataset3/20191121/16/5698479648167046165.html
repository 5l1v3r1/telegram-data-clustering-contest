<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/french-yellow-vestsfirst-trial-of-a-police-officer-for-violence-in-paris"/>
    <meta property="og:site_name" content="euronews"/>
    <meta property="article:published_time" content="2019-11-21T16:08:38+00:00"/>
    <meta property="og:title" content="جلیقه‌زردها؛ نخستین محاکمه یک پلیس به اتهام اعمال خشونت عمدی"/>
    <meta property="og:description" content="این پلیس به این اتهام محاکمه می شود که در جریان اعتراضات جلیقه‌زردها به سمت معترضان سنگ پرتاب می کرده است. کور شدن چشم دهها معترض در اثر شلیک گلول‌های کائوچویی و قطع شدن دست ۵ نفر نیز از پرونده‌هایی شکایت علیه پلیس است."/>
  </head>
  <body>
    <article>
      <h1>جلیقه‌زردها؛ نخستین محاکمه یک پلیس به اتهام اعمال خشونت عمدی</h1>
      <address><time datetime="2019-11-21T16:08:38+00:00">21 Nov 2019, 16:08</time> by <a rel="author">یورونیوز فارسی </a></address>
      <p>پس از گذشته یک سال از آغاز جنبش اعتراضی جلیقه‌زردها در فرانسه، روز پنجشنیه یک پلیس به اتهام اعمال خشونت عمدی علیه معترضان در دادگاه محاکمه شد.</p>
      <p>این محاکمه نخستین مورد از دادگاهی شدن یک پلیس در ارتباط با اعمال خشونت علیه معترضان جلیقه‌زرد محسوب می شود. این در حالی است که دهها شکایت با عنوان «خشونت پلیس» علیه معترضان از آغاز جنبش جلیقه‌زردها تسلیم دادگاه شده است.</p>
      <p>این پلیس به این اتهام محاکمه می شود که در جریان اعتراضات جلیقه‌زردها به سمت معترضان سنگ پرتاب می کرده است. ویدئویی که این پلیس را در حال پرتاب سنگ نشان می دهد، هزاران بار در شبکه‌های اجتماعی به اشتراک گذاشته شده است.</p>
      <p>به نوشته وب‌سایت «فرانس انفو»، نخستین جلسه محاکمه این نیروی پلیس در فضایی پرتنش برگزار شده است. این جلسه در حالی چند روز پس از نخستین سالگرد اعتراضات جلیقه زردها برگزار می شود که روز شنبه گذشته بار دیگر در پاریس و دیگر شهرهای فرانسه بین معترضان و پلیس درگیری رخ داد و در پاریس بار دیگر یک معترض جلیقه زرد در اثر شلیک گلوله‌های کائوچویی پلیس یک چشمش را از دست داد.</p>
      <figure>
        <iframe data-src="https://twitter.com/euronewses/status/1197482817556533248" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>واحد نظارت داخلی پلیس فرانسه، ۲۱۲ پرونده در ارتباط با خشونت پلیس علیه معترضان را در دست بررسی دارند اما تاکنون تنها همین یک پرونده به دادگاه رسیده است و یک پلیس دیگر پیش از پایان سال جاری میلادی دادگاهی خواهد شد. معترضان نیز تاکنون ۳۷۲ شکایت علیه پلیس به دادگاه ارائه کرده‌اند که از این تعداد برای ۱۰۹ پرونده عدم پیگیرد صادر شده است.</p>
      <p>بر اساس آمار منتشر شده در فرانسه از ابتدای اعتراضات جلیقه‌زردها تاکنون ۲ نفر کشته‌ شده‌اند، ۲۵ نفر در اثر شلیک گلوله‌های کائوچویی پلیس یک چشمشان را از دست داده اند و ۳۱۶ نفر از ناحیه سر زخمی شده‌اند. همچنین ‍۱۳۱ نفر از ناحیه کمر به بالا زخمی شده‌اند و ۵ نفر در اثر انفجار نارنجک‌هایی که پلیس پرتاب می‌کند یک دستشان قطع شده است.</p>
    </article>
  </body>
</html>