<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/rattvisan-segrar-om-trump-forlorar-valet/"/>
    <meta property="og:site_name" content="DN.SE"/>
    <meta property="article:published_time" content="2019-11-21T16:11:32+00:00"/>
    <meta property="og:title" content="Rättvisan segrar om Trump förlorar valet"/>
    <meta property="og:description" content="Trump är en usel president, och utpressningen mot Ukraina är skandalös. Riksrättsprocessen lär ändå inte leda till att han avsätts."/>
  </head>
  <body>
    <article>
      <h1>Rättvisan segrar om Trump förlorar valet</h1>
      <address><time datetime="2019-11-21T16:11:32+00:00">21 Nov 2019, 16:11</time> by <a rel="author" href="https://www.dn.se/av/dn-s-ledarredaktion/" target="_blank">DN:s ledarredaktion</a></address>
      <p>
        <b>DN 22/11 2019. Donald Trump är en usel president, och utpressningen mot Ukraina är skandalös. Riksrättsprocessen lär ändå inte leda till att han avsätts. Väljarna bestämmer 2020.</b>
      </p>
      <p>Om det fanns några tvivel om att Donald Trump skulle ställas inför riksrätt skingrades de under veckans dramatiska vittnesförhör i kongressen. Däremot är det fortfarande ytterst osannolikt att presidenten kommer att avsättas av senaten.</p>
      <p><b>USA:s EU-ambassadör Gordon Sondland</b> var tydlig i sitt framträdande. Dels hade Trump krävt att Ukrainas president Volodymyr Zelenskyj såg till att utreda den demokratiske presidentkandidaten Joe Biden för korruption, plus en myt om att ukrainarna och inte ryssarna lade sig i det amerikanska valet 2016. Annars skulle det inte bli någon inbjudan till Vita huset, och framför allt inget militärt bistånd.</p>
      <p>Dels var alla viktiga spelare med på vagnen: vicepresident Mike Pence, utrikesminister Mike Pompeo och presidentens stabschef Mick Mulvaney. Trumps private advokat Rudy Giuliani ledde Ukrainaprojektet, men någon icke sanktionerad utrikespolitik fanns inte: ”Vi följde presidentens order”.</p>
      <blockquote>Den demokratiska linjen är logisk, för muta är en rimlig beskrivning av Trumps syfte.</blockquote>
      <p>Fakta i målet är redan tämligen klara. Alla vittnen i kongressen har egentligen berättat delar av samma historia.</p>
      <p>Trump har brännmärkt några av vittnena som värdelösa idioter, och påstår att han knappt känner Sondland. Men EU-ambassadören donerade en miljon dollar ur sin egen förmögenhet till Trumps presidentinstallation och kan knappast avfärdas som obotlig fiende.</p>
      <p><b>Både Trump och hans republikanska</b> parti har radat upp ett spretigt och ofta löjeväckande försvar. Först hette det att inga villkor förmedlats till Ukraina, fast det föll när Mulvaney erkände det i oktober. Sedan visste inte ukrainarna om detta ”quid pro quo”, eller så gör alla presidenter likadant, eller så är Trump bara en hängiven bekämpare av korruption, eller så finns det inga bevis (nej, Vita huset vägrar ju lämna ut dokument).</p>
      <p>En detalj från Sondlands vittnesmål är avslöjande: Trump var bara intresserad av att utredningen mot Biden inleddes, inte att den kom fram till något. ”Ovisshet” är strålande för konspirationsteoretiker.</p>
      <p><b>Demokraterna kommer uppenbarligen</b> att hävda att Trump har gjort sig skyldig till mutbrott. ”Gör oss en tjänst”, som Trump sa till Zelenskyj i det beryktade telefonsamtalet den 25 juli. Hjälp till att smutskasta min motståndare inför USA-valet, så får Ukraina sina vapen.</p>
      <p>Den demokratiska linjen är logisk, för muta är en rimlig beskrivning av Trumps syfte. Bestickning finns med i författningen som exempel på skäl för riksrätt, och är enklare att förklara för väljarna än ”allvarliga brott och förseelser”.</p>
      <p><b>För ytterst är riksrättsprocessen</b> en politisk fråga snarare än en juridisk. Hur förkastligt en president än har betett sig är det inte givet att det är brottsligt. Demokraterna i representanthuset kan inte med trovärdighet backa från ståndpunkten att Trump har brutit mot lagen, utan kommer säkerligen att skriva ihop en eller flera åtalspunkter. Men i senaten behövs två tredjedelars stöd för fällande dom.</p>
      <p>Där har Republikanerna majoritet, och de avgör således om mutor har förekommit. De skulle vara måttlöst uppbragta om en demokrat agerat som Trump. Det hör dock inte hit, åtminstone så länge folkopinionen tvekar.</p>
      <p><b>Trumps trupper röstade</b> på honom 2016 trots att de hade sett åtskilligt av hans omdömeslöshet och urspårningar. Stödet har varit i stort sett intakt, och Ukrainaaffären har inte förändrat läget nämnvärt.</p>
      <p>Ändå finns det gott hopp om att Trumps skandalösa fasoner bidrar till att sänka honom i nästa års val. Då skulle rättvisa skipas.</p>
    </article>
  </body>
</html>