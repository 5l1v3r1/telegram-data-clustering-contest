<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/dancila-dna-a-spus-ca-nu-ma-cheama-maine-nu-ca-nu-ma-invita-peste-o-perioada-de-timp-18602963"/>
    <meta property="og:site_name" content="Gândul"/>
    <meta property="article:published_time" content="2019-11-21T16:43:42+00:00"/>
    <meta property="og:title" content="Dăncilă: DNA a spus că nu mă cheamă mâine, nu că nu mă invită peste o perioadă de timp"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Dăncilă: DNA a spus că nu mă cheamă mâine, nu că nu mă invită peste o perioadă de timp</h1>
      <h2>Viorica Dăncilă a afirmat că DNA nu a dezminţit că va fi chemată la audieri, instituţia precizând doar că nu va fi chemată să dea explicaţii în cursul zilei de vineri. Liderul PSD a susţinut că se aşteaptă să fie invitată la DNA în perioada următoare.</h2>
      <address>
        <time datetime="2019-11-21T16:43:42+00:00">21 Nov 2019, 16:43</time>
      </address>
      <p>„Informaţia este doar pe jumătate falsă. Nu este o informaţie falsă. Am spus cu câteva zile înainte că toţi cei care au candidat împotriva lui Klaus Iohannis au avut dosare penale, Victor Ponta în 2014, Dan Barna în primul tur şi am văzut că purtătorul de mesaj al lui Klaus Iohannis m-a ameninţat la o dezbatere cu procurorii. După turul întâi, pe 15 noiembrie, a fost depusă o plângere împotriva mea. Deci, ceea ce a spus DNA a fost că nu mă cheamă mâine, dar nu că nu mă va invita la DNA luni, marţi sau peste o perioadă de timp. De invitat la DNA în urma acestei plângeri, cu siguranţă mă vor chema. Poate mulţi din echipa domnului Iohannis ar fi vrut ca mâine să mă cheme sau chiar duminică, să nu se mai voteze”, a spus Dăncilă, în cadrul unei conferinţe de presă organizată la Parlament.</p>
      <p>Eurodeputatul Dragoş Tudorache a anunţat pe 15 noiembrie că Alianţa USR-PLUS va depune plângere penală după ce PSD a răspândit mesajel false în online care conţineau elemente de identitate vizuală a celor două formaţiuni şi prin care încercau să descurajeze votarea lui Klaus Iohannis în al doilea tur al alegerilor.</p>
      <p>Senatorul PNL Alina Gorghiu o acuză pe Viorica Dăncilă că şi-a înscenat un drum la DNA pentru a se putea victimiza. Liberalul a afirmat că prestaţia unui candidat la prezidenţiale nu se judecă după numărul de broşe pe care le deţine, ci după ce ştie să facă.</p>
      <p>„Prestaţia unui candidat nu se judecă în funcţie de câte ore stă pe tocuri în faţa jurnaliştilor, nu se judecă nici măcar în funcţie de câte broşe şi ceasuri scumpe are şi uită să le treacă în declaraţia de avere. prestaţia unui candidat se evaluează în funcţie de ce ştie, cât ştie şi de ce poate să aducă bine pentru România normală. Tupeul pe care îl au contracandidaţii noştri de la PSD, echipa lor de campanie este fără limite. Astăzi, de exemplu, Viorica Dăncilă şi-a înscenat singură un drum pe la DNA ca să se victimizeze. A prezentat bilanţul guvernrii, iar când a venit vorba de 10 august a spus că a fost în concediu, nici măcar nu şi-a cerut scuze”, a spus Alina Gorghiu, în Galaţi.</p>
      <p>DNA a anunţat, joi, că Viorica Dăncilă, candidat la prezidenţiale, nu va fi citată pentru audiere, subliniind că informaţiile din spaţiul public potrivit cărora fostul premier va ajunge în faţa procurorilor sunt false.</p>
      <p>„Referitor la informaţiile vehiculate în spaţiul public care acreditează ideea că un candidat la Preşedinţia României urmează să fie citat la DNA, în data de 22 noiembrie 2019, Biroul de Informare şi Relaţii Publice este abilitat să precizeze că toate aceste informaţii sunt false”, transmite DNA, printr-o dezminţire transmise presei.</p>
      <p>Precizările vin după ce în spaţiul public au apărut informaţii potrivit cărora Viorica Dăncilă urmează să fie citată de procurori pentru a fi audiată.</p>
      <related>
        <h4>Citeşte şi</h4>
        <a href="https://www.gandul.info/politica/gorghiu-atac-virulent-la-dancila-si-a-inscenat-singura-un-drum-pe-la-dna-ca-sa-se-victimizeze-18602804?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/magazin/viorica-vasilica-dancila-castiga-alegerile-prezidentiale-absenteismul-a-fost-urias-exercitiu-de-imaginatie-inainte-de-turul-doi-18602690?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/minzatu-dupa-gafele-lui-turcan-nu-e-asa-ca-daca-nu-e-ceva-spus-de-dancila-nu-vi-se-mai-pare-grav-olguta-vasilescu-uite-cine-vorbeste-de-analfabeti-18602443?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>