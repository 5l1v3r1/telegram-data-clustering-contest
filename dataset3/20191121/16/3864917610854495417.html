<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823029-ukraina-moze-piti-do-sudu-cerez-risenna-danii-sodo-nord-stream-2-orzel.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T16:24:00+00:00"/>
    <meta property="og:title" content="Україна може піти до суду через рішення Данії щодо Nord Stream 2 — Оржель"/>
    <meta property="og:description" content="Міністерство енергетики та захисту довкілля України розглядає можливість подати апеляцію на рішення Данії щодо дозволу прокладати &quot;Nord Stream 2&quot;."/>
  </head>
  <body>
    <article>
      <h1>Україна може піти до суду через рішення Данії щодо Nord Stream 2 — Оржель</h1>
      <h2>Міністерство енергетики та захисту довкілля України розглядає можливість подати апеляцію на рішення Данії щодо дозволу прокладати "Nord Stream 2".</h2>
      <address>
        <time datetime="2019-11-21T16:24:00+00:00">21 Nov 2019, 16:24</time>
      </address>
      <p>Про це повідомив міністр енергетики та захисту довкілля України Олексій Оржель <a href="https://24tv.ua/ukrayina_gotova_do_zupinki_tranzitu_gazu_z_rosiyi__eksklyuzivne_intervyu_z_ministrom_orzhelem_n1236400?fbclid=IwAR3PFrF6rAE0--84tSZgsjZH4V6_zMx5HtYbYU8rbxy5p5l6rmozytsi7ty">в інтерв’ю “24 каналу”</a>.</p>
      <p>"Дійсно "Північний потік-2" все одно якось буде реалізовуватися. На той дозвіл, який вони отримали нещодавно від Данії, ми зараз розглядаємо можливості якось, з точки зору екології, подавати апеляцію", — сказав урядовець.</p>
      <p>Як повідомлялося, проєкт Nord Stream 2 передбачає будівництво нової нитки газопроводу від узбережжя РФ через Балтійське море до Німеччини на додаток до вже діючого Nord Stream. Передбачається, що потужність другої гілки Nord Stream 2 становитиме 55 млрд кубометрів газу щороку, довжина — більш як 1,2 тис. км.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822794-nord-stream-2-dast-milardi-aki-rf-moze-vikoristati-dla-posilenna-agresii-senator-ssa.html">Nord Stream 2 дасть мільярди, які РФ може використати для посилення агресії — сенатор США</a>
      </blockquote>
      <p>Наприкінці жовтня Енергетичне агентство Данії видало компанії Nord Stream 2 AG дозвіл на будівництво частини газопроводу на території данських територіальних вод у Балтійському морі. Данія була останньою країною, яка не видавала дозвіл на будівництво російського газопроводу.</p>
      <p>Газопровід будує російський Газпром спільно з європейськими компаніями Engie, Uniper, OMV, Shell і Wintershall. Планувалося завершити проєкт до кінця 2019 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821230-nord-stream-2-ekspert-rozpoviv-pro-troanskih-konej-moskvi.html">Nord Stream 2: експерт розповів про "троянських коней" Москви</a>
      </blockquote>
      <p>Україна виступає проти будівництва <a href="https://www.ukrinform.ua/tag-pivnicnij-potik2">Nord Stream 2</a>. Крім того, противниками Nord Stream 2 є США, Польща і країни Балтії, які застерігають, що ЄС у такому випадку підсяде на російську газову голку. Президент США Дональд Трамп погрожував заблокувати проєкт санкціями.</p>
    </article>
  </body>
</html>