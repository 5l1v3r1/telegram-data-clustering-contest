<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/casa-museu-Joan-Miro-210000-euros_0_2348165329.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T16:43:58+00:00"/>
    <meta property="og:title" content="El govern espanyol dona 210.000 euros per obrir nous espais de la casa-museu de Joan Miró"/>
    <meta property="og:description" content="L'edifici tancarà dilluns per engegar la segona fase de la rehabilitació del Mas Miró"/>
  </head>
  <body>
    <article>
      <h1>El govern espanyol dona 210.000 euros per obrir nous espais de la casa-museu de Joan Miró</h1>
      <h2>L'edifici tancarà dilluns per engegar la segona fase de la rehabilitació del Mas Miró</h2>
      <address>
        <time datetime="2019-11-21T16:43:58+00:00">21 Nov 2019, 16:43</time>
      </address>
      <p>El govern espanyol es torna a implicar en el Mas Miró, la casa-museu de Joan Miró a Mont-roig del Camp: aquest dijous s'ha fet públic que la secretaria d'estat de Turisme donarà 210.000 euros per aixecar el terra del menjador i obrir al públic la cuina, un espai que fins ara no es podia visitar. També s'instal·larà un ascensor que permetrà l'accés a l'interior de la casa a les persones amb mobilitat reduïda. L'aportació també servirà per millorar els recursos didàctics: s'incorporarà una projecció audiovisual de benvinguda a l'edifici a l'inici de la visita guiada i noves pistes a l'audioguia. El Mas Miró tancarà les portes dilluns per començar les obres i tenir-les enllestides durant la temporada baixa. "Esperem seguir contribuint al manteniment i a la consolidació d'aquest museu, que és un recurs turístic i cultural de primeríssim ordre", ha expressat la secretària d'Estat de Turisme, Isabel Oliver.</p>
      <p>Aquesta és la segona aportació econòmica per part del Govern. Durant la primera fase del projecte va aportar uns 200.000 euros i ara, amb aquesta segona aportació, vol donar "continuïtat" i "solidesa" a la casa-museu de l'artista. Així ho ha fet saber la secretària d'estat de Turisme, afirmant que Mont-roig del Camp "és un tresor, senzill, que ens encaixa totalment amb un turisme respectuós amb el medi ambient i amb la nostra manera de viure", i ha garantit també que en els pròxims anys el ministeri de Cultura vol continuar contribuint econòmicament amb el projecte.</p>
      <p>El net de Joan Miró, Joan Punyet Miró, ha reivindicat els valors de l'univers mironià que representa l'equipament i ha considerat que conservar el taller de Miró a Mont-roig i els dos de Palma és "un privilegi absolut". "La garrofa, l'ametlla, l'oliva arbequina, l'oli, el vi negre. Tot això és el cant de la terra i el que feia que Miró anés a pintar quadres surrealistes amb força a París", ha manifestat. Així mateix, Punyet ha celebrat la implicació de l'executiu de Madrid i ha assegurat que el projecte serà "invencible" si hi ha unitat d'acció entre totes les administracions i agents implicats.</p>
      <p>
        <a href="https://www.ara.cat/cronica/llocs-Miro_0_569343087.html">Els llocs de Miró</a>
      </p>
      <p>El president de la Fundació Mas Miró i alcalde de Mont-roig, Fran Morancho, ha tornat a reclamar una implicació més "ferma" de la Generalitat i de la Diputació de Girona per fer viable el projecte, ja que ha subratllat que els ajuts culturals no són suficients. "Encara tenim molt de recorregut. Demano més esforços perquè el projecte es mantingui i sigui una realitat més enllà. Hem de jugar-hi tots", ha defensat Morancho, que ha demanat novament la incorporació de la Generalitat a la junta del patronat de la fundació.</p>
    </article>
  </body>
</html>