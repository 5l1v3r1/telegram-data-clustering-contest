<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/indochina/detail/9620000112036"/>
    <meta property="og:site_name" content="MGR Online"/>
    <meta property="article:published_time" content="2019-11-21T16:27:00+00:00"/>
    <meta property="og:title" content="กองทัพพม่า-รัฐบาลพลเรือนทำงานร่วมกันใกล้ชิด ช่วยซูจีสู้คดีศาลโลก"/>
    <meta property="og:description" content="เอเอฟพี - ทั้งทหารพม่าและรัฐบาลพลเรือนของประเทศอยู่เบื้องหลังการตัดสินใจของนางอองซานซูจีที่จะปกป้องประเทศจากข้อกล่าวหาการฆ่าล้างเผ่าพันธุ์ที่ศาลยุติธรรมระหว่างประเทศ โฆษกกองทัพพม่าเผยวันนี้ (21)"/>
  </head>
  <body>
    <article>
      <h1>กองทัพพม่า-รัฐบาลพลเรือนทำงานร่วมกันใกล้ชิด ช่วยซูจีสู้คดีศาลโลก</h1>
      <address><time datetime="2019-11-21T16:27:00+00:00">21 Nov 2019, 16:27</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011581701.JPEG"/>
      </figure>
      <p><b>เอเอฟพี - ทั้งทหารพม่าและรัฐบาลพลเรือนของประเทศอยู่เบื้องหลังการตัดสินใจของนางอองซานซูจี ที่จะปกป้องประเทศจากข้อกล่าวหาการฆ่าล้างเผ่าพันธุ์ที่ศาลยุติธรรมระหว่างประเทศ โฆษกกองทัพพม่าเผยวันนี้ (21) </b><br/><br/>สำนักงานที่ปรึกษาแห่งรัฐได้ประกาศความเคลื่อนไหวที่น่าตกใจวานนี้ (20) ว่า นางอองซานซูจีจะนำทีมแก้ต่างเดินทางไปยังศาลยุติธรรมระหว่างประเทศ (ICJ) หรือศาลโลก ที่กรุงเฮก ประเทศเนเธอร์แลนด์<br/><br/>แกมเบีย ประเทศขนาดเล็กทางตะวันตกของแอฟริกา มีกำหนดที่จะแถลงต่อศาลในเดือน ธ.ค. ในนามตัวแทนขององค์การความร่วมมืออิสลาม (OIC) โดยแกมเบียกล่าวหาว่าพม่าละเมิดอนุสัญญาฆ่าล้างเผ่าพันธุ์ปี 1948 จากการปราบปรามรุนแรงของทหารในปี 2560 กับชุมชนชาวมุสลิมโรฮิงญาในรัฐยะไข่<br/><br/>“เรากำลังร่วมมือกันในคดีนี้ และผู้เชี่ยวชาญด้านกฎหมายของเรากำลังทำงานร่วมกัน” พลจัตวาซอ มิน ตุน โฆษกทหาร อ้างถึงกองทัพและรัฐบาลพลเรือน<br/><br/>พลจัตวาซอ มิน ตุน ยังยืนยันว่า ซูจีจะพบหารือกับ พล.อ.อาวุโส มิน ออง หล่าย ผู้บัญชาการทหารสูงสุดในเร็วๆ นี้ <br/><br/>ชาวโรฮิงญาราว 740,000 คน หลบหนีออกจากรัฐยะไข่ข้ามแดนไปอาศัยลี้ภัยในค่ายพักที่บังกลาเทศ ด้วยทหารเข้าปราบปรามทั่วพื้นที่ตอนเหนือของรัฐยะไข่<br/><br/>ผู้ลี้ภัยได้เปิดเผยถึงเรื่องราวการสังหาร การข่มขืน และการวางเพลิงที่เกิดขึ้นอย่างกว้างขวาง ความรุนแรงที่ผู้สืบสวนสหประชาชาติระบุว่าเป็นการฆ่าล้างเผ่าพันธุ์<br/><br/>พม่ากล่าวว่าปฏิบัติการที่เกิดขึ้นนั้นเป็นความพยายามที่จะกำจัดกลุ่มติดอาวุธโรฮิงญา และยืนยันว่าคณะกรรมการของประเทศเพียงพอที่จะสอบสวนข้อกล่าวการละเมิด.</p>
    </article>
  </body>
</html>