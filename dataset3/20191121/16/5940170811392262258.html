<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/news/nea/koinonia/kypros-salos-tsakwthike-me-astynomiko-kai-to-binteoskopoyse-vid"/>
    <meta property="og:site_name" content="24NEWS"/>
    <meta property="article:published_time" content="2019-11-21T16:01:00+00:00"/>
    <meta property="og:title" content="Κύπρος - Σάλος: Τσακώθηκε με αστυνομικό και το βιντεοσκοπούσε"/>
    <meta property="og:description" content="Αντιμέτωπος με την δικαιοσύνη ο οδηγός"/>
  </head>
  <body>
    <article>
      <h1>Κύπρος - Σάλος: Τσακώθηκε με αστυνομικό και το βιντεοσκοπούσε</h1>
      <h2>Αντιμέτωπος με την δικαιοσύνη ο οδηγός</h2>
      <address>
        <time datetime="2019-11-21T16:01:00+00:00">21 Nov 2019, 16:01</time>
      </address>
      <p>Σάλος έχει προκληθεί στα μέσα κοινωνικής δικτύωσης με <a href="https://www.youtube.com/watch?v=Eky8QNtc3Tk&amp;fbclid=IwAR395eCz6CQRwd5EfPlWRdmWBwOyHbueg2kfptTZMTMBb4Slj2KMr_q1Oi0"><b>βίντεο</b></a> που κυκλοφορεί τις τελευταίες ώρες, στο οποίο πολίτης έχει έντονη διαμάχη με αστυνομικό.</p>
      <p>Το όλο σκηνικό διαδραματίστηκε στον δρόμο από τον κυκλικό κόμβο Καλού Χωριού, με κατεύθυνση την Λάρνακα, ενώ στη δημοσιοποίηση του βίντεο προχώρησε ο ίδιος ο οδηγός.</p>
      <p>Με βάση τα όσα δείχνει το επίμαχο βίντεο, μέλος της τροχαίας υποδεικνύει στον οδηγό να προχωρήσει αλλά αυτός βρίσκεται σταματημένος και με την κάμερα να καταγράφει.</p>
      <p>Πλησιάζοντας το όχημα ο αστυνομικός αντιλαμβάνεται την ύπαρξη κάμερας και ρωτά τον οδηγό αν βιντεογραφεί με τον νεαρό να απαντά <i>«μάλιστα»</i>.</p>
      <p>Εν συνεχεία αρχίζει έντονος διάλογος μεταξύ των δύο. Ο αστυνομικός ρωτάει επανειλημμένα ποιος είναι ο σκοπός για τον οποίο καταγράφει με τον νεαρό να απαντά <i>«για προσωπικούς σκοπούς»</i>.</p>
      <p>Ακολούθως, ο αστυνομικός του ζητά να σταματήσει να βιντεογραφεί, ωστόσο ο οδηγός ανένδοτος συνεχίζει.</p>
      <p>Το βίντεο διακόπτεται στο σημείο όπου το όχημα πλησιάζουν και άλλα μέλη της αστυνομικής δύναμης, προσπαθώντας να κατεβάσουν τον οδηγό από το όχημά του, αφού δεν συμμορφώθηκε με τις υποδείξεις.</p>
      <p>
        <b>Επιτέθηκε και έβρισε αστυνομικούς</b>
      </p>
      <p>Πληροφορίες του <b>24news</b> αναφέρουν πως το περιστατικό εκτυλίχθηκε τον Φεβρουάριο του 2019.</p>
      <p>Όπως μας ανέφερε αστυνομική πηγή, ο οδηγός του αυτοκινήτου προκάλεσε τους αστυνομικούς σκόπιμα.</p>
      <p>Όταν τα μέλη της τροχαίας πλησίασαν τον εν λόγω οδηγό, αυτός παρουσίαζε συμπτώματα μέθης και του ζητήθηκε όπως υποβληθεί σε έλεγχο αλκοόλης και νάρκοτεστ, με τον ίδιο να αρνείται.</p>
      <p>Σύμφωνα με την ίδια πηγή, κατά την διάρκεια της σύλληψής του εξύβρισε τους αστυνομικούς και τους επιτέθηκε.</p>
      <p>Ο οδηγός τον περασμένο Ιούλιο οδηγήθηκε στο Επαρχιακό Δικαστήριο Λάρνακας αντιμέτωπος με τις κατηγορίες της άρνησης να υποβληθεί σε νάρκοτεστ και τεστ αλκοόλης και της μη συμμόρφωσής του σε μέλη της δύναμης. Ο ίδιος παραδέχθηκε τις κατηγορίες και το δικαστήριο του επέβαλε χρηματικό πρόστιμο ύψους 1400 ευρώ και στέρηση άδειας για τρεις μήνες.</p>
      <p>Σημειώνεται πως για το ότι βιντεογραφούσε, επιτέθηκε και εξύβρισε αστυνομικούς η υπόθεση είναι υπό εκδίκαση και προγραμματισμένη για τις 29/1/2020.</p>
      <p>Όσον αφορά το ότι το βίντεο ανέβηκε στο διαδίκτυο, αστυνομική πηγή μας ανέφερε πως κατά πάσα πιθανότητα θα ανοιχτεί υπόθεση εναντίον του.</p>
      <p> </p>
      <p> </p>
      <related>
        <a href="https://www.24sports.com.cy/gr/news/nea/koinonia/eskapsan-na-epidiorthwsoyn-solina-kai-brikan-anthrwpino-kranio-stin-ep-leykosias-pics"/>
      </related>
    </article>
  </body>
</html>