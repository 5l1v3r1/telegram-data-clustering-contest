<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/world/aystralia-o-louis-to-koala-synantise-tin-sotira-tou-diadiktyakos-eranos-kseperase-kathe-prosdokia/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T16:46:55+00:00"/>
    <meta property="og:title" content="Αυστραλία: Ο Λούις το κοάλα συνάντησε την σωτήρα του - Διαδικτυακός έρανος ξεπέρασε κάθε προσδοκία"/>
    <meta property="og:description" content="Ενώ ο Λούις το κοάλα, που έσωσε γυναίκα από τις πύρινες φλόγες στη Νέα Νότια Ουαλία, στην Αυστραλία, συνάντησε την σωτήρα του στο Κέντρο Περίθαλψης για Κοάλα του Πορτ Μάκαρι, διαδικτυακός έρανος για τα κοάλα που τραυματίστηκαν στις καταστροφικές φωτιές στη Νέα Νότια Ουαλία ξεπέρασε κάθε προσδοκία των εμπνευστών του."/>
  </head>
  <body>
    <article>
      <h6 class="kicker">Περίσσεψαν συγκίνηση και αλληλεγγύη</h6>
      <h1>Αυστραλία: Ο Λούις το κοάλα συνάντησε την σωτήρα του - Διαδικτυακός έρανος ξεπέρασε κάθε προσδοκία</h1>
      <h2>Ενώ ο Λούις το κοάλα, που έσωσε γυναίκα από τις πύρινες φλόγες στη Νέα Νότια Ουαλία, στην Αυστραλία, συνάντησε την σωτήρα του στο Κέντρο Περίθαλψης για Κοάλα του Πορτ Μάκαρι, διαδικτυακός έρανος για τα κοάλα που τραυματίστηκαν στις καταστροφικές φωτιές στη Νέα Νότια Ουαλία ξεπέρασε κάθε προσδοκία των εμπνευστών του.</h2>
      <address><time datetime="2019-11-21T16:46:55+00:00">21 Nov 2019, 16:46</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ενώ ο Λούις το κοάλα, που έσωσε γυναίκα από τις πύρινες φλόγες στη Νέα Νότια Ουαλία, στην Αυστραλία, συνάντησε την σωτήρα του στο Κέντρο Περίθαλψης για Κοάλα του Πορτ Μάκαρι, διαδικτυακός έρανος που διοργάνωσε η κλινική ξεπέρασε κάθε προσδοκία.</p>
      <p>Κι αυτό επειδή πολλοί ανά τον κόσμο συγκινήθηκαν από το δράμα των συμπαθέστατων μαρσιποφόρων, που ζουν στην θαμνώδη περιοχή, που πλήττεται εδώ και μήνες από πυρκαγιές.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Ενδεικτικό για όσα περνάνε οι φυτοφάγοι τετράποδοι κάτοικοι της περιοχής εξαιτίας της πύρινης λαίλαπας είναι το βίντεο με τη διάσωση του Λούις.</p>
      <p>
        <b>Η συνάντηση του Λούις με τη σωτήρα του</b>
      </p>
      <p>Σύμφωνα με το Nine News Australia, η γυναίκα, που γλίτωσε τον Λούις, από τις φλόγες, επισκέφθηκε την Τετάρτη το Κέντρο Περίθαλψης στο Πορτ Μάκαρι όπου το μικρό κοάλα νοσηλεύεται.</p>
      <p>Πρόκειται για την Τόνι Ντόχερτι η οποία μιλώντας για την διάσωση του Λούις, επεσήμανε, πως δεν έκανε δεύτερες σκέψεις όταν είδε το ήδη πληγωμένο από τη φωτιά ζώο να κατευθύνεται προς τις φλόγες.</p>
      <p>Διαπιστώνοντας ότι το μικρό κοάλα θα καιγόταν, λειτούργησε ενστικτωδώς, αψήφησε τους καπνούς, το πλησίασε και το περιέθαλψε.</p>
      <figure>
        <iframe src="https://www.youtube.com/embed/-IAOWaIbnE4" width="640" height="360" data-service="Youtube" scrolling="no"/>
      </figure>
      <p>«Πήγαινε κατευθείαν προς τις φλόγες. Βγήκα από το αυτοκίνητο και έτρεξα προς το μέρος του» ανέφερε η κα Ντόχερτι, που τύλιξε το κοάλα με το πουκάμισό της και το περιέθαλψε, ρίχνοντας νερό στα καμένα ποδαράκια του, και σώζοντας το από βέβαια θάνατο.</p>
      <p>Στο ζώο η Ντόχερτι έδωσε το όνομα Λούις τιμώντας ένα από τα επτά εγγόνια της. Ο Λούις φέρει σοβαρά εγκαύματα στα άκρα του και στη μύτη του ενώ και σε άλλα σημεία του σώματός του έχει καεί η γούνα του.</p>
      <p>Κατά τη διάρκεια της πρώτης του νύχτας στο Κέντρο Περίθαλψης του Πορτ Μάκαρι χορηγήθηκαν στο μικρό κοάλα πολλά υγρά, ενώ τα πόδια του τυλίχθηκαν με γάζες. Σταδιακά άρχισε να τρέφεται.</p>
      <p>Να σημειωθεί ότι όπως μεταδίδουν τα τοπικά μέσα μόνο στην περιοχή του Πορτ Μάκαρι το 30% του φυσικού περιβάλλοντος των κοάλα έχει καεί ενώ τουλάχιστον 350 κοάλα που ζούσαν στην θαμνώδη περιοχή, χάθηκαν στην πύρινη κόλαση.</p>
      <p>Ο Λούις ωστόσο παραμένει ένα από τα τυχερά κοάλα καθώς χάρη στην έγκαιρη επέμβαση της Ντόχερτι υπάρχουν αρκετές πιθανότητες να επιστρέψει πίσω στην φύση.</p>
      <figure>
        <iframe data-src="https://twitter.com/324cat/status/1197153530265702403?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Διαδικτυακός έρανος</b>
      </p>
      <p>Στο μεταξύ ένας διαδικτυακός έρανος για τα κοάλα που τραυματίστηκαν στις καταστροφικές φωτιές στη Νέα Νότια Ουαλία ξεπέρασε κάθε προσδοκία των εμπνευστών του.</p>
      <p>Η σελίδα για τη συγκέντρωση χρημάτων που άνοιξε το Κέντρο για την Περίθαλψη Κοάλα του Πορτ Μάκαρι, συγκέντρωσε 614.265 ευρώ (περίπου ένα εκατ.  δολάρια Αυστραλίας) με δωρεές περισσοτέρων από 20.000 ανθρώπων από διάφορες χώρες, περιλαμβανομένων των ΗΠΑ, της Γαλλίας και της Βρετανίας.</p>
      <p>Να σημειωθεί ότι η πρωτοβουλία της φιλανθρωπικής οργάνωσης για την προστασία της άγριας ζωής «Βοηθήστε τα διψασμένα κοάλα που έχουν πληγεί από τις πρόσφατες φωτιές» - για την παροχή ειδικών σταθμών για να πίνουν νερό τα κοάλα -  είχε ως αρχικό της στόχο τη συγκέντρωση μόλις 15.355 ευρώ.</p>
      <p>Συγκέντρωσε όμως περισσότερες δωρεές από οποιαδήποτε άλλη εκστρατεία στην Αυστραλία αυτόν τον χρόνο, δήλωσε η GoFundMe, και είναι η δεύτερη μεγαλύτερη από τότε που ξεκίνησε η πλατφόρμα στην Αυστραλία το 2016.</p>
      <p>Το Κέντρο Περίθαλψης για Κοάλα του Πορτ Μάκαρι, που βρίσκεται σε απόσταση λίγων ωρών βορείως του Σίδνεϊ, έχει διασώσει 31 κοάλα από τους καμένους θάμνους τις τελευταίες εβδομάδες, ενώ «έχει κατακλυστεί από την καλοσύνη, τις θερμές ευχές και την υποστήριξη της αυστραλιανής και της διεθνούς κοινότητας».</p>
      <p>Μια «Κιβωτός για Κοάλα», όπως την χαρακτήρισαν, θα κατασκευαστεί για τα μαρσιποφόρα που θα αναρρώνουν, όπως έγινε γνωστό από το κέντρο περίθαλψης, με την ελπίδα ότι, εν καιρώ, θα αναπαραχθούν και θα μπορέσουν να επιστρέψουν στο φυσικό τους περιβάλλον.</p>
      <p> </p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>