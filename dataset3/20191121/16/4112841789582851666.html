<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77584-Nadchadzajuci-iPhone-12-ma-priniest-5G-displej-s-podporou-120-Hz-a-mensi-vyrez"/>
    <meta property="og:site_name" content="REFRESHER"/>
    <meta property="article:published_time" content="2019-11-21T16:55:00+00:00"/>
    <meta property="og:title" content="Nadchádzajúci iPhone 12 má priniesť 5G, displej s podporou 120 Hz a menší výrez"/>
    <meta property="og:description" content="Špekulácie o iPhone 12 sa už naplno rozbiehajú"/>
  </head>
  <body>
    <article>
      <h1>Nadchádzajúci iPhone 12 má priniesť 5G, displej s podporou 120 Hz a menší výrez</h1>
      <address><time datetime="2019-11-21T16:55:00+00:00">21 Nov 2019, 16:55</time> by <a rel="author">Matej Krajčovič</a></address>
      <p>
        <b>Špekulácie o iPhone 12 sa už naplno rozbiehajú</b>
      </p>
      <p>Kritici aj fanúšikovia firmy Apple sa zrejme zhodnú, že<b> dizajn iPhonov</b> je pomerne konzervatívny. Mení sa len veľmi pomaly a zásadné zmeny prichádzajú zvyčajne až v dvoj-, alebo dokonca trojročných cykloch. </p>
      <p><i>iPhonom 11, 11 Pro</i> a <i>11 Pro Max</i> pribudol jeden fotoaparát navyše, no z prednej strany zostávajú prakticky na nerozoznanie od starších súrodencov s označením X alebo XS. </p>
      <p>Možno aj preto sa veľmi často objavujú rôzne špekulácie o tom, čo všetko sa zmení, keď Apple svojim technikom konečne dovolí siahnuť po <b>drastickejších zmenách</b>. Špekulácií sa okamžite chytajú dizajnéri, ktorí potom prezentujú svoje návrhy spolu s vlastnými schopnosťami v grafických programoch. <a href="https://bgr.com/2019/11/20/iphone-12-leaked-design-video-as-release-date-approaches/">BGR.com takto upozornil</a> na možnú podobu <b>budúcoročného iPhonu 12</b>.</p>
      <figure>
        <iframe src="https://www.youtube.com/embed/ygi9evtOl24" width="700" height="393" data-service="Youtube" scrolling="no"/>
      </figure>
      <p>Render z <a href="https://refresher.sk/Ts%20Designer">Youtube kanálu Ts Designer</a> je zaujímavý aj preto, že sa drží pri zemi a neočakáva nereálne hlúposti ako stylus alebo <b>skladací displej </b>po vzore predražených konceptov Samsungu, Huaweiu alebo Motoroly. </p>
      <related>
        <a href="https://refresher.sk/76579-Legenda-je-spat-Motorola-predstavila-vecko-RAZR-so-skladacim-displejom-a-premrstenou-cenou"/>
      </related>
      <p>Namiesto toho zobrazuje prakticky nezmenenú zadnú časť s trojicou fotoaparátov, ktoré si tento rok takmer všade vyslúžili len tie najlepšie hodnotenia. <b>Na zmenu preto v iPhone 12 nie je veľmi dôvod. </b></p>
      <p>Vpredu je už situácia úplne opačná. Androidy už ponúkajú displeje natiahnuté cez celú čelnú plochu, kým veľký výrez na súčasných iPhonoch len živí špekulácie o tom, že Apple už technologicky zaostáva.</p>
      <p><b>Výrez by preto mohol zmiznúť </b>a nahradiť by ho mohla menšia diera pre potrebné kamery systému Face ID. Naspodu sa zas očakáva univerzálny <b>USB-C konektor</b>. Apple ho už začal nasadzovať do nových iPadov, prechod by bol teda naozaj logický. </p>
      <figure>
        <img src="https://i.refresher.sk/public/matejkrajcovic/iPhone_12.jpg"/>
      </figure>
      <p>Čas zrejme v septembri 2020 dozreje aj na plnú podporu <b>sietí 5G</b> a <b>displej s obnovovacou frekvenciou 120 Hz</b>. Ten by mal priniesť plynulejšie scrollovanie a plynulejší zážitok z hrania hier. Má ho aj najnovší Google Pixel 4, hoci ho systém kvôli šetreniu energie nevyužíva úplne vždy.  </p>
      <p>Video znázorňuje aj návrat čítačky odtlačkov prstov Touch ID, tá by však mohla <a href="https://refresher.sk/70276-Lacny-Apple-iPhone-SE-2-vraj-naozaj-pride-Za-necelych-400-dolarov">smerovať do lacnejšieho iPhonu SE 2</a>. </p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/47748-Ked-bude-iPhone-X-hit-Samsung-zarobi-poriadnu-kopku-penazi-Gigant-stoji-nielen-za-novym-OLED-displejom"/>
        <a href="https://refresher.sk/47005-Apple-nam-dnes-predstavi-nove-iPhony-Kde-a-kedy-bude-k-dispozicii-zivy-prenos-z-medialneho-podujatia"/>
        <a href="https://refresher.sk/48539-Oprava-iPhonu-X-moze-stat-ako-starsi-model-Len-vymena-rozbiteho-OLED-displeja-vyjde-okolo-300-eur"/>
        <a href="https://refresher.sk/76699-K-pausalu-Separa-budes-potrebovat-kvalitne-sluchadla-Zdena-Studenkova-neda-dopustit-na-HBO-GO"/>
        <a href="https://refresher.sk/76623-Aplikacia-Tik-Tok-rastie-na-popularite-kazdym-dnom-Instagram-zacina-proti-konkurencii-bojovat-Opat-kopiruje"/>
        <a href="https://refresher.sk/76579-Legenda-je-spat-Motorola-predstavila-vecko-RAZR-so-skladacim-displejom-a-premrstenou-cenou"/>
        <a href="https://refresher.sk/76532-Buducorocne-Apple-Watch-by-mali-byt-rychlejsie-a-odolnejsie"/>
        <a href="https://refresher.sk/76525-Instagram-ma-profilom-platit-za-pridavanie-noveho-obsahu-Ty-vsak-za-svoje-posty-zrejme-nic-nedostanes"/>
      </related>
    </article>
  </body>
</html>