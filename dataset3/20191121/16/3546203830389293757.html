<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_85053517_Turistite_prekaliha_Zashto_v_Kioto_zabraniha_snimaneto_na_geyshi"/>
    <meta property="og:site_name" content="webcafé"/>
    <meta property="article:published_time" content="2019-11-21T16:54:00+00:00"/>
    <meta property="og:title" content="Туристите прекалиха: Защо в Киото забраниха снимането на гейши"/>
    <meta property="og:description" content="В Киото, един от най-посещаваните японски градове, вече са забранени снимките на гейши."/>
  </head>
  <body>
    <article>
      <h1>Туристите прекалиха: Защо в Киото забраниха снимането на гейши</h1>
      <address><time datetime="2019-11-21T16:54:00+00:00">21 Nov 2019, 16:54</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/21/geisha/1170x657.jpg"/>
        <figcaption>Забраната е в сила от началото на ноемрви и е едно от средствата за борба с многобройните туристи, които посещават града.<cite>Снимка: © Getty Images</cite></figcaption>
      </figure>
      <figure>
        <img src="https://images.webcafe.bg/2019/11/21/geisha2/1170x657.jpg"/>
        <figcaption>В града могат да се видят и "майко" - други танцуващи млади момичета, по-известни като чиракуващи гейши. Туристите обаче злоупотребяват с тези жени на изкуството и непрекъснато ги преследват, за да им правят снимки.</figcaption>
      </figure>
      <p>В Киото, един от най-посещаваните японски градове, вече са забранени снимките на гейши.</p>
      <p>Кварталът Гион в старата императорска столица е известен като дом на много гейши, които привличат туристи от цял свят. Красивите японки са истинска атракция в квартала, особено в т.нар. "чаени къщи", където гейшите забавляват заможни клиенти с традиционни японски песни, танци и изтънчени разговори.</p>
      <p>В града могат да се видят и "майко" - други танцуващи млади момичета, по-известни като чиракуващи гейши.</p>
      <p>
        <b>Туристите обаче злоупотребяват с достъпа си до тези жени на изкуството и непрекъснато ги преследват, за да им правят снимки.</b>
      </p>
      <p>Жители на квартала разказват как чужденци се струпвали пред таксита, превозващи гейши, и водени от желанието си да ги снимат, преследвали дамите дори когато те отиват на работа. Има оплаквания, че гейшите не само биват снимани, но и туристите се опитват да докосват кимоното им, бижутата и перуката.</p>
      <p>
        <b>Това доведе до реакцията на местните власти - те забраниха гейшите да бъдат снимани без изрично разрешение.</b>
      </p>
      <p>Вече са поставени и указателни табели и знаци край малките улици, от които дебнат предупреждения към всеки турист, който е решил да надигне фотоапарата или телефона си към следващата гейша, която срещне. Сега всеки, който иска да снима гейша, ще може да го направи едва след като получи нейното лично съгласие. В противен случай го заплашва глоба до 10 000 йени (82 евро).</p>
      <p>Забраната е в сила от началото на ноември и всъщност е едно от средствата за противодействие на огромните тълпи туристи, които посещават града. Броят на чужденците, които посещават Киото, се е увеличил с 5 пъти между 2012 и 2017 г., достигайки 7,4 милиона души годишно.</p>
      <figure>
        <img src="https://images.webcafe.bg/2019/11/21/geisha1/618x412.jpg"/>
      </figure>
      <p>През последните години местните в Киото подават многобройни жалби и оплаквания за лошото поведение на гостите на града и за това, че те не спазват правилата.</p>
      <p>Според вътрешно проучване на 300 ресторанти и магазини японците най-често се оплакват, че туристите хвърлят безразборно отпадъци, блокират трафика и късат традиционни фенери, поставени пред витрините, в опит да правят снимки.</p>
      <p>
        <b>Някои чужденци дори не се притесняват да влизат в частни имоти, а традиционните японски храмове, в които трябва да се пази тишина, са пренаселени от шумни групи хора.</b>
      </p>
      <p>Въпреки че жителите на града се опитват да провеждат различни кампании за "дисциплиниране" на туристите, тези опити все пак се провалят.</p>
      <p>Още през 2015 г. сайтът Tripadvisor публикува ръководство за туристите в Япония с цел да се избягва лошото поведение и да се спазват правилата в Киото. Това също не даде резултат.</p>
      <p>Министерството на туризма в момента тества демо услуга, активна до 8 декември, като поредното средство за борба с многобройните посетители. Всички туристи, които се приближават на по-малко от 1 км от известния квартал Гион получават известие на мобилните си телефони, което ги предупреждава: "Не правете снимки на гейко и майко без тяхно разрешение и не пипайте фенерите".</p>
      <p>Сайтът напомня на чужденците, че в случай на нарушение се предвиждат и глоби.</p>
      <related>
        <a href="https://www.webcafe.bg/id_1726197404"/>
        <a href="http://www.webcafe.bg/lifecafe/gradat/id_534423715_Zashto_v_Barselona_nenavijdat_turistite_"/>
      </related>
    </article>
  </body>
</html>