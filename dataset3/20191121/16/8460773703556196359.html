<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/akshaya-centre/835901"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-21T16:47:03+00:00"/>
    <meta property="og:title" content="വ്യാജ ഓണ്‍ലൈന്‍ കേന്ദ്രങ്ങള്‍ അമിത ഫീസ് ഈടാക്കി പൊതുജനങ്ങളെ ചൂഷണം ചെയ്യുന്നു: മുഖ്യമന്ത്രി"/>
    <meta property="og:description" content="അക്ഷയ കേന്ദ്രങ്ങളില്‍ അനിയന്ത്രിതമായി അനുഭവപ്പെടുന്ന ..."/>
  </head>
  <body>
    <article>
      <h1>വ്യാജ ഓണ്‍ലൈന്‍ കേന്ദ്രങ്ങള്‍ അമിത ഫീസ് ഈടാക്കി പൊതുജനങ്ങളെ ചൂഷണം ചെയ്യുന്നു: മുഖ്യമന്ത്രി</h1>
      <address><time datetime="2019-11-21T16:47:03+00:00">21 Nov 2019, 16:47</time> by <a rel="author">വെബ് ഡെസ്‌ക്‌</a></address>
      <p>തിരുവനന്തപുരം&gt; അക്ഷയ കേന്ദ്രങ്ങളില്‍ അനിയന്ത്രിതമായി അനുഭവപ്പെടുന്ന തിരക്ക് കാരണം കൂടുതല്‍ അക്ഷയ കേന്ദ്രങ്ങള്‍ അനുവദിക്കണമെന്ന് അഭ്യര്‍ത്ഥിച്ച് സര്‍ക്കാരിന് നിരവധി നിവേദനങ്ങള്‍ ലഭിച്ചിട്ടുണ്ടെന്ന് മുഖ്യമന്തി പിണറായി വിജയന്‍. പലയിടത്തും വ്യാജ ഓണ്‍ലൈന്‍ കേന്ദ്രങ്ങള്‍ പ്രവര്‍ത്തിക്കുന്നതായും അത്തരം കേന്ദ്രങ്ങള്‍ അമിത ഫീസ് ഈടാക്കി പൊതുജനങ്ങളെ ചൂഷണം ചെയ്യുന്നതായും ശ്രദ്ധയില്‍പ്പെട്ടിട്ടുണ്ടെന്നും മുഖ്യമന്ത്രി പറഞ്ഞു.എന്‍ ഷംസുദ്ദീന്റെ സബ്മിഷന് നിയമസഭയില്‍ മറുപടി നല്‍കുകയായിരുന്നു അദ്ദേഹം</p>
      <p>കേരള ഹൈക്കോടതിയുടെ വിവിധ വിധിന്യായങ്ങളിലും അക്ഷയകേന്ദ്രങ്ങളുടെ പരമാവധി എണ്ണം, അകലം എന്നിവ നിശ്ചയിച്ചുകൊണ്ടുള്ള വ്യവസ്ഥകള്‍ പുനഃപരിശോധിക്കപ്പെടേണ്ടതാണെന്ന് പരാമര്‍ശമുണ്ടായിരുന്നു. ഇതിന്റെ അടിസ്ഥാനത്തില്‍ അക്ഷയ കേന്ദ്രങ്ങള്‍ക്ക് അനുമതി നല്‍കുന്നതിനായുള്ള വ്യവസ്ഥകള്‍ സര്‍ക്കാര്‍ പുനഃപരിശോധിക്കുകയും 30.10.2019 ലെ ഉത്തരവ് പ്രകാരം പുതിയ വ്യവസ്ഥകള്‍ നിശ്ചയിച്ച് ഉത്തരവാകുകയും ചെയ്തു.</p>
      <p>അക്ഷയ കേന്ദ്രങ്ങള്‍ അനുവദിക്കുന്നതിന് ബന്ധപ്പെട്ട തദ്ദേശ സ്വയംഭരണ സ്ഥാപനത്തിന്റെ അനുമതി വേണമെന്ന നിബന്ധനയും അക്ഷയ കേന്ദ്രങ്ങള്‍ക്ക് പരമാവധി എണ്ണം നിശ്ചയിച്ചിരുന്നതും ഒഴിവാക്കുകയും, അക്ഷയ കേന്ദ്രങ്ങള്‍ തമ്മിലുള്ള കുറഞ്ഞ ദൂരപരിധി ഒന്നര കിലോമീറ്ററായി കുറയ്ക്കുകയും ചെയ്തിട്ടുണ്ടെങ്കിലും ഓരോപ്രദേശത്തേയും അക്ഷയ കേന്ദ്രങ്ങളുടെ ആവശ്യകത അക്ഷയ ഡയറക്ടര്‍, ജില്ലാ ഇ-ഗവേര്‍ണന്‍സ് സൊസൈറ്റി, സര്‍ക്കാര്‍ തലത്തിലുള്ള പരിശോധനകളിലൂടെ വിലയിരുത്തിയ ശേഷം മാത്രമായിരിക്കും പുതിയ കേന്ദ്രങ്ങള്‍ അനുവദിക്കുക.</p>
      <p>നിലവില്‍ പ്രവര്‍ത്തിച്ചുകൊണ്ടിരിക്കുന്ന കേന്ദ്രങ്ങളുടെ നിലനില്‍പ്പിനെ ബാധിക്കുന്ന തരത്തില്‍ പുതിയ അക്ഷയ കേന്ദ്രങ്ങള്‍ അനുവദിക്കാന്‍ ഉദ്ദേശിച്ചിട്ടില്ല.അക്ഷയ സംരംഭകന് സര്‍ക്കാര്‍ ജോലി ലഭിക്കുന്ന അവസരത്തിലോ/ശാരീരിക മാനസിക അസ്വസ്ഥതകളാല്‍ കേന്ദ്രം നടത്താന്‍ പറ്റാത്ത സാഹചര്യത്തിലോ ഭാര്യ/ ഭര്‍ത്താവ് / അച്ഛന്‍ /അമ്മ / പ്രായപൂര്‍ത്തിയായ മകന്‍/ മകള്‍ എന്നിവര്‍ക്ക് അക്ഷയ കേന്ദ്രം കൈമാറ്റം ചെയ്യുന്നതിനാണ് പുതിയ ഉത്തരവ് പ്രകാരം വ്യവസ്ഥയുള്ളത്.</p>
      <p>അക്ഷയ കേന്ദ്രങ്ങളുടെ അനാവശ്യമായ കൈമാറ്റം ഒഴിവാക്കുന്നതിനായിട്ടാണ് മേല്‍ വ്യവസ്ഥകള്‍ ഏര്‍പ്പെടുത്തിയിട്ടുള്ളത്. അര്‍ഹതയുള്ള കേസുകളില്‍ കൈമാറ്റത്തിന് മേല്‍ വ്യവസ്ഥകള്‍ യാതൊരുതരത്തിലും തടസ്സമല്ല.</p>
      <p>ഒരു പൂര്‍ണ്ണ അക്ഷയകേന്ദ്രത്തിന് പ്രവര്‍ത്തനസാധ്യതയില്ലാത്ത കളക്ടറേറ്റുകള്‍, സര്‍വ്വകലാശാലകള്‍</p>
      <p>മുതലായവയുടെ ക്യാമ്പസുകളിലാണ് ഉപകേന്ദ്രങ്ങള്‍ സാധാരണ അനുവദിക്കുന്നത്. ഓരോ ഉപകേന്ദ്രവും</p>
      <p>അനുവദിക്കുന്നതും റഗുലറൈസ് ചെയ്യുന്നതും പ്രത്യേകം പരിശോധിച്ച് മാത്രമേ ചെയ്യുകയുള്ളൂവെന്ന് 30.10.2019 ലെ സര്‍ക്കാര്‍ ഉത്തരവില്‍ വ്യവസ്ഥ ചെയ്തിട്ടുള്ളതിനാല്‍ നിലവില്‍ പ്രവര്‍ത്തിക്കുന്ന അക്ഷയ കേന്ദ്രങ്ങളെ ബാധിക്കാത്ത തരത്തില്‍ മാത്രമാകും അക്കാര്യം പരിഗണിക്കുക.</p>
      <p>അക്ഷയ സംരംഭകരുമായുള്ള എഗ്രിമെന്റ് അടിസ്ഥാനപ്പെടുത്തിയാണ് അക്ഷയകേന്ദ്രങ്ങളുടെ പ്രവര്‍ത്തനം സര്‍ക്കാരിന് നിയന്ത്രിക്കാന്‍ കഴിയുന്നത്. ആയതില്‍ ഇപ്പോള്‍ മാറ്റമൊന്നും വരുത്തിയിട്ടില്ല. എന്നാല്‍</p>
      <p>എഗ്രിമെന്റിന്റെ കാലാവധി രണ്ടു വര്‍ഷമായി നിശ്ചയിക്കുക മാത്രമാണ് ചെയ്തിട്ടുള്ളത്. കാലാവധി തീരുന്ന മുറയ്ക്ക് എഗ്രിമെന്റ് പുതുക്കി അക്ഷയ കേന്ദ്രങ്ങള്‍ പ്രവര്‍ത്തിപ്പിക്കുന്നതിന് യാതൊരു തടസ്സവുമില്ലെന്നും മുഖ്യമന്ത്രി പറഞ്ഞു</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-22-11-2019/836096"/>
        <a href="https://www.deshabhimani.com/news/kerala/news-thiruvananthapuramkerala-22-11-2019/836095"/>
        <a href="https://www.deshabhimani.com/news/kerala/news-thiruvananthapuramkerala-22-11-2019/836094"/>
      </related>
    </article>
  </body>
</html>