<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-60-milliard-forintbol-fejleszt-a-kormany-pest-megyei-koznevelesi-intezmenyeket/"/>
    <meta property="og:site_name" content="lokál"/>
    <meta property="article:published_time" content="2019-11-21T16:22:46+00:00"/>
    <meta property="og:title" content="60 milliárd forintból fejleszt a kormány Pest megyei köznevelési intézményeket"/>
    <meta property="og:description" content="Öt Pest megyei tankerületi központban 16 köznevelési intézményt bővít, illetve épít a kormány 60 milliárd forintból - jelentette be az emberi erőforrások minisztere csütörtökön Budapesten."/>
  </head>
  <body>
    <article>
      <h1>60 milliárd forintból fejleszt a kormány Pest megyei köznevelési intézményeket</h1>
      <address><time datetime="2019-11-21T16:22:46+00:00">21 Nov 2019, 16:22</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/09/D_KOS20190905037-e1567698269166-1272x960.jpg"/>
      </figure>
      <p>
        <b>Öt Pest megyei tankerületi központban 16 köznevelési intézményt bővít, illetve épít a kormány 60 milliárd forintból – jelentette be az emberi erőforrások minisztere csütörtökön Budapesten.</b>
      </p>
      <p>Kásler Miklós közölte: a Nemzeti Köznevelési és Infrastruktúra Fejlesztési Program következő állomásaként négy új iskola épül és 136 új tanteremmel bővítenek meglévő iskolákat Budapest környéki településeken.</p>
      <p>A fejlesztés 14 ezer gyermeket érint – tette hozzá.</p>
      <p>A tárcavezető elmondta: a 21. század követelményeinek megfelelő infrastruktúrát szeretnének kialakítani. Az új iskolák építésekor a legfontosabb szempontok, hogy legyenek egészségesek, energiatakarékosak, legyen alacsony az épületek szén-dioxid-kibocsátása és legyenek felszerelve a legkorszerűbb oktatási eszközökkel.</p>
      <p>Hozzátette: az iskolaudvarok és környezetük kialakításában fontosak lesznek az ökológiai szempontok is.</p>
      <p>Maruzsa Zoltán köznevelésért felelős államtitkár kiemelte: a lakosságnövekedés Budapest agglomerációjában a legnagyobb arányú, és a Központi Statisztikai Hivatal előrejelzései szerint a következő évtizedekben akár 10-20 százalékos népességnövekedés is várható, ezért szeretné a kormány növelni az iskolai férőhelyek számát a főváros környékén.</p>
      <p>Ismertetése szerint Veresegyházán és Dunaharasztiban 24 osztályos, Csömörön és Kistarcsán 16 osztályos új iskola épül.</p>
      <p>Emellett Nagykovácsiban, Diósdon, Gyömrőn, Inárcson, Dunavarsányban, Délegyházán, Szigethalmon, Kismaroson, Sződön, Vácdukán, Őrbottyánban és Tahitótfaluban bővítik az iskolákat 8, 16, illetve 24 tanteremmel.</p>
      <p>Maruzsa Zoltán hozzátette: a kivitelezések – a tervezés és a beszerzések után – várhatóan 2021-ben kezdődhetnek el.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-a-versenykepesseg-erositeset-szolgalja-az-uj-szakkepzesi-rendszer/">A versenyképesség erősítését szolgálja az új szakképzési rendszer</a>
        </li>
        <li>
          <a href="https://www.lokal.hu/2019-11-igy-alakul-at-a-szakkepzes-jovore/">Így alakul át a szakképzés jövőre</a>
        </li>
        <li>
          <a href="https://www.lokal.hu/2019-11-egeszen-mas-kepet-mutatnak-az-iskolak-mint-nyolc-tiz-eve/">Egészen más képet mutatnak az iskolák, mint nyolc-tíz éve</a>
        </li>
        <li>
          <a href="https://www.lokal.hu/2019-11-iden-is-jelentosen-bovul-a-diakhitelt-felvevok-szama/">Idén is jelentősen bővül a diákhitelt felvevők száma</a>
        </li>
        <li>
          <a href="https://www.lokal.hu/2019-11-hatalmas-siker-a-nyelvtanulasi-kolcson/">Hatalmas siker a nyelvtanulási kölcsön</a>
        </li>
      </ul>
    </article>
  </body>
</html>