<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/592829/%E0%A7%AB-%E0%A6%98%E0%A6%A3%E0%A7%8D%E0%A6%9F%E0%A6%BE%E0%A7%9F-%E0%A6%A8%E0%A6%A6%E0%A7%80%E0%A6%AA%E0%A6%A5%E0%A7%87-%E0%A6%AD%E0%A7%8B%E0%A6%B2%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T16:26:00+00:00"/>
    <meta property="og:title" content="৫ ঘণ্টায় নদীপথে ভোলা!"/>
    <meta property="og:description" content="সারারাত লঞ্চ ভ্রমণ করে নয় এখন থেকে মাত্র ৫ ঘণ্টায় ভোলার ইলিশা ঘাট যাওয়া যাবে। আগামী সোমবার (২৫ নভেম্বর) থেকে ভোলার ইলিশা ঘাট থেকে আনুষ্ঠানিকভাবে যাত্রা শুরু করবে সর্বাধুনিক নৌযান ক্যাটামারান জাহাজ এম.ভি. গ্রীনলাইন-২। বৃহস্পতিবার (২১ নভেম্বর) দুপুরে জাতীয় প্রেসক্লাবের জহুর হোসেন হলে এক..."/>
  </head>
  <body>
    <article>
      <h1>৫ ঘণ্টায় নদীপথে ভোলা!</h1>
      <address><time datetime="2019-11-21T16:26:00+00:00">21 Nov 2019, 16:26</time> by <a rel="author">বাংলা ট্রিবিউন রিপোর্ট</a></address>
      <p> </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/21/5586341ff12e4ec180b3c1e04c31bb99-5dd6c15b8526c.jpg"/>
        <figcaption>ঢাকা থেকে ভোলার ইলিশা ঘাট পর্যন্ত গ্রীন লাইনের নতুন জাহাজ চালু উপলক্ষে সংবাদ সম্মেলন</figcaption>
      </figure>
      <p>সারারাত লঞ্চ ভ্রমণ করে নয় এখন থেকে মাত্র ৫ ঘণ্টায় ভোলার ইলিশা ঘাট যাওয়া যাবে। আগামী সোমবার (২৫ নভেম্বর) থেকে ভোলার ইলিশা ঘাট থেকে আনুষ্ঠানিকভাবে যাত্রা শুরু করবে সর্বাধুনিক নৌযান ক্যাটামারান জাহাজ এম.ভি. গ্রীনলাইন-২। বৃহস্পতিবার (২১ নভেম্বর) দুপুরে জাতীয় প্রেসক্লাবের জহুর হোসেন হলে এক সংবাদ সম্মেলনে এসব তথ্য জানান গ্রীন লাইন ওয়াটার ওয়েজের সত্ত্বাধিকারী মোহাম্মদ আলাউদ্দিন।</p>
      <p>সংবাদ সম্মেলনে তিনি বলেন, দেশের পরিবহন জগতে সর্বাধুনিক প্রযুক্তি ও আধুনিকায়নে গ্রীন লাইন এ দেশের পথপ্রদর্শক। গ্রীন লাইন পরিবহন বিগত দুই যুগেরও বেশি সময় ধরে এদেশে ভলভো, স্ক্যানিয়া ও মেন (এমএএন) -এর মতো বিশ্ববিখ্যাত আরামদায়ক বাসের মাধ্যমে এদেশের যাত্রীসাধারণকে সেবা দিয়ে আসছে।</p>
      <p>তিনি বলেন, দেশের নৌপরিবহন জগতে সর্বাধুনিক ওয়াটার ভেসেল ক্যাটামারান জাহাজের ঢাকা-বরিশাল-ঢাকা নৌপথে সফল যাত্রীসেবার পর গ্রীন লাইন ভোলা অঞ্চলের মানুষের দীর্ঘদিনের দাবি পূরণে ঢাকা-ইলিশা-ঢাকা নৌপথে তাদের যাত্রীসেবা সম্প্রসারণের সিদ্ধান্ত নিয়েছে। ওয়াটার ভেসেল ক্যাটামারান এম.ভি গ্রীন লাইন-২ এর মাধ্যমে আগামী সোমবার থেকে এই সেবা চালু হচ্ছে। এতে দ্বীপ জেলা ভোলার সঙ্গে রাজধানী ঢাকার নৌ যোগাযোগে সুগম হবে এবং সময়ও কম লাগবে।</p>
      <p>তিনি জানান, আগামী সোমবার  ভোলার ইলিশা ঘাট থেকে আনুষ্ঠানিকভাবে এই নৌযান চালু হবে। এর ভাড়া নির্ধারণ করা হয়েছে ইকোনমি ক্লাসে ৭০০ টাকা এবং বিজনেস ক্লাসে ১০০০ টাকা। নৌযান সকাল সাড়ে ৭ টায় সদরঘাট থেকে এবং ইলিশা থেকে দুপুর ১.৩০ মিনিটে ছেড়ে যাবে। এই নৌযানে যাত্রা সময় ৫ ঘণ্টা বলেও জানান তিনি। শীতাতপ নিয়ন্ত্রিত এই নৌযানে আসন সংখ্যা ৬০০। এতে কমপ্লিমেন্টারি খাবার, বিনোদন এবং ওয়াইফাই সুবিধাও আছে বলে জানান তিনি।</p>
      <p> </p>
      <footer>/এসও/টিএন/</footer>
    </article>
  </body>
</html>