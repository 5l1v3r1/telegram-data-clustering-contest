<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/regiony/rosiia-perekynula-na-donbas-cherhovyi-humkonvoi-shcho-rozpovily-v-dpsu-203225.html"/>
    <meta property="og:site_name" content="5 канал"/>
    <meta property="article:published_time" content="2019-11-21T16:12:00+00:00"/>
    <meta property="og:title" content="Росія перекинула на Донбас черговий &quot;гумконвой&quot; – що розповіли в ДПСУ"/>
    <meta property="og:description" content="Завантаженість транспортних засобів становила близько 70%, кажуть у ДПСУ. Крім того, українським прикордонникам не вдалося перевірити вміст вантажівок"/>
  </head>
  <body>
    <article>
      <h1>Росія перекинула на Донбас черговий "гумконвой" – що розповіли в ДПСУ</h1>
      <address>
        <time datetime="2019-11-21T16:12:00+00:00">21 Nov 2019, 16:12</time>
      </address>
      <p>У четвер, 21 листопада, через російські пункти пропуску "Матвєєв Курган" та "Донецьк" на територію України зайшов так званий "гуманітарних конвой" з РФ. Про це повідомляє <a href="https://dpsu.gov.ua/ua/news/rosiyska-storona-vkotre-v-odnostoronnomu-poryadku-zdiysnila-oformlennya-tak-zvanogo-gumanitarnogo-konvoyu/">прес-служба Держприкордонслужби.</a></p>
      <p>"Переміщення дев'яносто другого так званого "гумконвою" відбувалося з грубим порушенням норм міжнародного та вітчизняного законодавства і погоджених з Міжнародним комітетом Червоного Хреста модальностей", – йдеться у повідомленні.</p>
      <p>Українська міжвідомча група здійснювала лише візуальне спостереження без виконання контрольних функцій.</p>
      <p>За даними ДПСУ, загалом з 5:00 до 5:45 21 листопада через російські пункти пропуску "Матвєєв Курган" та "Донецьк" на в'їзд в Україну прослідувало 2 колони так званого "гумконвою", у складі якого було 23 автомобілі.</p>
      <blockquote>У вантажівках нібито перевозили дитячі харчові набори. Однак, враховуючи те, що вантаж транспортувався в закритих упаковках, зведеній українській групі з прикордонників та митників не вдалось отримати достеменну інформацію про його вміст, характер та номенклатуру. Крім того, завантаженість транспортних засобів становила близько 70%, додали у прикордонному відомстві.</blockquote>
      <p>За даними ДПСУ, в цьому році це восьмий такий "гумконвой", перший і другий були в липні і вересні, і по три в жовтні та листопаді.</p>
      <blockquote>Нагадаємо, загалом Росія з серпня 2014 року незаконно відправляє на Донбас колони вантажівок, які називає "гуманітарним конвоєм". Офіційний Київ заявляє, що російський "гумконвой" потрапляє на територію України з порушенням усіх процедур, оскільки його не перевіряють належним чином ні українські прикордонники і митники, ні представники Міжнародного комітету Червоного Хреста. МЗС неодноразово вимагало від Росії припинити порушення суверенітету України під приводом так званої "гуманітарної допомоги".</blockquote>
      <p>Як повідомляв 5.UA, за минулу добу в зоні ООС <a href="https://www.5.ua/regiony/zahostrennia-na-donbasi-voroh-hatyt-iz-zaboronenykh-minometiv-poranennia-otrymaly-7-ukrainskykh-biitsiv-203186.html">отримали поранення 7 українських бійців</a>. </p>
    </article>
  </body>
</html>