<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112033"/>
    <meta property="og:site_name" content="MGR Online"/>
    <meta property="article:published_time" content="2019-11-21T16:33:00+00:00"/>
    <meta property="og:title" content="&quot;โป๊ปฟรานซิส&quot;ประกอบพิธีบูชา คนหลายหมื่นแห่ร่วมแน่นสนามศุภฯ ทรงร้องเคารพโสเภณี,เหยื่อค้ามนุษย์"/>
    <meta property="og:description" content="- สมเด็จพระสันตะปาปาฟรานซิส ประกอบพิธีมิสซาร่วมกับเหล่านักแสวงบุญผู้เต็มไปด้วยอารมณ์ความรู้สึกหลายหมื่นคนที่สนามศุภชลาศัยในช่วงค่ำวันพฤหัสบดี(21พ.ย.) โดยพระองค์ใช้โอกาสนี้เรียกร้องให้เคารพหญิงขายบริการและเหยื่อค้ามนุษย์"/>
  </head>
  <body>
    <article>
      <h1>"โป๊ปฟรานซิส"ประกอบพิธีบูชา คนหลายหมื่นแห่ร่วมแน่นสนามศุภฯ ทรงร้องเคารพโสเภณี,เหยื่อค้ามนุษย์</h1>
      <address><time datetime="2019-11-21T16:33:00+00:00">21 Nov 2019, 16:33</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011588801.JPEG"/>
      </figure>
      <p><b>เอเอฟพี - สมเด็จพระสันตะปาปาฟรานซิส เสด็จฯเป็นประธานพิธีบูชาขอบพระคุณ ร่วมกับเหล่านักแสวงบุญผู้เต็มไปด้วยอารมณ์ความรู้สึกหลายหมื่นคนที่สนามศุภชลาศัยในช่วงค่ำวันพฤหัสบดี(21พ.ย.) โดยพระองค์ใช้โอกาสนี้เรียกร้องให้เคารพหญิงขายบริการและเหยื่อค้ามนุษย์</b><br/><br/>คำตรัสดังกล่าวมีขึ้นในช่วงท้ายของวันแห่งความวุ่นวาย เต็มไปด้วยกำหนดการพบปะบุคคลต่างๆมากมายของโป๊ปฟรานซิส ซึ่งเสด็จฯเยือนประเทศไทย ชาติที่มีชาวพุทธเป็นคนส่วนใหญ่เป็นครั้งแรก ดินแดนที่พระองค์นำสารแห่งความสามัคคีและสันติภาพมาส่งมอบ<br/><br/>พระองค์มีกำหนดการเดินทางต่อไปยังญี่ปุ่นในวันเสาร์(23พ.ย.) โดยจะเสด็จฯเยือนเมืองนางาซากิและฮิโรชิมา 2 เมืองที่เป็นเหยื่อระเบิดปรมาณูของสหรัฐฯสมัยสงครามโลกครั้งที่ 2 ในปี 1945 ในขณะที่พระองค์หวังใช้โอกาสนี้แสวงหาการแบนอาวุธนิวเคลียร์ที่ผิดศีลธรรม<br/><br/>พระประมุขแห่งคริสตจักรพระชนมายุ 82 พรรษา เสด็จฯมาถึงสนามศุภชลาศัย ในกลางกรุงเทพฯ ด้วยฉลองพระองค์ชุดคลุมสีทองทำจากผ้าไหมไทย ท่ามกลางฝูงชนที่โบกธงต้อนรับ บางส่วนถึงกับกลั้นน้ำตาไม่อยู่เมื่อได้เห็นพระพักตร์ของประมุขแห่งชาวคาทอลิกที่มีอยู่กว่า 1,300 คนทั่วโลก<br/><br/>คาดหมายว่ามีนักแสวงบุญราว 60,000 คนที่เดินทางมาร่วมพิธีมิสซา บางส่วนก็ตัดสินใจเข้าไปยังสนามเทพหัสดินที่อยู่ติดกัน เพื่อรับชมสมเด็จพระสันตะปาปาฟรานซิสประกอบพิธีผ่านจอยักษ์</p>
      <figure>
        <img src="https://mpics.mgronline.com/pics/Images/562000011588802.JPEG"/>
      </figure>
      <p>เป็นที่รู้จักกันดีว่าสมเด็จพระสันตะปาปาฟรานซิสทรงมีสไตล์ที่ไม่ถือพระองค์ และไม่หลบหลีกประเด็นปัญหาที่ยุ่งยากต่างๆต่อหน้าสาธารณะ ซึ่งในโอกาสนี้พระองค์ได้เน้นส่งสารเรียกร้องให้ทุกคนช่วยเหลือเด็กและสตรีที่อ่อนแอ "ซึ่งตกเป็นเหยื่อของการค้าประเวณีและค้ามนุษย์" ให้เกียรติและอย่าดูหมิ่นศักดิ์ความเป็นมนุษย์ของคนเหล่นี้<br/><br/>นอกจากนี้แล้วพระองค์ยังอ้างถึงพวกติดยา, คนต่างด้าว, พวกคนทำผิดเนื่องจากถูกเอารัดเอาเปรียบและขอทาน "คนเหล่านี้เป็นส่วนหนึ่งในครอบครัวของเรา พวกเขาเป็นแม่, พี่ชายน้องชายและพี่สาวน้องสาวของเรา อย่าปล่อยให้สังคมของเราเพิกเฉยต่อใบหน้า, บาดแผล, รอยยิ้มและชีวิตของพวกเขา" โป๊ปกล่าว<br/><br/>คำตรัสดังกล่าวเป็นการส่งสารถึงภูมิภาคที่แปดเปื้อนไปด้วยการค้าบริการทางเพศที่เติบโตขึ้นเรื่อยและการค้ามนุษย์ที่ไม่มีการตรวจสอบ<br/><br/>แม้การค้าบริการทางเพศเป็นเรื่องผิดกฎหมายในประเทศไทย แต่ข้อมูลอย่างเป็นทางการประมาณการว่าในไทยมีโสเภณีอย่างน้อยๆ 300,000 คน ในนั้นราว 4% เชื่อว่าเป็นเหยื่อของการค้ามนุษย์<br/><br/>เอเอฟพีระบุว่าผู้หญิงจำนวนมากยอมเข้าสู่อาชีพขายบริหาร เนื่องจากสามารถทำรายได้มากกว่าค่าแรงขั้นต่ำกว่า 10 เท่าและพวกนักวิจารณ์บางส่วนชี้ว่าบรรดาเจ้าหน้าที่คอรัปชันของไทยบางส่วนแสร้งทำเป็นหูหนวกตาบอดปล่อยให้มีการขายบริการ</p>
      <figure>
        <img src="https://mpics.mgronline.com/pics/Images/562000011588803.JPEG"/>
      </figure>
      <p>คำตรัสนี้มีขึ้นแม้ก่อนหน้านี้ โป๊ปทรงชื่นชมความพยายามของไทยในการกำจัดขบวนการบังคับเป็นทาสและแสวงหาประโยชน์จากผู้หญิงและเด็ก พร้อมเรียกร้องมอบอนาคตที่สง่างามแก่เยาวชนผู้อ่อนแอ<br/><br/>การมาเยือนกรุงเทพฯของโป๊ปฟรานซิส ทำให้พระองค์ทรงเป็นสมเด็จพระสันตะปาปาพระองค์แรกที่เสด็จฯเยือนไทย นับตั้งแต่โป๊ปจอห์น ปอล ที่ 2 เมื่อปี 1984 ทั้งนี้แม้ไทยมีประชากรคาทอลิกอยู่เพียง 0.5% แต่ก็ปักหลักอยู่ในไทยมานานหลายศตวรษแล้ว<br/><br/>ก่อนหน้านี้ในวันพฤหัสบดี(21พ.ย.) พลเอกประยุทธ์ จันทร์โอชา นายกรัฐมนตรี และรมว.กลาโหม เฝ้ารับเสด็จ สมเด็จพระสันตะปาปาฟรังซิส ในโอกาสเสด็จเยือนไทยอย่างเป็นทางการ ที่ทำเนียบรัฐบาล โอกาสนี้สมเด็จพระสันตะปาปาฟรังซิส ได้เสด็จขึ้นแท่นรับความเคารพ บริเวณด้านหน้าตึกไทยคู่ฟ้า ก่อนเสด็จมายังตึกสันติไมตรี เพื่อประทานสุนทรพจน์ แก่คณะรัฐมนตรี คณะทูตานุทูต<br/><br/>จากนั้นพระบาทสมเด็จพระเจ้าอยู่หัว และสมเด็จพระนางเจ้าฯพระบรมราชินี ทรงพระกรุณาโปรดให้สมเด็จพระสันตะปาปาฟรันซิส เข้าเฝ้า ในโอกาสที่เสด็จเยือนประเทศไทยอย่างเป็นทางการ ณ พระที่นั่งอัมพรสถาน พระราชวังดุสิต</p>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000112033"/>
      </related>
    </article>
  </body>
</html>