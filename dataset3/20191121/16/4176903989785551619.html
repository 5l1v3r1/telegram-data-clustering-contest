<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/kongres-diplomata-svedocio-da-je-cuo-trampov-glas/"/>
    <meta property="og:site_name" content="Krstarica"/>
    <meta property="article:published_time" content="2019-11-21T16:31:00+00:00"/>
    <meta property="og:title" content="Kongres: Diplomata svedočio da je čuo Trampov glas"/>
    <meta property="og:description" content="VAŠINGTON - Službenik Stejt departmenta iz ambasade u Kijevu Dejvid Holms izjavio je da je čuo telefonski razgovor između predsednika Trampa i američkog"/>
  </head>
  <body>
    <article>
      <h1>Kongres: Diplomata svedočio da je čuo Trampov glas</h1>
      <address><time datetime="2019-11-21T16:31:00+00:00">21 Nov 2019, 16:31</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>VAŠINGTON – Službenik Stejt departmenta iz ambasade u Kijevu Dejvid Holms izjavio je da je čuo telefonski razgovor između predsednika Trampa i američkog ambasadora u kojem su oni diskutovali o spremnosti Ukrajine da sprovede istragu o demokratskom kandidatu za predsedničke izbore Džou Bajdenu i njegovom sinu.</p>
      <p>On je to izjavio tokom svedočenja u Predstavničkom domu Kongresa a u okviru istrage o opozivu američkog predsednika Donalda Trampa.</p>
      <p>Holms je svedočio da je čuo telefonski razgovor između ambasadora Gordona Sondlenda i Trampa tokom jednog ručka.</p>
      <p>Kako je rekao, Sondlend je govorio o ukrajinskom predsedniku Zelenskom, Tramp je bio veoma glasan, prenosi AP.</p>
      <p>Holms tvrdi da je čuo predsednika koji je pitao da li će Ukrajinci „sprovesti istragu“, a Gordon Sondlend je odgovorio da će Zelenski „uraditi to i sve što od njega bude traženo“</p>
      <p>Tramp je tvitovao tokom Holmsovog svedočenja kako on nikada nije mogao da čuje nečiji glas sa drugog telefona.</p>
      <p>„Pokušao sam, ali bezuspešno. Probajte uživo“ napisao je Tramp.</p>
      <p>Svoj iskaz dala je i Fiona Hil, Trampova bivša savetnica za Rusiju.</p>
      <p>Predsedavajući Odbora za obaveštajna pitanja Adam Šif rekao je da će Predstavnički dom posle ovih svedočenja, odlučiti o daljim koracima.</p>
      <p>(Tanjug)</p>
    </article>
  </body>
</html>