<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121193/klopoty-z-budzetem-gdanska-plazynski-to-co-mowia-wladze-miasta-nie-jest-prawda.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T16:08:00+00:00"/>
    <meta property="og:title" content="Kłopoty z budżetem Gdańska. Płażyński: To, co mówią władze miasta, nie jest prawdą"/>
    <meta property="og:description" content="Gdańskie władze opublikowały w zeszłym tygodniu projekt budżetu na 2020 r. Prezydent miasta Aleksandra Dulkiewicz zapewniała, że sytuacja finansowa Gdańska jest dobra. Liczby wskazują jednak co innego - w budżecie szykuje się największy deficyt od pięciu lat."/>
  </head>
  <body>
    <article>
      <h1>Kłopoty z budżetem Gdańska. Płażyński: To, co mówią władze miasta, nie jest prawdą</h1>
      <address>
        <time datetime="2019-11-21T16:08:00+00:00">21 Nov 2019, 16:08</time>
      </address>
      <h4>Gdańskie władze opublikowały w zeszłym tygodniu projekt budżetu na 2020 r. Prezydent miasta Aleksandra Dulkiewicz zapewniała, że sytuacja finansowa Gdańska jest dobra. Liczby wskazują jednak co innego - w budżecie szykuje się największy deficyt od pięciu lat.</h4>
      <p>W gdańskim budżecie na 2020 r. dochody mają wynosić 3,8 mld zł, a wydatki 4,3 mld zł. Deficyt wyniesie zatem 490,7 mln zł. Dla porównania rok 2019 ma zakończyć się deficytem na poziomie 317,4 mln zł. Dulkiewicz przyznała, że planowany na koniec 2020 r. deficyt jest najwyższym w ciągu ostatnich pięciu lat. Prezydent Gdańska obarcza winą rząd - jako przyczyny podaje "rosnące wydatki dotyczące edukacji, ubytek w dochodach z PIT w związku z ulgami wprowadzonymi przez rząd, rosnące wydatki na komunikację miejską i rosnące wydatki inwestycyjne".</p>
      <p>Kształt przyszłorocznego budżetu i słowa Aleksandry Dulkiewicz skomentował poseł Prawa i Sprawiedliwości z Gdańska Kacper Płażyński. W jego ocenie "prezydent Dulkiewicz nie jest w stanie zrealizować nawet nieszczególnie ambitnego programu, który proponował Paweł Adamowicz". Płażyński podkreślił też, że różnica we wpływach z podatków PIT i CIT w tym roku, w porównaniu do roku 2015, wynosi 350 mln zł.</p>
      <p>– To skok, jakiego przez wiele lat nie było. Dzięki polityce Prawa i Sprawiedliwości, uszczelnianiu podatków, wzrostowi wynagrodzeń w różnych sferach, również w spółkach działających na terenie Gdańska, kwoty, które płyną do budżetu miasta, są dużo większe – uważa poseł PiS.</p>
      <p>Polityk stwierdził też, że gdańskie władze „od początku toczą dziwaczną batalię z polskim rządem, nie rozumiejąc swojej roli w systemie stanowienia i sprawowania władzy”. – Samorząd nie jest konkurentem rządu – wskazał Płażyński.</p>
      <footer>/ Źródło: Radio Gdańsk, trojmiasto.pl <br/>/ bal</footer>
    </article>
  </body>
</html>