<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/evropaikes-chrimatodotisis-tha-axiopiisi-to-tmede"/>
    <meta property="og:site_name" content="Voria.gr"/>
    <meta property="article:published_time" content="2019-11-21T16:38:00+00:00"/>
    <meta property="og:title" content="ΕΤΟΙΜΟ ΤΟ ΤΜΕΔΕ ΓΙΑ ΝΑ ΑΞΙΟΠΟΙΗΣΕΙ ΕΥΡΩΠΑΪΚΕΣ ΧΡΗΜΑΤΟΔΟΤΗΣΕΙΣ"/>
    <meta property="og:description" content="Το ΤΜΕΔΕ έτοιμο να αξιοποιήσει τις νέες δυνατότητες ευρωπαϊκών χρηματοδοτήσεων για τα μέλη του στην προγραμματική περίοδο 2021-2027"/>
  </head>
  <body>
    <article>
      <h1>ΕΤΟΙΜΟ ΤΟ ΤΜΕΔΕ ΓΙΑ ΝΑ ΑΞΙΟΠΟΙΗΣΕΙ ΕΥΡΩΠΑΪΚΕΣ ΧΡΗΜΑΤΟΔΟΤΗΣΕΙΣ</h1>
      <h2>Το ΤΜΕΔΕ έτοιμο να αξιοποιήσει τις νέες δυνατότητες ευρωπαϊκών χρηματοδοτήσεων για τα μέλη του στην προγραμματική περίοδο 2021-2027</h2>
      <address><time datetime="2019-11-21T16:38:00+00:00">21 Nov 2019, 16:38</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Το <b>ΤΜΕΔΕ</b> διερευνά και είναι έτοιμο να αξιοποιήσει τις περαιτέρω δυνατότητες <b>ευρωπαϊκών χρηματοδοτήσεων</b> για τα μέλη του, στο πλαίσιο του InvestEU της προγραμματικής περιόδου 2021-2027.</p>
      <p>Στις συνεδριάσεις της Ομάδας Εργασίας του AECM “Financial Instruments and Structural Funds”, σε συνεργασία με την Ευρωπαϊκή Επιτροπή και την SMEunited (Ένωση Μικρομεσαίων Επιχειρήσεων), που έλαβαν χώρα στις Βρυξέλλες στις 14 Νοεμβρίου και στις οποίες συμμετείχε ο πρόεδρος του ΤΜΕΔΕ <b>Κωνσταντίνος Μακέδος</b>, τέθηκαν επί τάπητος ζητήματα που αφορούν τα νέα ευρωπαϊκά χρηματοδοτικά εργαλεία και τα διαρθρωτικά ταμεία, στο πλαίσιο του ευρωπαϊκού προϋπολογισμού 2021-2027. Όπως έγινε γνωστό, για τις Μικρές και Μεσαίες επιχειρήσεις, πρόκειται να διατεθούν, συνολικά, περί τα 38 δισεκ. ευρώ, με στόχο τη μόχλευση επενδυτικών κονδυλίων της τάξης των 650 δισεκ. ευρώ, μέχρι το τέλος της περιόδου, μέσω του προγράμματος InvestEU.</p>
      <p>«Το Ταμείο μας, ως μέλος του AECM, είναι έτοιμο να αξιοποιήσει και να υιοθετήσει αποτελεσματικά την νέα γενιά των ευρωπαϊκών χρηματοδοτικών εργαλείων, προκειμένου να ξεπεράσει τις αδυναμίες της αγοράς και να διασφαλίσει πρόσβαση σε επαρκή χρηματοδότηση και εγγυοδοσία για τις Μικρές και Μεσαίες επιχειρήσεις. Σε επίπεδο ΕΕ, ο Ευρωπαϊκός Φορέας Εγγυοδοσίας (AECM) συμβάλλει δυναμικά και δημιουργικά σε όλες τις απαιτούμενες θεσμικές και νομοθετικές διαδικασίες. Ήδη έχουν κατατεθεί τρεις σχετικές προτάσεις σε συνεργασία με την SMEunited, ενώ υπάρχει τακτική συνεργασία με το Ευρωπαϊκό Κοινοβούλιο, το Ευρωπαϊκό Συμβούλιο, την Ευρωπαϊκή Επιτροπή, την EBRD και όλα τα συναρμόδια όργανα, προκειμένου να διασφαλιστεί επαρκής χρηματοδότηση και προσιτή πρόσβαση στην εγγυοδοσία για τους πιστούχους. Ως ΤΜΕΔΕ, με εξωστρέφεια και αξιοπιστία, συνεχίζουμε αταλάντευτα την ουσιαστική διερεύνηση μέσων και πόρων, προκειμένου να συμβάλουμε ουσιαστικά στην τόνωση της αγοράς, τη δυναμική ανάκαμψη του Τεχνικού Κόσμου, των ελεύθερων επαγγελματιών, των Ελλήνων επιστημόνων, των Μικρών και Μεσαίων επιχειρήσεων, στη βιώσιμη ανάπτυξη της πατρίδας μας. Στη νέα ευρωπαϊκή προγραμματική περίοδο, οι δυνατότητες και οι ευκαιρίες που ανοίγονται για τους πιστούχους μέλη μας, μέσω του InvestEU, θα αξιοποιηθούν στο έπακρο».</p>
      <p>Ειδικότερα, στο πλαίσιο των εργασιών της Ομάδας Εργασίας του AECM, στις οποίες συμμετείχε ο πρόεδρος του ΤΜΕΔΕ Κ. Μακέδος, τις πλέον πρόσφατες εξελίξεις στις πολιτικές του InvestEU ανέλυσε η επικεφαλής της ομάδας της Διεύθυνσης ECFIN της Ευρωπαϊκής Επιτροπής κα Estelle Goger.</p>
      <p>Kατά τη διάρκεια της συνεδρίασης, εκ μέρους της διεύθυνσης ανταγωνιστικότητας (DG COMP) της ΕΕ ο κ. Andrea Bomhoff ανέλυσε τις θέσεις της Ευρωπαϊκής Επιτροπής σχετικά με τους κανόνες κρατικών ενισχύσεων, που εφαρμόζονται στις χρηματοδοτικές και επενδυτικές λειτουργίες και που υποστηρίζονται από το InvestEU.<br/><br/>Ενώ, από την πλευρά της Ευρωπαϊκής Οικονομικής και Κοινωνικής Επιτροπής (EESC), ο κ. Petr Zahradnik ανέλυσε τις πρόσφατες εξελίξεις σε σχέση με τα διαρθρωτικά ταμεία για την περίοδο μετά το 2020.</p>
      <p>Κατόπιν, σε κοινή εκδήλωση του AECM που πραγματοποιήθηκε σε συνεργασία με την SMEunited, παρουσία των Γενικών Γραμματέων των δύο Οργανισμών, της κας Katrin Sturm και της κας Veronique Willem αντίστοιχα, τέθηκαν επί τάπητος οι δυνατότητες χρηματοδότησης των Μικρών και Μεσαίων Επιχειρήσεων και τα Ευρωπαϊκά Χρηματοδοτικά Εργαλεία για την περίοδο μετά το 2020.</p>
      <p>Σημειώνεται ότι οι 24 εκατομμύρια ΜΜΕ στην Ευρώπη αποτελούν το 99,8% του συνόλου των επιχειρήσεών της. Συμβάλλουν κατά τα 2/3 στην απασχόληση και στο 60% περίπου της προστιθέμενης αξίας, που δημιουργείται στην Ευρωπαϊκή Ένωση. Οι επιχειρήσεις αυτές διαδραματίζουν αποφασιστικό ρόλο στην ευρωπαϊκή οικονομία και κοινωνία, αποτελούν κινητήρια δύναμη της καινοτομίας και διασφαλίζουν την κοινωνική και περιφερειακή σταθερότητα.</p>
      <p>Η SMEunited είναι η Ευρωπαϊκή Ένωση Βιοτεχνιών και ΜΜΕ, με περίπου 70 οργανώσεις μέλη, από περισσότερες από 30 ευρωπαϊκές χώρες. Συνδυαστικά εκπροσωπεί περισσότερες από 12 εκατομμύρια επιχειρήσεις με 55 εκατομμύρια εργαζόμενους ανά την Ευρώπη.</p>
      <p>Ο φορέας European Asssociation of Guarantee Institutions (AECM), μέλος του οποίου είναι το ΤΜΕΔΕ από το 2018, αποτελείται από 48 Φορείς Εγγυοδοσίας, από 29 Ευρωπαϊκές χώρες, με συνολικό χαρτοφυλάκιο εγγυήσεων ύψους 125 δισεκ. ευρώ για περισσότερες από 3 εκατομμύρια Μικρές και Μεσαίες επιχειρήσεις. </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/sinentefxi-makedou-i-thessaloniki-echi-apisteftes-dinatotites"/>
        <a href="https://www.voria.gr/article/sinantisi-mitaraki-me-stasino-ke-makedo-gia-to-exi-tis-chiliis"/>
        <a href="https://www.voria.gr/article/pii-ke-pos-psifizoun-stis-ekloges-tou-tee-stis-3-noemvriou"/>
        <a href="https://www.voria.gr/article/tmede-simantiki-afxisi-esodon-ke-sigkratisi-exodon-to-2018"/>
      </related>
    </article>
  </body>
</html>