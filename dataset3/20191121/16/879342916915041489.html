<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/ogljad/suspilstvo/richnycya-revolyucziyi-hidnosti-pyshut-soczmerezhax"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T16:33:00+00:00"/>
    <meta property="og:title" content="Річниця Революції гідності: що пишуть у соцмережах"/>
    <meta property="og:description" content="Річницю Революції гідності сьогодні відзначають в Україні. Що про це пишуть у соцмережах – в добірці Слово і Діло."/>
  </head>
  <body>
    <article>
      <h1>Річниця Революції гідності: що пишуть у соцмережах</h1>
      <address>
        <time datetime="2019-11-21T16:33:00+00:00">21 Nov 2019, 16:33</time>
      </address>
      <p>
        <b>В Україні сьогодні відзначають шосту річницю початку Революції гідності. Увечері в центрі Києва пройде молитва за Небесну сотню, а о 19:00 на Майдані Незалежності розпочнеться віче.</b>
      </p>
      <p><i>«День гідності та свободи – особливий для кожного з нас. Він пов'язаний з початком двох революцій, коли голоси мільйонів громадян злилися в єдиний голос нації, щоб твердо сказати: українці хочуть і будуть жити у вільній, демократичній і процвітаючій країні. Гідність і свобода – невід'ємні складові нашої ДНК. Саме тому українці не на словах знають, як захищати свою гідність і боротися за свободу на барикадах. У цій боротьбі, на жаль, ми заплатили найвищу ціну – людське життя»</i>, – заявив президент <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a>.</p>
      <p>«Слово і Діло» подивилося, що в річницю революції пишуть в соцмережах.</p>
      <p><i>«Сьогодні шоста річниця Майдану. Що можна сказати точно? Точно можна сказати, що за 6 років після Майдану не була вирішена жодна стратегічна задача, яка привела народ на Майдан. Всі проблеми залишилися. Помножилися. Посилилися. Це не проблема Майдану, а проблема системи, яка виявилася більш адаптованою і стійкою, ніж багатьом здавалося на Майдані. Це і є головний підсумок Майдану на сьогоднішні»</i>, – вважає Юрій Романенко.</p>
      <figure>
        <img src="http://media.slovoidilo.ua/media/infographics/10/99524/99524-1_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99524/99524-2_uk_origin.png"/>
      </figure>
      <p><i>«Ніколи не шкодував і не пошкодую, що був тоді на Майдані. І ніколи не хочу повторювати це знову. І хочу, щоб не прийшов той момент, коли вибору вже не буде і доведеться-таки виходити. Тому що Майдан – це єдиний інститут в державі, який працюватиме, навіть якщо відіграють назад реформи. Майдан – це наша остання барикада»</i>, – написав Сергій Фурса.</p>
      <figure>
        <img src="http://media.slovoidilo.ua/media/infographics/10/99524/99524-3_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99524/99524-4_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99524/99524-5_uk_origin.png"/>
      </figure>
      <p><i>«21 листопада – всі на Майдан! Немає кращого місця, щоб відсвяткувати початок Революції, ніж місце початку революції. Як і немає нічого кращого за спосіб, святкуючи початок Революції, нагадати владі, чому почалася попередня революція»</i>, – написав Юрій Богданов.</p>
      <figure>
        <img src="http://media.slovoidilo.ua/media/infographics/10/99524/99524-6_uk_origin.png"/>
      </figure>
      <p><i>«Отже, революція чи еволюція? Еволюція. Ще одного Майдану країна не витримає. Чи шкодую я? Ні. Все одно нічого не повернути. Засвоїла я урок? Безумовно. Що нам треба замість «Армія. Мова. Віра»? Медицина. Освіта. Економіка. Професіоналізм. І наостанок: схиляюся перед усіма загиблими на Майдані. Одні були романтиками і вірили в майбутнє, інші виконували борг перед державою, а хтось третій стріляв. І не бачити нам квітучої країни, поки ми не назвемо їхні імена»</i>, – написала Наталя Влащенко.</p>
      <figure>
        <img src="http://media.slovoidilo.ua/media/infographics/10/99524/99524-7_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99524/99524-8_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99524/99524-9_uk_origin.png"/>
      </figure>
      <p><i>«Події, які почалися шість років тому, назавжди змінили історію Європи. Але єдиною опорою України зараз, як і шість років тому, є активна частина української нації, ті, хто вийшов на Майдан, ті, хто робив Революцію, ті, хто боровся у війні за незалежність. Влада всі ці шість років, як і раніше, залишається хаотичною, некомпетентною і сахається з боку на бік. Замість принципів і вчинків думає тільки про соціологів і свій імідж. Владу ще довго доведеться реформувати і вибудовувати, цей процес нешвидкий, але українське суспільство виконає і це завдання. Шість років тому Революцію почали робити люди, для яких цінності нації виявилися понад усе. У Революції не було ніяких соціологічних шансів, і тільки боротьба і готовність Майдану йти до кінця змінила все. Всі шанси для повалення проросійської влади зробили люди, які не заради піару і не заради «рішалова» були готові ризикнути собою і спалили мости для відступу. Все це важливо показати і сьогодні»</i>, – написав Юрій Бутусов.</p>
      <figure>
        <img src="http://media.slovoidilo.ua/media/infographics/10/99524/99524-10_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99524/99524-11_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99524/99524-12_uk_origin.png"/>
      </figure>
      <p>Нагадаємо, «Слово і Діло» зібрало <a href="https://www.slovoidilo.ua/2019/11/21/infografika/polityka/rozsliduvaty-pokaraty-huchni-provaleni-obicyanky-shhodo-zlochyniv-majdani">гучні провалені обіцянки політиків щодо розслідування злочинів на Майдані</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/21/kolonka/aleksandra-khudiakova/polityka/richnycya-revolyucziyi-hidnosti-chy-aktualni-zaraz-vymohy-majdanu"/>
        <a href="https://www.slovoidilo.ua/2019/11/21/novyna/polityka/zelenskyj-ochikuye-rezultativ-rozsliduvan-po-revolyucziyi-hidnosti"/>
        <a href="https://www.slovoidilo.ua/2019/11/21/novyna/suspilstvo/den-hidnosti-ta-svobody-yaki-zaxody-zaplanovani-kyyevi"/>
      </related>
    </article>
  </body>
</html>