<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/puterea-gandului/america-lui-trump-ajutor-electoral-pentru-bibi-in-dispretul-rezolutiilor-onu-18602859"/>
    <meta property="og:site_name" content="Gândul"/>
    <meta property="article:published_time" content="2019-11-21T16:11:32+00:00"/>
    <meta property="og:title" content="America lui Trump – ajutor electoral pentru Bibi, în dispreţul rezoluţiilor ONU"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>America lui Trump – ajutor electoral pentru Bibi, în dispreţul rezoluţiilor ONU</h1>
      <h2>Pe 3 martie, al treilea rând de alegeri.</h2>
      <address><time datetime="2019-11-21T16:11:32+00:00">21 Nov 2019, 16:11</time> by <a rel="author" href="https://www.gandul.info/autor/lelia-munteanu" target="_blank">Lelia MUNTEANU</a></address>
      <p>În loc să ofere Orientului Mijlociu promisul Plan de Pace (amânat mereu sub diverse pretexte, Plan pe care m-am îndoit mereu că l-ar avea), preşedintele Donald J. Trump a luat, în ultimii doi ani, trei decizii unilaterale, toate în dispreţul rezoluţiilor Naţiunilor Unite, nici una urmată de partenerii din Uniunea Europeană: declararea Ierusalimului, în decembrie 2017, drept capitală a Israelului, reunoaşterea suveranităţii Israelului asupra Înălţimilor Golan, în martie anul acesta, şi – în urmă cu patru zile - recunoaşterea legalităţii coloniilor israeliene din Cisiordania. <br/><br/>De fiecare dată, Secretariatul ONU a protestat, dar nu din cale afară – Washingtonul îi poate tăia finanţările (cum nu o dată a ameninţat, iar pe anumite proiecte a şi făcut-o).<br/><br/>Ultima decizie a lui Trump, care consacră unilateral legalitatea coloniilor din Cisiordania, vine tocmai la timp pentru Netanyahu, fiindu-i şi preşedintelui SUA de folos electoral – îşi asigură sprijinul creştinilor evanghelici, susţinători fanatici ai statului Israel.<br/><br/>La Ierusalim, Bibi pare să fi reuşit ce şi-a propus: forţarea celui de-al treilea rând de alegeri, ca să-şi poată juca inteligent cartea imunităţii în faţa Justiţiei. A preluat mandatul formării majorităţii parlamentare de la preşedintele Rivilin şi l-a restituit. Apoi i-a pus beţe-n roate co-liderului Kahol Lavan (coaliţia Albastru şi Alb), iar acesta, cum am anticipat, n-a reuşit, la rându-i să-şi onoreze mandatul, predându-i-l ieri Preşedintelui. Conform legii în vigoare (Israelul nu are ceea ce democraţiile numesc Constituţie), Knessetul dispune de 21 de zile ca unul dintre cei 120 de membri ai săi să-l aleagă pe cel care ar întruni 61 de voturi. Din această ultimă etapă nu va ieşi niciodată o majoritate. Fapt pentru care, foarte probabil, va urma a treia rundă de alegeri, pe 3 martie anul viitor.<br/><br/>Între timp, mai exact până duminică, e aşteptată decizia Procurorului General Avichai Mandelblit de trimitere în judecată a lui Netanyahu. Decizia va fi adusă la cunoştinţa avocaţilor lui Bibi, va fi trimisă preşedintelui Rivlin şi preşedintelui Knessetului. Netanyahu are la dispoziţie 30 de zile, înainte de a se prezenta în faţa Instanţei, ca să se prevaleze de imunitate.<br/><br/>E dificil să trimiţi spre puşcărie – chiar pentru acte de corupţie – pe cel care a oferit ţării, via Trump, beneficii enorme. Chiar dacă, pe termen mediu şi lung, aceste beneficii i-ar putea fi fatale Israelului. Dar Regele Bibi e interesat acum exclusiv de propria-i persoană.</p>
    </article>
  </body>
</html>