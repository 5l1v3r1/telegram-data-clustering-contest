<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125759/proypologismos-2020-ti-problepei-gia-koinoniko-merisma"/>
    <meta property="og:site_name" content="Insider"/>
    <meta property="article:published_time" content="2019-11-21T16:29:00+00:00"/>
    <meta property="og:title" content="Προϋπολογισμός 2020: Τι προβλέπει για το κοινωνικό μέρισμα"/>
    <meta property="og:description" content="Το τελικό ποσό του κοινωνικού μερίσματος δεν έχει ακόμα προσδιοριστεί. Τι προβλέπει ο προϋπολογισμός για τις παροχές."/>
  </head>
  <body>
    <article>
      <h1>Προϋπολογισμός 2020: Τι προβλέπει για το κοινωνικό μέρισμα</h1>
      <h2>Το τελικό ποσό του κοινωνικού μερίσματος δεν έχει ακόμα προσδιοριστεί. Τι προβλέπει ο προϋπολογισμός για τις παροχές.</h2>
      <address><time datetime="2019-11-21T16:29:00+00:00">21 Nov 2019, 16:29</time> by <a rel="author">Θανάσης Κουκάκης</a></address>
      <p><b>Αναπτυξιακές και κοινωνικές παρεμβάσεις συνολικού ύψους 1,181 δισ. ευρώ</b> ενσωματώνει <b>ο προϋπολογισμός του 2020</b> που <a href="https://www.insider.gr/eidiseis/oikonomia/125743/proypologismos-2020-anaptyxi-28-kai-protogenes-pleonasma-356">κατατέθηκε την Πέμπτη στη Βουλή.</a></p>
      <p>Ωστόσο, πριν ακόμη εφαρμοστούν αυτές οι ελαφρύνσεις για νοικοκυριά και επιχειρήσεις μέσα στο Δεκέμβριο θα υπάρξουν νέες παρεμβάσεις που θα χρηματοδοτηθούν από το δημοσιονομικό χώρο που θα προκύψει από το υπερπλεόνασμα του 2019.</p>
      <p>Σύμφωνα με στέλεχος του υπουργείου Οικονομικών,<b> ο δημοσιονομικός χώρος που προκύπτει για το 2019, συνολικού ύψους 436 εκατ. ευρώ, θα χρησιμοποιηθεί και για να καταβληθεί το κοινωνικό μέρισμα</b>. Ωστόσο το <b>τελικό ποσό του κοινωνικού μερίσματος δεν έχει ακόμα προσδιοριστεί</b>, καθώς μέρος του υπερπλεονάσματος θα κατευθυνθεί σε χώρους που έχουν ήδη συμφωνηθεί με τους θεσμούς.</p>
      <p>Σύμφωνα με την εισηγητική έκθεση του προϋπολογισμού οι αναπτυξιακές και κοινωνικές παρεμβάσεις του 2020 περιλαμβάνουν ανά πεδίο:</p>
      <h3>Οικογένεια και Υπογεννητικότητα</h3>
      <p>· Χορήγηση επιδόματος ύψους 2.000 ευρώ για κάθε παιδί που θα γεννηθεί από την 1η Ιανουαρίου του 2020, με εξαιρετικά διευρυμένα εισοδηματικά κριτήρια που καλύπτουν τουλάχιστον το 90% των οικογενειών.</p>
      <p>· Μετάπτωση στον χαμηλό συντελεστή ΦΠΑ του 13% των ειδών βρεφικής ηλικίας και των κρανών ασφαλείας.</p>
      <h3>Φυσικά Πρόσωπα</h3>
      <p>· Μείωση του εισαγωγικού συντελεστή φορολογίας εισοδήματος στο 9% και αύξηση του αφορολόγητου ορίου για κάθε παιδί.</p>
      <p>· Μείωση των ασφαλιστικών εισφορών εργαζομένων πλήρους απασχόλησης κατά περίπου μια μονάδα βάσης.</p>
      <h3>Επιχειρήσεις</h3>
      <p>· Μείωση του φόρου εισοδήματος Νομικών Προσώπων από 28% στο 24% από τη χρήση του 2019.</p>
      <p>· Μείωση της φορολογίας των κερδών που θα διανεμηθούν το 2020 από 10% σε 5%.</p>
      <h3>Οικοδομική Δραστηριότητα</h3>
      <p>·Αναστολή του ΦΠΑ στις νέες οικοδομές για τρία (3) έτη και του φόρου υπεραξίας ακινήτων.</p>
      <p>· Επιστροφή μέρους των δαπανών για ανακαινίσεις, ενεργειακή, αισθητική και λειτουργική αναβάθμιση κτιρίων που εξοφλούνται με ηλεκτρονικά μέσα πληρωμής, η οποία δεν θα επιφέρει επιπλέον δημοσιονομική επιβάρυνση στον Προϋπολογισμό του 2020.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125755/staikoyras-gia-proypologismo-i-elliniki-oikonomia-bgainei-sto-xefoto"/>
        <a href="https://www.insider.gr/eidiseis/oikonomia/125743/proypologismos-2020-anaptyxi-28-kai-protogenes-pleonasma-356"/>
        <a href="https://www.insider.gr/eidiseis/oikonomia/125741/katatethike-sti-boyli-o-proypologismos-toy-2020"/>
      </related>
    </article>
  </body>
</html>