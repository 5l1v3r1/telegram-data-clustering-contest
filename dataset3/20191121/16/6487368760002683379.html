<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/adhd-sztarok/"/>
    <meta property="og:site_name" content="FEMINA"/>
    <meta property="article:published_time" content="2019-11-21T16:36:04+00:00"/>
    <meta property="og:title" content="Azt hitték, drogozik a gyönyörű énekesnő: így derült fény hiperaktív figyelemzavarára"/>
    <meta property="og:description" content="A hiperaktív figyelemzavar, az ADHD sokakat érintő probléma. A világsztárok között is voltak, akiket problémás tininek vagy egyenesen drogosnak hittek miatta."/>
  </head>
  <body>
    <article>
      <h1>Azt hitték, drogozik a gyönyörű énekesnő: így derült fény hiperaktív figyelemzavarára</h1>
      <h2>A hiperaktív figyelemzavar, az ADHD sokakat érintő probléma. A világsztárok között is voltak, akiket problémás tininek vagy egyenesen drogosnak hittek miatta.</h2>
      <address><time datetime="2019-11-21T16:36:04+00:00">21 Nov 2019, 16:36</time> by <a rel="author">Tamás Katalin</a></address>
      <p>A hiperaktív figyelemzavar - vagy röviden ADHD - meglepően sokakat érintő probléma, amelyre általában gyermekkorban derül fény a koncentráció, önfegyelem, figyelem hiánya és az ezekből fakadó tanulási nehézségek miatt.</p>
      <p>Bár az ADHD-s gyermekek lehetnek éppoly intelligensek, mint társaik, sokszor problémásnak tartják őket a tanítóik és a szülők. A hiperaktivitási zavar tünetei később, felnőttkorban is jelen vannak, amit nemcsak a közvetlen hozzátartozók vesznek észre, de esetenként a környezet is rosszul ítélheti meg az érintettet.</p>
      <h3>ADHD-s világsztárok</h3>
      <p>A világsztárok körében is előfordul a hiperaktív figyelemzavar, történeteikből kiderül, hogy még ők sem voltak védettek a környezetük negatív reakcióitól, többeket az iskolában tartottak nehéz esetnek, másokról pedig csúnya pletykák is elkezdtek terjedni.</p>
      <figure>
        <img src="https://kep.index.hu/1/0/3042/30425/304257/30425757_05e9878e25584f328990d9008d7665ba_wm.jpg"/>
        <figcaption>A Beyoncé húgaként is ismert Solange Knowles csak a második orvosnak hitte el az ADHD-diagnózist. A modell-énekesnőről sokan azt pletykálták, a szűnni nem akaró energiáját a kábítószer-fogyasztásból nyeri, mígnem fény derült hiperaktív figyelemzavarára.<cite>Rune Hellestad - Corbis / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30425/304257/30425785_dbff794e0a04802b2bb215fe2f380cde_wm.jpg"/>
        <figcaption>Michael Phelpsnél kilencéves korban diagnosztizálták az ADHD-t, az iskolában problémás gyerekként kezelték nagy mozgásigénye és koncentrációzavara miatt. Volt olyan tanár, aki a fejéhez vágta, hogy soha nem lesz sikeres. A kezelések mellett aztán az úszásban találta meg a helyét, végül minden idők egyik legnagyobb olimpikonja lett.<cite>Clive Rose / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30425/304257/30425799_d22276287b07f844379ea889984ca77b_wm.jpg"/>
        <figcaption>Justin Timberlake énekes-dalszerzőt a Time Magazine kétszer is beválasztotta a világ 100 legbefolyásosabb embere közé, és rengeteg díjat is nyert. Az ADHD mellett az OCD-vel, kényszerbetegséggel is megküzdött.<cite>Jamie McCarthy / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30425/304258/30425853_2f6c6102dfc3a9ff4efa79c18c3ae3a9_wm.jpg"/>
        <figcaption>Adam Levine, a Maroon 5 frontembere az Additude magazinnak nyilatkozott arról, mennyi nehézséget okozott gyerekkorában az összpontosítás és a feladatok befejezése. ADHD-s problémái felnőttkorában is megmaradtak, ami karrierjében is akadályokat jelentett.<cite>Jeff Kravitz / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30425/304258/30425857_00da0993b8987a19fecd6d96abbe9c82_wm.jpg"/>
        <figcaption>Paris Hilton egy Larry Kinggel készült interjúban vallotta be, hogy 12 éves korában diagnosztizálták ADHD-vel, amelyre gyógyszert is kell szednie. Meg kellett tanulnia együtt élnie a problémával.<cite>Tibrina Hobson / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30426/304263/30426319_c0a983a004d264d4582e7a3b761921cd_wm.jpg"/>
        <figcaption>Justin Bieber, a GQ magazinnak vallotta be, hogy ADHD-val diagnosztizálták őt is, amelyre gyógyszert kapott. Bár a kezelés bevált, mellékhatásként alvászavara lett, így abba kellett hagynia a szedését.<cite>Ricky Vigil / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30426/304265/30426585_30b5ff9c4fa4ace57bb42fe6ff2e743e_wm.jpg"/>
        <figcaption>Jim Carrey ugyancsak ADHD-vel él. Meg kellett tanulnia kezelnie, sőt, javára fordítania a hiperaktív figyelemzavarát, ám szerencsére sikerült neki, játékáért, humoráért pedig ma tömegek rajonganak.<cite>Leon Bennett / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30426/304260/30426091_08f912710e60f1f3e355cc3f3f12e971_wm.jpg"/>
        <figcaption>Karina Smirnoff, világhírű, orosz származású táncosnő tíz éve hozta nyilvánosságra ADHD-diagnózisát. A The Saturday Evening Postnak elmondta, energiája töméntelen, de sok dologra kell koncentrálnia, így komoly küzdelmet igényelt tőle a szervezettség.<cite>Gabriel Olsen / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30426/304261/30426197_aaa29f8d4bb80162631f9175f313fe1a_wm.jpg"/>
        <figcaption>Simone Biles olimpikon atlétának azzal is meggyűlt a baja, hogy az ADHD-ra kapott gyógyszert többen doppingnak vélték. Ezt követően döntött úgy, hogy beszél a zavaráról, így másoknak is támaszt kíván nyújtani.<cite>picture alliance</cite></figcaption>
      </figure>
      <p>
        <i>(Borító- és ajánlókép: Getty Images Hungary.)</i>
      </p>
    </article>
  </body>
</html>