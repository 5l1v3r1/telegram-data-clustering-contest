<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/hokejs/rigas-dinamo/rigas-dinamo-izbraukuma-nakas-doties-bez-savainotajiem-berglunda-un-pavlova/"/>
    <meta property="og:site_name" content="skaties.lv"/>
    <meta property="article:published_time" content="2019-11-21T16:50:00+00:00"/>
    <meta property="og:title" content="Rīgas ”Dinamo” izbraukumā nākas doties bez Savainotajiem Berglunda un Pavlova"/>
    <meta property="og:description" content="Kontinentālās hokeja līgas (KHL) komanda Rīgas “Dinamo” ceturtdien izbraukumā devās bez savainotajiem Vitālija Pavlova un Kristofera Berglunda, ziņo klubs."/>
  </head>
  <body>
    <article>
      <h1>Rīgas ”Dinamo” izbraukumā nākas doties bez Savainotajiem Berglunda un Pavlova</h1>
      <address><time datetime="2019-11-21T16:50:00+00:00">21 Nov 2019, 16:50</time> by <a rel="author">LETA</a></address>
      <p>Kontinentālās hokeja līgas (KHL) komanda Rīgas “Dinamo” ceturtdien izbraukumā devās bez savainotajiem Vitālija Pavlova un Kristofera Berglunda, ziņo klubs.</p>
      <p>Piektdien “Dinamo” viesosies pie Maskavas apgabala “Vityaz”, svētdien būs mačs ar “Sochi” komandu, bet otrdien – ar Čerepovecas “Severstal”.</p>
      <p>Izbraukumā Ģirta Ankipāna un viņa palīgu rīcībā būs šādi hokejisti: vārtsargi – Aleksanders Salāks, Andrejs Makarovs, Maksims Tretjaks; aizsargi – Nerijus Ališausks, Uvis Balinskis, Oskars Bārtulis, Sergejs Gimajevs, Roberts Mamčics, Bens Māršals, Kristaps Sotnieks, Kristaps Zīle; uzbrucēji – Kārters Eštons, Oskars Batņa, Daniels Bērziņš, Lauris Dārziņš, Andris Džeriņš, Emīls Ģēģeris, Koltons Gilīss, Roberts Lipsbergs, Rihards Marenis, Brendons Makmilans, Gints Meija, Aleksandrs Protapovičs, Miķelis Rēdlihs, Ņikita Setdikovs, Kirils Sļepecs, Antons Trastašenkovs.</p>
      <p>Savainojumu dēļ mājās paliks Vitālijs Pavlovs un Kristofers Berglunds, bet Deivids Sarkanis paliks trenēties Rīgā.</p>
      <p>Pirms tam “Dinamo” komandai bija piecu mājas spēļu sērija, kurā tā izcīnīja divas uzvaras un tika pie sešiem no desmit iespējamajiem punktiem.</p>
      <p>Rīdzinieki ir četru atpalicēju komandu grupā Rietumu konferencē, kurā bez pašiem ietilpst arī Minskas “Dinamo”, Čerepovecas “Severstal” un “Sochi”, šobrīd ar 23 punktiem 30 spēlēs ieņemot pirmspēdējo vietu visā līgā. Maskavas “Dinamo” ar 39 punktiem 30 cīņās ir otrajā pozīcijā Rietumu konferencē.</p>
      <p>Rīgas “Dinamo” iepriekšējā sezonā līdz pat regulārā čempionāta pēdējai kārtai cīnījās par vietu Gagarina kausā, tomēr piekto gadu pēc kārtas Latvijas komanda palika bez KHL izslēgšanas turnīra.</p>
      <p>Pirmajās četrās KHL sezonās rīdzinieki tika Gagarina kausa izcīņā, divas reizes sasniedzot otro kārtu, pēc tam Latvijas klubs vēl vienu reizi “play-off” spēlēja arī 2013./14.gada sezonā.</p>
      <p>Otro sezonu pēc kārtas regulārajā čempionātā katra komanda aizvadīs pa 62 spēlēm.</p>
    </article>
  </body>
</html>