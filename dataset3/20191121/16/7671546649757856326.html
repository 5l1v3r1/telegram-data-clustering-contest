<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914677"/>
    <meta property="og:site_name" content="Dnevnik"/>
    <meta property="article:published_time" content="2019-11-21T16:00:00+00:00"/>
    <meta property="og:title" content="Odkrili 44 milijonov let star fosil metuljeve gosenice"/>
    <meta property="og:description" content="Nemški znanstveniki so našli 44 milijonov let star fosil gosenice velikega metulja iz družine pedicev. Gre za prvo gosenico te vrste, ki so jo našli v baltskem jantarju."/>
  </head>
  <body>
    <article>
      <h1>Odkrili 44 milijonov let star fosil metuljeve gosenice</h1>
      <address><time datetime="2019-11-21T16:00:00+00:00">21 Nov 2019, 16:00</time> by <a rel="author">STA</a></address>
      <p>
        <b>Nemški znanstveniki so našli 44 milijonov let star fosil gosenice velikega metulja iz družine pedicev. Gre za prvo gosenico te vrste, ki so jo našli v baltskem jantarju.</b>
      </p>
      <p>»Najdbe gosenic v jantarju so v vsakem primeru redkost, to pa je prvi fosil velikega metulja, ki je bil najden v baltskem jantarju,« je po poročanju nemške tiskovne agencije dpa povedal soavtor študije Axel Hausmann. Poimenovali so jo Eogeometer vadens.</p>
      <p>Gosenica se je verjetno ujela v kapljico drevesne smole, ki se je nato strdila v jantar, s čimer se je prvotna oblika gosenice ohranila milijone let. "To se je verjetno zgodilo, ker je večina gosenic aktivnih ponoči," je pojasnil Hausmann.</p>
      <p>Gre za gosenico iz družine velikega metulja, imenovanega pedic, v kateri je okoli 23.000 vrst. To je sicer tudi ena najbolje zastopanih družin metuljev v Sloveniji, navaja spletna enciklopedija Wikipedia.</p>
      <p>Za razliko od gosenic drugih metuljev imajo gosenice pedicev zgolj dva ali tri pare nog namesto petih. Premikajo se tako, da zadnji del telesa primaknejo k prvemu, nato pa se znova zravnajo. To se imenuje pednjanje, po čemer so tudi dobili ime.</p>
      <p>Po navedbah raziskovalcev bi lahko odkriti fosil omogočil vpogled v evolucijski proces v obdobju eocena, to je od 34 do 56 milijonov let nazaj.</p>
    </article>
  </body>
</html>