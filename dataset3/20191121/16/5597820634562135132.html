<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/kina-nosoda-asv-par-meginajumu-iznicinat-honkongu.a339194/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T16:18:00+00:00"/>
    <meta property="og:title" content="Ķīna nosoda ASV par mēģinājumu «iznīcināt Honkongu»"/>
    <meta property="og:description" content="Ķīna ceturtdien, 21. novembrī, apsūdzēja Amerikas Savienotās Valstis (ASV) par mēģinājumiem „iznīcināt Honkongu” pēc tam, kad ASV Kongress atbalstīja divus likumprojektus cilvēktiesību atbalstam Ķīnas pusautonomajā teritorijā. Tāpat ASV likumdevēji pauda atbalstu mēnešiem ilgušo protestu dalībniekiem. Vienlaikus piedraudēts pārskatīt īpaši labvēlīgo tirdzniecības režīmu, kuru ASV piemērojušas Honkongai.  "/>
  </head>
  <body>
    <article>
      <h1>Ķīna nosoda ASV par mēģinājumu «iznīcināt Honkongu»</h1>
      <address><time datetime="2019-11-21T16:18:00+00:00">21 Nov 2019, 16:18</time> by <a rel="author" href="https://www.lsm.lv/autors/gints-amolins/" target="_blank">Gints Amoliņš</a></address>
      <p>
        <b>Ķīna ceturtdien, 21. novembrī, apsūdzēja Amerikas Savienotās Valstis (ASV) par mēģinājumiem „iznīcināt Honkongu” pēc tam, kad ASV Kongress atbalstīja divus likumprojektus cilvēktiesību atbalstam Ķīnas pusautonomajā teritorijā. Tāpat ASV likumdevēji pauda atbalstu mēnešiem ilgušo protestu dalībniekiem. Vienlaikus piedraudēts pārskatīt īpaši labvēlīgo tirdzniecības režīmu, kuru ASV piemērojušas Honkongai.  </b>
      </p>
      <p>
        <b>ĪSUMĀ:</b>
      </p>
      <ul>
        <li>
          <b>ASV Pārstāvju palāta pauda atbalstu demokrātijai un cilvēktiesībām Honkongā.</b>
        </li>
        <li>
          <b>Parlaments prasa valdībai reizi gadā vērtēt Honkongas īpašo labvēlības statusu tirdzniecībā.</b>
        </li>
        <li>
          <b>Izteikti draudi šo statusu atcelt, ja Honkongā tiks ierobežotas brīvības.</b>
        </li>
        <li>
          <b>Baltais nams nav komentējis, vai prezidents šos likumus parakstīts.</b>
        </li>
        <li>
          <b>Bet avots Baltajā namā apliecināja - sagaidāms, ka Tramps likumu parakstīs.</b>
        </li>
        <li>
          <b>Ķīna ceturtdien ASV Kongresa rīcību asi kritizēja.</b>
        </li>
        <li>
          <b>Pekina aicina Trampu neparakstīt likumu, pretējā gadījumā sola spert atbildes soļus.</b>
        </li>
      </ul>
      <p>ASV likumdevēji trešdien ar pārliecinošu balsu vairākumu – Pārstāvju palātā ar 417 balsīm ''par'' un tikai vienu ''pret'' – atbalstīja likumprojektus, kuros pausts atbalsts demokrātijai un cilvēktiesībām Honkongā, kā arī Pekinas ieceltās Honkongas valdības pretinieku protestu dalībniekiem.</p>
      <figure>
        <audio src="https://static.lsm.lv/media/2019/11/c4y8.mp3"/>
        <figcaption>Ķīna nosoda ASV par mēģinājumu «iznīcināt Honkongu»<cite>Gints Amoliņš</cite></figcaption>
      </figure>
      <p>Tāpat pieprasīts, lai ASV valdība reizi gadā izvērtē Honkongai piešķirto īpašo labvēlības statusu tirdzniecībā. Izteikti draudi šo statusu atcelt, ja Honkongā tiks ierobežotas brīvības.</p>
      <p>Honkonga ir pusautonoma, Ķīnai piederoša teritorija. Savienoto Valstu politika pret Honkongas ekonomiku atšķiras no tās, kas piemērota pārējai Ķīnai. Tas palīdzējis Honkongai kļūt par starptautisku finanšu centru. Uz to arī netika attiecināti tirdzniecības tarifi, ko ASV prezidenta Trampa administrācija ieviesusi pret Ķīnu.</p>
      <p>ASV Kongresa atbalstītajā likumprojektā arī piedraudētas ar sankcijām pret amatpersonām, kas atbildīgas par cilvēktiesību pārkāpumiem Honkongā.</p>
      <p>Lai par Honkongas cilvēktiesību un demokrātijas likumu nodēvētie pasākumi stātos spēkā, tie tagad jāparaksta ASV prezidentam Trampam.</p>
      <p>Baltais nams nav komentējis, vai prezidents to parakstīts. Taču domājams, viņš ņems vērā faktu, ka likumprojekts guva pārliecinošu atbalstu Kongresā.</p>
      <p>Kāds avots Baltajā namā medijiem apliecināja, ka sagaidāms - Tramps likumu parakstīs.</p>
      <p>Ķīna ceturtdien Savienoto Valstu Kongresa rīcību asi kritizēja. Ķīnas ārlietu ministrs Vans Ji teica, ka „likums ir nepareizs signāls vardarbīgajiem noziedzniekiem”, ar to acīmredzot domājot protestētājus Honkongā.</p>
      <p>ASV likuma mērķis, paziņoja Ji, ir „iegrūst Honkongu haosā vai to pat iznīcināt”. Viņš to nosodīja kā „klaju iejaukšanos Ķīnas iekšējās lietās”. Pekina aicina Trampu neparakstīt likumu, bet pretējā gadījumā sola spert atbildes soļus.</p>
      <p>Pēdējo mēnešu demonstrācijas un nemieri Honkongas ekonomiku jau iegrūdusi recesijā – pirmo reizi pēdējo desmit gadu laikā.</p>
      <p>Protesti negatīvi ietekmējuši tūrismu un patēriņu. Oktobra nogalē Honkongas valdība paziņoja, ka Honkongas iekšzemes kopprodukts šā gada trešajā ceturksnī, salīdzinot ar iepriekšējiem trīs mēnešiem, samazinājies par 3,2%. Ceturksni iepriekš ekonomika bija sarukusi par pusprocentu.</p>
      <p>
        <b>KONTEKSTS:</b>
      </p>
      <p>Masu demonstrācijas Honkongā turpinās jau vairāk nekā piecus mēnešus, protestētājiem un policijai regulāri <a href="https://www.lsm.lv/raksts/zinas/arzemes/kina-nosoda-asv-par-meginajumu-iznicinat-honkongu.a339194/Pekina%20aicina%20Trampu%20neparakst%C4%ABt%20likumu,%20bet%20pret%C4%93j%C4%81%20gad%C4%ABjum%C4%81%20sola%20spert%20atbildes%20so%C4%BCus.">iesaistoties sadursmēs</a>. Demonstranti Honkongā pieprasa demokrātiskas reformas, kā arī izmeklēšanu pret policiju, ko apsūdz par pārmērīga spēka pielietošanu. Ķīnas komunistiskā režīma ieceltās Honkongas valdības līderi šīs prasības līdz šīm noraidījuši.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/asv-vestnieks-es-tramps-izdarijis-spiedienu-uz-zelenski-savu-merku-panaksanai.a339103/"/>
        <a href="https://www.lsm.lv/raksts/kultura/muzika/visvairak-grammy-nominaciju-muzikei-lizzo.a339094/"/>
        <a href="https://www.lsm.lv/raksts/zinas/ekonomika/asv-vel-neieviesis-ierobezojumus-sadarbibai-ar-kinas-uznemumu-huawei.a338964/"/>
        <a href="https://www.lsm.lv/raksts/zinas/arzemes/ano-kritize-asv-lemumu-par-izraelas-apmetnu-likumibu-okupetaja-rietumkrasta.a338956/"/>
        <a href="https://www.lsm.lv/raksts/zinas/arzemes/trampa-impicmenta-izmeklesana-liecinas-asv-vestnieks-es.a338898/"/>
        <a href="https://www.lsm.lv/raksts/zinas/arzemes/talibi-atbrivo-divus-rietumu-gusteknus.a338950/"/>
        <a href="https://www.lsm.lv/raksts/zinas/arzemes/es-un-asv-atskirigi-viedokli-par-ebreju-apmetnem-izraelas-okupetajas-palestiniesu-teritorijas.a338883/"/>
        <a href="https://www.lsm.lv/raksts/zinas/arzemes/asv-izraeliesu-kolonistu-apmetnes-nav-pretruna-starptautiskajam-tiesibam.a338833/"/>
      </related>
    </article>
  </body>
</html>