<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/start-up-heliogen-bill-gates/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-21T16:13:14+00:00"/>
    <meta property="og:title" content="Start-up Heliogen, do ktorého investoval Bill Gates, môže priniesť revolúciu"/>
    <meta property="og:description" content="Heliogen by už čoskoro mohol priniesť revolúciu. Tá sa však tentokrát nebude týkať spotrebiteľského trhu, ale priemyslu, ktorý nás zásobuje aj oceľou."/>
  </head>
  <body>
    <article>
      <h1>Start-up Heliogen, do ktorého investoval Bill Gates, môže priniesť revolúciu</h1>
      <h2>Filantrop podporil ďalší skvelý nápad.</h2>
      <address><time datetime="2019-11-21T16:13:14+00:00">21 Nov 2019, 16:13</time> by <a rel="author" href="https://www.techbyte.sk/author/matus/" target="_blank">Matúš Moravčík</a></address>
      <p>
        <b>Ambiciózny start-up <i>Heliogen</i> by už čoskoro mohol priniesť revolúciu. Tá sa však tentokrát nebude týkať priamo spotrebiteľského trhu, ale priemyslu, ktorý nás zásobuje oceľou, cementom, sklom či petrochémiou.</b>
      </p>
      <p>Podobne ako spotrebitelia, aj výrobcovia produktov prispievajú ku globálnemu otepľovaniu. Výrobný proces vyžaduje energiu, ktorá je momentálne v drvivej väčšine prípadov získavaná <b>spaľovaním fosílnych palív</b>.</p>
      <p>Riešenie start-upu, za ktorým stojí aj filantrop <i>Bill Gates</i>, by ich však mohlo jedného dňa úplne <b>nahradiť</b>. Teda aspoň čo sa týka priemyselného odvetvia, <a href="https://www.techspot.com/news/82857-heliogen-achieves-solar-breakthrough-could-replace-fossil-fuels.html">píše</a> <i>TechSpot</i>.</p>
      <p><i>„Som nadšený, že môžem byť jedným z prvých podporovateľov technológie Billa Grossa. Jej kapacita dosiahnuť vysoké teploty, ktoré sú nevyhnutné pre určité procesy, je dôležitou súčasťou našej cesty k úplnej eliminácii fosílnych palív,“</i> uviedol spoluzakladateľ giganta Microsoft Bill Gates.</p>
      <h3>Umelá inteligencia v akcii</h3>
      <p>Čaro riešenia tkvie v <a href="https://www.quora.com/What-is-computer-vision-in-artificial-intelligence">neurónovej sieti a počítačovom videní</a>. Pokročilá umelá inteligencia dokáže nasmerovať kľúčové zrkadlá termosolárnej elektrárne <b>pri tak vysokej presnosti</b>, že s výslednou teplotou hravo predčí akúkoľvek inú komerčnú termosolárnu elektráreň. Zatiaľ, čo tie fungujú do 565 stupňov Celzia, Heliogen nemá problém prekročiť <b>1 000 stupňov Celzia</b>.</p>
      <figure>
        <iframe data-src="https://twitter.com/CNN/status/1197011893933793281?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Cieľ start-upu je však až <b>1 500 stupňov Celzia</b>. Ak sa im to jedného dňa podarí, svoju techniku budú môcť zapojiť do procesu, ktorý vyrába k životnému prostrediu ohľaduplné palivá, ako je napríklad taký <b>vodík</b>.</p>
      <h3>Princíp je jednoduchý</h3>
      <p>Termosolárne elektrárne fungujú na veľmi jednoduchom princípe. Pri ich fungovaní sa <b>koncentrujú slnečné lúče</b> na vrchol neďaleko stojacej veže, kde býva umiestnená voda. Tým vzniká vodná para a tá je potom hnacím motorom prítomnej turbíny, ktorá s jej pomocou vyrába <b>zelenú elektrickú energiu</b>.</p>
    </article>
  </body>
</html>