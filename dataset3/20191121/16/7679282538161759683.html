<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-amit-shah-says-the-government-will-build-a-skyscraper-ram-temple-in-ayodhya-2861758.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T16:24:07+00:00"/>
    <meta property="og:title" content="अमित शाह बोले, अयोध्या में सरकार बनाएगी गगनचुंबी राम मंदिर"/>
    <meta property="og:description" content="केंद्रीय गृहमंत्री अमित शाह ने गुरुवार को यहां कहा कि राम मंदिर पर उच्चतम न्यायालय के हाल के फैसले से अयोध्या में मंदिर बनने का रास्ता साफ हो गया है और उनकी सरकार वहां गगनचुंबी राम मंदिर बनाने का..."/>
  </head>
  <body>
    <article>
      <h1>अमित शाह बोले, अयोध्या में सरकार बनाएगी गगनचुंबी राम मंदिर</h1>
      <address><time datetime="2019-11-21T16:24:07+00:00">21 Nov 2019, 16:24</time> by <a rel="author">लाइव हिन्दुस्तान टीम,नई दिल्ली</a></address>
      <p>केंद्रीय गृहमंत्री अमित शाह ने गुरुवार को यहां कहा कि राम मंदिर पर उच्चतम न्यायालय के हाल के फैसले से अयोध्या में मंदिर बनने का रास्ता साफ हो गया है और उनकी सरकार वहां गगनचुंबी राम मंदिर बनाने का मार्ग प्रशस्त करेगी। इसके साथ ही उन्होंने कहा कि धारा 370 हटाकर कश्मीर समस्या का हल मोदी सरकार ने ही किया। झारखंड विधानसभा चुनाव के पहले चरण की 13 सीटों के लिए भाजपा प्रत्याशियों के पक्ष में गुरुवार को चुनावी जनसभा को संबोधित करते हुए उन्होंने ये बातें कहीं।    </p>
      <p>उन्होंने कहा कि भाजपा संवैधानिक तरीके से अयोध्या में राम मंदिर विवाद सुलझाना चाहती थी और अब इस मामले में न्यायालय का फैसला आ गया है, जिससे गगनचुंबी राम मंदिर के निर्माण का रास्ता साफ हो गया है। उन्होंने जनसमूह से सवाल किया कि क्या वह अयोध्या में राम मंदिर का निर्माण चाहते हैं, इस पर भीड़ ने जोरदार ढंग से मंदिर निर्माण की बात का स्वागत किया।  केंद्रीय गृह मंत्री ने कश्मीर का मुद्दा उठाते हुए कहा कि कश्मीर की समस्या का निदान नरेन्द्र मोदी सरकार ने ही किया। 70 वर्षों से यह मामला लंबित था लेकिन हमारी सरकार ने अनुच्छेद 370 हटा कर वहां विकास का रास्ता खोल दिया और आतंकियों के प्रवेश का द्वार बंद कर दिया।</p>
      <p>
        <b>
          <a href="https://www.livehindustan.com/national/story-chandrayaan-2-know-what-modi-government-reply-regarding-isro-mission-moon-in-rajya-sabha-2861224.html">Chandrayaan-2 को लेकर केन्द्र सरकार ने दिया राज्यसभा में ये जवाब</a>
        </b>
      </p>
      <p>शाह ने कांग्रेस पर आरोप लगाया कि यूपीए सरकार के कार्यकाल में पाकिस्तान प्रायोजित आतंकवादी देश में जहां चाहे हमले करते थे और फरार हो जाते थे लेकिन प्रधानमंत्री नरेन्द्र मोदी की सरकार में आतंकी हमलों के जवाब में भारतीय सेना ने पाकिस्तान में घुस कर करारा जवाब दिया। केंद्रीय गृह मंत्री ने आरोप लगाया कि कांग्रेस के राज में आतंकवादी आलिया, मालिया, बालिया आदि-आदि जब चाहे, जहां चाहे, देश में घुस आते थे और हमले कर फरार हो जाते थे। लेकिन, जब से 2014 में देश की जनता ने नरेंद्र मोदी की सरकार को केन्द्र की सत्ता सौंपी है उन्होंने देश की उचित रक्षा नीति तैयार की है। उसके तहत आतंकवादियों के सिर्फ दो बड़े हमलों के जवाब में देश की सेनाओं ने पाकिस्तान में घुसकर आतंकवादियों के खिलाफ जबर्दस्त हमले किये जिससे उनकी चूलें हिल गईं।</p>
      <p>
        <b>
          <a href="https://www.livehindustan.com/national/story-centre-cancels-citizenship-of-trs-mla-chennamaneni-ramesh-2860753.html">गृह मंत्रालय ने इस MLA की नागरिकता रद्द करने का दिया आदेश, जानें क्‍यो</a>
        </b>
      </p>
    </article>
  </body>
</html>