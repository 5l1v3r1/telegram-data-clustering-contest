<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/eopyy-proti-syskepsi-tis-omadas-ergasias-gia-ti-meiosi-i-exaleipsi-toy-claw-back/"/>
    <meta property="og:site_name" content="ert.gr"/>
    <meta property="article:published_time" content="2019-11-21T16:28:10+00:00"/>
    <meta property="og:title" content="ΕΟΠΥΥ: Πρώτη σύσκεψη της ομάδας εργασίας για τη μείωση ή εξάλειψη του claw back"/>
    <meta property="og:description" content="Την πρώτη της σύσκεψη πραγματοποίησε χθες η Ομάδα Εργασίας που δημιουργήθηκε με στόχο την μείωση ή εξάλειψη του claw back, την αντιμετώπιση προβλημάτων στη συνταγογράφηση, αλλά και των προστίμων προς τους γιατρούς."/>
  </head>
  <body>
    <article>
      <h1>ΕΟΠΥΥ: Πρώτη σύσκεψη της ομάδας εργασίας για τη μείωση ή εξάλειψη του claw back</h1>
      <address><time datetime="2019-11-21T16:28:10+00:00">21 Nov 2019, 16:28</time> by <a rel="author">Δήμητρα Λαχουρή</a></address>
      <p>Την πρώτη της σύσκεψη πραγματοποίησε χθες η Ομάδα Εργασίας που δημιουργήθηκε με στόχο την μείωση ή εξάλειψη του claw back, την αντιμετώπιση προβλημάτων στη συνταγογράφηση, αλλά και των προστίμων προς τους γιατρούς.</p>
      <p>Πρόκειται για την πρώτη προπαρασκευαστική συνάντηση όπου τέθηκαν οι άξονες και οι δράσεις για το σχεδιασμό των επόμενων βημάτων.</p>
      <p>Κατά τη διάρκεια της σύσκεψης οι εκπρόσωποι του Πανελλήνιου Ιατρικού Συλλόγου ενημέρωσαν τα μέλη της Επιτροπής για όλα τα ανοικτά ζητήματα του κλάδου ο οποίος, όπως επεσήμαναν, βρίσκεται στα πρόθυρα κατάρρευσης λόγω των δυσβάσταχτων μέτρων που είχαν ληφθεί με αποτέλεσμα να εκτοξευθεί στα ύψη η επιβάρυνση του κλάδου (claw back κ.α.).</p>
      <p>Από την πλευρά της η Αντιπρόεδρος του ΕΟΠΥΥ Θ. Καρποδίνη αναφέρθηκε σε όλες τις ενέργειες που έχει προβεί ο Οργανισμός τόσο όσο αφορά στη διαδικασία των 120 δόσεων για το claw back, παρελθόντων ετών, όσο και για την ορθή εφαρμογή διαγνωστικών πρωτοκόλλων και στην ορθή εφαρμογή τους στην ηλεκτρονική συνταγογράφηση.</p>
      <p>Σύμφωνα με την Αντιπρόεδρο του ΕΟΠΥΥ έχουν δρομολογηθεί ήδη:</p>
      <p>– Αύξηση προϋπολογισμού για το 2020 που προκύπτει και από την αύξηση του ΑΕΠ.</p>
      <p>– Αναζήτηση πόρων για τις παροχές προς τις ειδικές κατηγορίες (π.χ. μετανάστες, αιτούντες άσυλο, μη μόνιμοι κάτοικοι της χώρας κ.λ.π.), μέσω ελέγχου του συστήματος δαπανών υγείας και αντιστοίχηση μητρώων από άλλους φορείς.</p>
      <p>– Εξεύρεση κονδυλίων από το υπουργείο Εργασίας ποτ αφορούν στην πρόνοια (π.χ. άνεργοι και ΑμΕΑ)</p>
      <p>– Έλεγχος δαπανών των Ευρωπαίων ασφαλισμένων που διαθέτουν ΑΜΚΑ και όχι Ευρωπαϊκή Κάρτα Υγείας μέσω του πληροφοριακού συστήματος.</p>
      <p>– Προώθηση στην ΗΔΙΚΑ προς υλοποίηση όλων των διαγνωστικών πρωτοκόλλων που έχουν γνωστοποιηθεί στην ιστοσελίδα του Υπουργείου Υγείας μέχρι σήμερα αλλά και ότι νέο προκύψει από τις αρμόδιες Επιτροπές.</p>
      <p>Πηγή:ΕΡΤ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/frontpage/aytopsia-kikilia-ston-eopyy/"/>
        <a href="https://www.ert.gr/frontpage/aylaia-ton-programmatikon-diloseon-me-onomastiki-psifoforia-sti-voyli-ta-mesanychta/"/>
        <a href="https://www.ert.gr/frontpage/lysi-stis-kataggelies-egkaymation-apo-to-mati-gia-mi-chorigisi-aparaititon-farmakon-apo-ton-eopyy-video/"/>
        <a href="https://www.ert.gr/roi-idiseon/kanonika-leitoyrgoyn-apo-simera-ta-diagnostika-kentra/"/>
        <a href="https://www.ert.gr/frontpage/diagnostika-kentra-oi-asfalismenoi-tha-plironoyn-kai-tha-exofloyntai-apo-ton-eoppy/"/>
        <a href="https://www.ert.gr/roi-idiseon/diagnostika-kentra-simera-apofasizoyn-gia-tin-epanaleitoyrgia-toys/"/>
      </related>
    </article>
  </body>
</html>