<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/jura/istatymo-pataisos-ipareigotu-uoste-stebeti-tarsa-1751614/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T16:29:00+00:00"/>
    <meta property="og:title" content="Įstatymo pataisos įpareigotų uoste stebėti taršą"/>
    <meta property="og:description" content="Reklama"/>
  </head>
  <body>
    <article>
      <h1>Įstatymo pataisos įpareigotų uoste stebėti taršą</h1>
      <address><time datetime="2019-11-21T16:29:00+00:00">21 Nov 2019, 16:29</time> by <a rel="author" href="https://www.ve.lt/autoriai/elta/" target="_blank">ELTA</a></address>
      <p>Reklama</p>
      <p>
        <b>Atsižvelgdamas į nuolatinius Klaipėdos gyventojų skundus dėl aplinkos taršos iš jūrų uosto pusės Seimo narys, liberalas Simonas Gentvilas įregistravo pataisų paketą Klaipėdos valstybinio jūrų uosto įstatymui. Pataisų tikslas yra ne tik užtikrinti nuolatinę ir ilgalaikę uosto aplinkos taršos stebėseną bei sistemingai informuoti visuomenę apie aplinkos būklės pokyčius, bet ir teisiškai įtvirtinti kompleksinį taršą mažinančių priemonių įgyvendinimą.</b>
      </p>
      <p>„Paradoksalu, tačiau šiuo metu Klaipėdos uosto veiklą reglamentuojančiame įstatyme nėra jokių privalomų monitoringo reikalavimų, kurie padėtų nustatyti aplinkos taršos lygį bei reikalautų imtis uosto taršos prevencijos priemonių ar informuoti visuomenę apie taršos situaciją uoste. Toks teisinis vakuumas sukuria prielaidas interpretacijoms ir galimiems piktnaudžiavimams. Įgyvendinus mano siūlomas pataisas uosto direkcija gautų įrankius pati užkirsti galimą taršą, privalomus reikalavimus įrašant į uosto krovos kompanijų žemės nuomos sutartis“, – teigia Seimo Aplinkos apsaugos komiteto vicepirmininkas, Liberalų sąjūdžio frakcijos narys S. Gentvilas.</p>
      <p>Įstatymo projektu nustatomos papildomos Uosto direkcijos funkcijos, kurios užtikrintų sistemingą poveikio aplinkai (orui, vandeniui ir kt.) vertinimą, nustatytų aplinkosauginius reikalavimus nuomininkams ir leistų tinkamai kontroliuoti šių reikalavimų įgyvendinimą bei organizuoti taršos padarinių likvidavimą. Įstatyme taip pat įtvirtinama nuostata nuolat informuoti visuomenę apie uosto veiklą, jo poveikį aplinkai ir taikomas neigiamą poveikį aplinkai mažinančias priemones.</p>
      <p>„Esant vėjo štiliui, Klaipėdoje nesunku matyti tamsius debesis nuo įplaukiančių laivų išmetimų. Tai keisis, nes įstatymu siūlau suteikti uosto rinkliavų lengvatas laivams, kurie varomi išimtinai SGD dujomis. Uostą kasmet aplanko per 7000 laivų, tikiu, kad ši įplaukimo mokesčio lengvata, paskatins uoste lankytis ekologiškesnius laivus“, – įsitikinęs projekto iniciatorius liberalas S. Gentvilas.</p>
      <p>Įstatymo pataisas jis įregistravo kartu su aplinkos ministru Kęstučiu Mažeika.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/klaipedos-uosta-paskelbe-karo-zona-1705310/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>