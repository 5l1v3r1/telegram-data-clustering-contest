<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kaller-tiltalen-falsk/71847200"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T16:54:00+00:00"/>
    <meta property="og:title" content="Kaller tiltalen «falsk»"/>
    <meta property="og:description" content="Israels statsminister Benjamin Netanyahu tiltales for svindel og bestikkelser, opplyser landets riksadvokat. Torsdag kveld omtaler han den som «falsk» og «politisk motivert»."/>
  </head>
  <body>
    <article>
      <h1>Kaller tiltalen «falsk»</h1>
      <h2>Israels statsminister Benjamin Netanyahu tiltales for svindel og bestikkelser, opplyser landets riksadvokat. Torsdag kveld omtaler han den som «falsk» og «politisk motivert».</h2>
      <address><time datetime="2019-11-21T16:54:00+00:00">21 Nov 2019, 16:54</time> by <a rel="author">Frode Andresen</a></address>
      <p>Torsdag ettermiddag ble det tatt ut korrupsjonstiltale mot Israels fungerende statsminister Benjamin Netanyahu, opplyser Israels justisdepartement i en uttalelse torsdag.</p>
      <p>På en pressekonferanse torsdag kveld omtaler Netanyahu tiltalen som «falsk» og «politisk motivert», ifølge AFP. Han mener også at tiltalen tilsvarer et kuppforsøk.</p>
      <p>
        <b>- Tiden er inne for å etterforske etterforskerne. Tiden er inne for å etterforske justisministeren, som åpnet etterforskningen, sier Netanyahu.</b>
      </p>
      <h3>Tordentale</h3>
      <p>Netanyahu sier at han vil fortsette å lede landet som fungerende statsminister til tross for tiltalen.</p>
      <p>- Jeg har kjempet for dette landet og skadet meg for det. Og det er jeg stolt over. Men dette er en trist dag. Man må være blind for å ikke se at det er noe galt med rettssystemet.</p>
      <p>
        <b>Israelsk politi har i flere år etterforsket Netanyahu og hans kone for korrupsjon.</b>
      </p>
      <p>Riksadvokat Avichai Mandelblit har tidligere anbefalt at statsministeren tiltales, men Netanyahu skulle få mulighet til å forsvare seg før beslutningen ble tatt.</p>
      <p>Ifølge en meningsmåling utført av Channel 12 mener 46 prosent av befolkningen at Netanyahu bør trekke seg fra sitt verv som statsminister i landet. 17 prosent mener at han bør ta permisjon, mens 30 prosent mener at han bør forbli sittende som fungerende statsminister.</p>
      <h3>Netanyahu ga opp</h3>
      <p>I oktober ga president Reuven Rivlin Blått og hvitt-leder Benny Gantz muligheten til å danne regjering, ifølge AFP.</p>
      <p>Dette skjedde etter at Netanyahu nok en gang ga opp forsøket på å danne ny regjering, og leverte regjeringsoppdraget tilbake til Rivelin.</p>
      <p>Så lenge straffesaken mot Netanyahu pågår, vil han trolig ikke bli innvilget en ny mulighet til å danne regjering.</p>
      <p>
        <b>Helt siden valget i september har han forhandlet med flere partier for å få på plass en koalisjonsregjering, men har ikke lyktes.</b>
      </p>
      <p>Valget endte tilnærmet likt mellom Netanyahus Likud-parti og Blått og hvitt.</p>
    </article>
  </body>
</html>