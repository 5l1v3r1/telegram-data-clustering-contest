<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/lifestyle/showbiz/598473/se-dimoprasia-agapimena-antikeimena-ton-friendssto-quotsfyriquot-kai-o-kanapes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T16:04:00+00:00"/>
    <meta property="og:title" content="Σε δημοπρασία αγαπημένα αντικείμενα των Friends-Στο &quot;σφυρί&quot; και ο καναπές!"/>
    <meta property="og:description" content="Με στόχο την ενίσχυση του κινήματος γενναιοδωρίας “Giving Tuesday” η Warner Bros. Television και η εταιρεία συλλογής αναμνηστικών Prop Store συνεργάστηκαν..."/>
  </head>
  <body>
    <article>
      <h1>Σε δημοπρασία αγαπημένα αντικείμενα των Friends-Στο "σφυρί" και ο καναπές!</h1>
      <address><time datetime="2019-11-21T16:04:00+00:00">21 Nov 2019, 16:04</time> by <a rel="author">SigmaLive</a></address>
      <p>Με στόχο την ενίσχυση του κινήματος γενναιοδωρίας “Giving Tuesday” η Warner Bros. Television και η εταιρεία συλλογής αναμνηστικών Prop Store συνεργάστηκαν και θα διαθέσουν προς πώληση σε δημοπασία αντικείμενα από τους 10 κύκλους της δημοφιλούς σειράς “Friends”.</p>
      <p>Από την Τρίτη, 3 Δεκεμβρίου (Giving Tuesday) και μέχρι τις 17 Δεκεμβρίου, οι φίλοι των “Friends” απ’ όλο τον κόσμο μπορούν να υποβάλουν προσφορές για να αποκτήσουν αναμνηστικά, κοστούμια, αντίγραφα αντικειμένων εγκεκριμένα από το στούντιο και διακοσμητικά της σειράς.</p>
      <p>Όλα τα έσοδα από τις πωλήσεις θα διατεθούν στη μη κερδοσκοπική οργάνωση “The Trevor Project”, η οποία δραστηριοποιείται για την πρόληψη των αυτοκτονιών νέων της κοινότητας LGBTQ.</p>
      <p>Οι τιμές για όποιον ενδιαφέρεται να αποκτήσει αναμνηστικά της δημοφιλούς σειράς κυμαίνονται από 1.000 έως 15.000 δολάρια. Υπάρχουν αρκετά πολυπόθητα αντικείμενα στον κατάλογο, συμπεριλαμβανομένου αντιγράφου του εικονικού πορτοκαλί καναπέ στο καφέ Perk Central που σύχναζαν οι πρωταγωνιστές, όπως επίσης αναμνηστικά από τον γάμο των Μόνικα Γκέλερ και του Τσάντλερ Μπινγκ και ο αγαπημένος πιγκουίνος Hugsy του Τζόι Τριμπιάνι. Επιπλέον, οι θαυμαστές που θα συμμετάσχουν στη δημοπρασία μπορούν να διεκδικήσουν ένα σενάριο παραγωγής της σειράς “Friends”.</p>
      <p>Οι εορτασμοί με αφορμή την 25η επέτειο της σειράς είναι διαρκείς και περιλαμβάνουν τα πάντα, όπως ένα Friends pop-up κατάστημα και συλλογή ρούχων Ralph Lauren εμπνευσμένη από την Ρέιτσελ που υποδύθηκε Τζένιφερ Άνιστον.</p>
      <p>Πηγή: ΑΠΕ - ΜΠΕ </p>
    </article>
  </body>
</html>