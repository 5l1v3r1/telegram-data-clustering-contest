<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/aystiri-apantisi-apo-to-yp-ex-stin-toyrkia-na-min-chrisimopoiei-toys-prosfyges-os-meso-piesis-pros-tin-ellada-kai-tin-eyropi/"/>
    <meta property="og:site_name" content="europost.gr"/>
    <meta property="article:published_time" content="2019-11-21T16:15:57+00:00"/>
    <meta property="og:title" content="Αυστηρή απάντηση από το ΥΠ.ΕΞ στην Τουρκία: Να μην χρησιμοποιεί τους πρόσφυγες ως μέσο πίεσης προς την Ελλάδα και την Ευρώπη!"/>
    <meta property="og:description" content="Αυστηρή και άμεση ήταν η απάντηση του εκπροσώπου του υπουργείου Εξωτερικών Αλέξανδρου Γεννηματά στις δηλώσεις του τουρκικού υπουργείου Εξωτερικών. Η Ελλάδα ως ευνομούμενη, δημοκρατική χώρα, δεν δέχεται μαθήματα από κανέναν, διαμήνυσε ο κ. Γεννηματάς απαντώντας,"/>
  </head>
  <body>
    <article>
      <h1>Αυστηρή απάντηση από το ΥΠ.ΕΞ στην Τουρκία: Να μην χρησιμοποιεί τους πρόσφυγες ως μέσο πίεσης προς την Ελλάδα και την Ευρώπη!</h1>
      <address>
        <time datetime="2019-11-21T16:15:57+00:00">21 Nov 2019, 16:15</time>
      </address>
      <p>Αυστηρή και άμεση ήταν η απάντηση του εκπροσώπου του υπουργείου Εξωτερικών Αλέξανδρου Γεννηματά στις δηλώσεις του τουρκικού υπουργείου Εξωτερικών. Η Ελλάδα ως ευνομούμενη, δημοκρατική χώρα, δεν δέχεται μαθήματα από κανέναν, διαμήνυσε ο κ. Γεννηματάς απαντώντας, κατά τη διάρκεια της ενημέρωσης των διπλωματικών συντακτών, σε ερώτηση αναφορικά με τις σημερινές δηλώσεις του εκπροσώπου του υπουργείου Εξωτερικών της Τουρκίας.</p>
      <p>Ο κ. Γεννηματάς τόνισε πως η Τουρκία αντί να κάνει υποδείξεις, καλό θα είναι να εφαρμόσει πλήρως τις πρόνοιες της κοινής δήλωσης ΕΕ-Τουρκίας και να πάψει να χρησιμοποιεί τους πρόσφυγες ως μέσο πίεσης στην Ελλάδα και την Ευρώπη.</p>
      <p>Σημειώνεται πως ο εκπρόσωπος του υπουργείου Εξωτερικών Τουρκίας Χαμί Ακσόι, σε ανακοίνωσή του, δήλωσε μεταξύ άλλων ότι η Τουρκία φιλοξενεί περισσότερα από 4 εκατομμύρια εκτοπισμένα άτομα και συμπλήρωσε: «Οι Έλληνες συνομιλητές, καθώς και η διεθνής κοινότητα, πρέπει να καταλάβουν ότι είναι άδικο η Τουρκία να επωμίζεται μόνη της το βάρος τής μετανάστευσης που συνιστά παγκόσμιο πρόβλημα».</p>
    </article>
  </body>
</html>