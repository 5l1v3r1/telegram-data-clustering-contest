<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/nemci-na-kemp-s-bokkem-stutzlem-a-dalsimi-hvezdickami-dorazi-seider/5044022"/>
    <meta property="og:site_name" content="Hokej.cz"/>
    <meta property="article:published_time" content="2019-11-21T16:31:00+00:00"/>
    <meta property="og:title" content="Němci na kemp s Bokkem, Stützlem a dalšími hvězdičkami. Dorazí Seider?"/>
    <meta property="og:description" content="Desítka účastníků juniorského šampionátu už směřuje k finálním přípravným kempům před cestou do České republiky. Jako první oznámili širší nominaci Němci, kteří budou z českého pohledu velmi sledovaným týmem!"/>
  </head>
  <body>
    <article>
      <h1>Němci na kemp s Bokkem, Stützlem a dalšími hvězdičkami. Dorazí Seider?</h1>
      <address><time datetime="2019-11-21T16:31:00+00:00">21 Nov 2019, 16:31</time> by <a rel="author" href="https://www.hokej.cz/archiv-clanku/autor/296" target="_blank">Martin Voltr</a></address>
      <p>
        <b>Desítka účastníků juniorského šampionátu už směřuje k finálním přípravným kempům před cestou do České republiky. Jako první oznámili širší nominaci Němci, kteří budou z českého pohledu velmi sledovaným týmem!</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Právě Německo totiž bude papírově nejslabším účastníkem skupiny A, v níž jinak domácí reprezentace narazí na USA, Kanadu a Rusko. Veškeré medailové ambice, ale vůbec i ty směřující do play off, povedou pro mužstvo Václava Varadi jedině přes vítězství nad nováčkem elitní skupiny.</p>
      <p>Jenže pozor – Němci mají v ročnících 2000 až 2002 řadu obrovských talentů!</p>
      <p>Jen jeden, který by na světovém šampionátu neměl chybět, vynechá domácí přípravný kemp. Tedy zadák Moritz Seider. Šestka letošního draftu NHL hraje farmářskou AHL za Grand Rapids Griffins, její uvolnění bude záviset na Detroitu.</p>
      <p>Bez něj by zatím měl mezi opory zadních řad patřit <b>Alexander Dersch</b>, jenž se po loňské zkušenosti v kanadské QMJHL usadil v A-týmu Düsseldorfu.</p>
      <p>Zato útok už čítá spoustu známých jmen, počínaje hráčem z prvního kola loňského draftu<b> Dominikem Bokkem</b>. St. Louis ho letos vyměnilo do Caroliny, i tak ale zatím hraje švédskou ligu. Po loňské úžasné sezoně ve Växjö však Bokk aktuálně v Rögle jenom paběrkuje.</p>
      <figure>
        <img src="https://www.hokej.cz/files/images/173/peterka-jj2-2211.jpg"/>
        <figcaption>John Jason Peterka | Foto: Ronald Hansel, Juniorský hokej</figcaption>
      </figure>
      <p>Německý „hattrick“, tedy třetí zastoupení v úvodním kole draftu za sebou, by měl příští rok dokonat <b>Tim Stützle</b>. Ten se parádně ukazuje v Mannheimu. Silnou stopu nejmladšího ročníku 2002 vedle něj dotvářejí <b>Lukas Reichel</b>, synovec Roberta Reichla, a <b>John Jason Peterka</b>, největší hvězda loňské sezony české juniorské extraligy.</p>
      <p>Oba dva už také napevno působí v DEL, Reichel v Berlíně a Peterka v Mnichově. Za bavorský klub nastupuje ještě <b>Justin Schütz</b>, občas také <b>Dennis Lobach</b> a <b>Filip Varejcka</b>, tedy další známá jména z produkce akademie v Salcburku.</p>
      <p>Ze zámořských juniorských soutěží dorazí na kemp dva hokejisté – <b>Nino Kinder</b> z WHL a <b>Taro Jentzsch</b> z QMJHL.</p>
      <p>Posledním krajánkem ve 27 členné nominaci je brankář <b>Tobias Ancicka</b>, syn kladenského rodáka Martina Ančičky chytá finskou juniorku za Lukko Rauma.</p>
      <p>Němci se budou společně chystat od 10. do 18. prosince ve Füssenu, 13. a 14. prosince odehrají utkání proti Švýcarům na jejich půdě v Lenzerheide. Následně se přesunou do Česka, kde v rámci přípravy narazí v Brně na Finy a v Havířově na Američany. Až poté rozhodnou trenéři o konečné nominaci.</p>
      <h3>Nominace Německa na kemp ve Füssenu</h3>
      <p><b>Brankáři:</b><br/><b>Tobias Ancicka</b> (Lukko Rauma, Finsko), <b>Hendrik Hane</b> (Düsseldorf), <b>Philipp Maurer</b> (Landshut).</p>
      <p><b>Obránci:</b><br/><b>Alexander Dersch</b> (Düsseldorf), <b>Niklas Heinzinger</b> (Tölzer Löwen), <b>Leon Hüttl</b>, <b>Daniel Wirt</b> (oba Löwen Frankfurt), <b>Philip Mass</b> (Red Bull Salcburk, AHL), <b>Eric Mik</b> (Eisbären Berlín / Lausitzer Füchse), <b>Simon Gnyp</b>, <b>Maximilian Glötzl</b> (oba Kölner Haie), <b>Tobias Möller</b> (Heilbronner Falken).</p>
      <p><b>Útočníci:</b><br/><b>Justin Schütz</b>, <b>John Jason Peterka</b>, <b>Dennis Lobach</b> (všichni Red Bull Mnichov), <b>Tim Stützle</b> (Adler Mannheim), <b>Dominik Bokk</b> (Rögle, Švédsko), <b>Luis Schinko</b> (Löwen Frankfurt), <b>Louis Brune</b>, <b>Yannik Valenti</b>, <b>Valentino Klos</b> (všichni Adler Mannheim / Heilbronner Falken), <b>Nino Kinder</b> (Winnipeg Ice, WHL), <b>Taro Jentzsch</b> (Sherbrooke Phoenix, QMJHL), <b>Filip Varejcka</b> (Red Bull Salcburk, AHL / Red Bull Mnichov), <b>Lukas Reichel</b> (Eisbären Berlín), <b>Jan Nijenhuis</b> (Grizzly Adams Wolfsburg), <b>Tim Fleischer</b> (Iserlohn Roosters / Bietigheim Steelers).</p>
      <p><b>Trenéři:</b> Tobias Abstreiter, Toni Söderholm a Patrick Strauch.</p>
      <h3>Přípravné zápasy Německa před MS</h3>
      <p><b>Pátek 13. prosince:</b><br/>19:00 Švýcarsko – Německo (Lenzerheide)</p>
      <p><b>Sobota 14. prosince:</b><br/>14:00 Švýcarsko – Německo (Lenzerheide)</p>
      <p><b>Sobota 21. prosince:</b><br/>17:00 Německo – Finsko (Brno)</p>
      <p><b>Pondělí 23. prosince:</b><br/>17:00 USA – Německo (Havířov)</p>
      <related>
        <a href="https://www.hokej.cz/priprava-pred-ms-20-cesi-maji-svedy-a-slovaky-co-dalsi-zapasy/5043784"/>
      </related>
    </article>
  </body>
</html>