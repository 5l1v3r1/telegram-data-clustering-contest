<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/israelische-premier-netanyahu-officieel-aangeklaagd-wegens-corruptie~a8003011/"/>
    <meta property="og:site_name" content="HLN"/>
    <meta property="article:published_time" content="2019-11-21T16:40:00+00:00"/>
    <meta property="og:title" content="Israëlische premier Netanyahu officieel aangeklaagd wegens corruptie"/>
    <meta property="og:description" content="De Israëlische premier Benjamin Netanyahu wordt aangeklaagd voor omkoping, fraude en misbruik van vertrouwen. Dat meldt de Israëlische krant Haaretz."/>
  </head>
  <body>
    <article>
      <h1>Israëlische premier Netanyahu officieel aangeklaagd wegens corruptie</h1>
      <address><time datetime="2019-11-21T16:40:00+00:00">21 Nov 2019, 16:40</time> by <a rel="author">KG , SVM , ADN</a></address>
      <p>
        <b>De Israëlische premier Benjamin Netanyahu wordt aangeklaagd voor omkoping, fraude en misbruik van vertrouwen. Dat meldt de Israëlische krant Haaretz.</b>
      </p>
      <p>Procureur-generaal Avichai Mandelblit maakte het verdict vandaag bekend in het hoofdkantoor van het ministerie van Justitie in Jeruzalem. Het is voor het eerst dat een zittende Israëlische premier voor dergelijke feiten aangeklaagd wordt.</p>
      <related>
        <h4>Lees ook</h4>
        <a href="https://www.hln.be/nieuws/buitenland/na-netanyahu-gooit-ook-benny-gantz-de-handdoek~a32539f2/"/>
      </related>
      <h3>Drie corruptiezaken</h3>
      <p>De aanklachten tegen Netanyahu hebben betrekking op drie verschillende corruptiezaken. Ze staan bekend als Zaak 1000, 2000 en 4000. De bekendste zaak is die rond de telecomgroep Bezeq. Netanyahu zou in zijn periode als minister van Telecom financiële voordelen ter waarde van 1 miljard sjekel (261 miljoen euro) hebben toegekend aan dat bedrijf. In ruil moest nieuwssite Walla -die bij de onderneming hoorde- positief berichten over hem en zijn familie.<br/><br/>Daarnaast zou de rechts-conservatieve politicus het ook met de kritische krant ‘Jediot Achronot’ op een akkoordje proberen gooien hebben.</p>
      <h3>“Heksenjacht”</h3>
      <p>In de derde corruptiezaak zouden Netanyahu en zijn familie tussen 2007 en 2016 geschenken ter waarde van ongeveer 230.000 euro ontvangen hebben van twee miljardairs. In ruil verwachtten ze gunsten. Volgens politiebronnen zou het gaan om de Australische ondernemer James Packer en de Israëlische filmproducent Arnon Milchan. Onder meer sigaren, champagne en juwelen werden vlotjes ‘uitgedeeld’.</p>
      <p>Netanyahu ontkent de beschuldigingen en spreekt van een “heksenjacht”. Hij gewaagt van “valse beschuldigingen die politiek gemotiveerd” zijn, met name om zijn rechtse regering te doen “vallen”. Hij zei op een persconferentie dat de beslissing om hem aan te klagen neerkomt op een “coup”.</p>
      <p>De aanklachten komen er op een moment dat in Israël een politieke crisis heerst. Netanyahu was er na de verkiezingen in september niet in geslaagd een nieuwe coalitie op de been te brengen. Gisteren gooide ook Benny Gantz, de partijleider van Blauw-Wit, de handdoek in de ring. De Knesset heeft nu 21 dagen de tijd om een meerderheid van 61 parlementsleden te vinden die een kandidaat-premier steunt. Daarna moet er binnen de 14 dagen een regering gevormd worden. Als dat niet lukt, komen er nieuwe verkiezingen.</p>
      <h3>“Geen reden voor ontslag”</h3>
      <p>‘Bibi’ heeft eerder al duidelijk gemaakt dat een inverdenkingstelling voor hem geen reden vormt om zijn politieke ambities opzij te schuiven. Volgens de Israëlische wetgeving is hij enkel verplicht om ontslag te nemen uit een politieke functie als een rechtbank hem schuldig acht. Het duurt mogelijk nog twee jaar voordat het proces tegen hem van start gaat.</p>
      <p>Op omkoping staat in Israël een maximale gevangenisstraf van tien jaar. Fraude en misbruik van vertrouwen kan een celstraf van drie jaar opleveren.</p>
    </article>
  </body>
</html>