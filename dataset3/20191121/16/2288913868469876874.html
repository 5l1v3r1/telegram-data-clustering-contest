<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04729040"/>
    <meta property="og:site_name" content="De Standaard"/>
    <meta property="article:published_time" content="2019-11-21T16:29:00+00:00"/>
    <meta property="og:title" content="Davis Cup grijpt in na wedstrijd tot… vier uur ’s morgens"/>
    <meta property="og:description" content="De organisatoren van de finaleronde in de Davis Cup in Madrid hebben donderdag besloten de wedstrijden van vrijdag en zaterdag dertig minuten eerder te lat..."/>
  </head>
  <body>
    <article>
      <h1>Davis Cup grijpt in na wedstrijd tot… vier uur ’s morgens</h1>
      <address>
        <time datetime="2019-11-21T16:29:00+00:00">21 Nov 2019, 16:29</time>
      </address>
      <p>
        <b>De organisatoren van de finaleronde in de Davis Cup in Madrid hebben donderdag besloten de wedstrijden van vrijdag en zaterdag dertig minuten eerder te laten starten. De organisatie wil op die manier “de kans op nachtelijke partijen miniem houden”.</b>
      </p>
      <p>Er was de voorbije dagen veel te doen rond het einde van de Davis Cup-partijen. Zo eindigde het duel tussen de Verenigde Staten en Italië afgelopen nacht pas om vier uur ‘s morgens. Een dag eerder speelden Spanje en Rusland tot twee uur ‘s nachts.</p>
      <p>Er kwam kritiek van lokale held Rafael Nadal en Canada en Australië beslisten zelfs om hun dubbelmatch tegen respectievelijk de Verenigde Staten en België niet meer af te werken nadat ze zeker waren van kwalificatie voor de kwartfinales. Op die manier werd ook het toernooi-opzet, waarbij elke set belangrijk kon zijn om te eindigen als beste tweede, in de war gebracht.</p>
      <p>De kwartfinales op vrijdag zullen zo starten om 10u30, in plaats van 11u, en om 17u30, in plaats van 18u. Verder zal de tijd tussen de twee enkelmatchen verkleind worden van twintig minuten naar tien minuten. De finale zondag blijft geprogrammeerd om 16u.</p>
      <p>Voor de Belgische Davis Cup-ploeg eindigde het avontuur woensdag met een tweede plaats in de groepsfase.</p>
    </article>
  </body>
</html>