<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/SOS-Australia-amenacats-incendis-forestals_0_2348165284.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T16:57:54+00:00"/>
    <meta property="og:title" content="SOS per als coales d'Austràlia, amenaçats pels incendis forestals"/>
    <meta property="og:description" content="Els focs han cremat ja un milió d'hectàrees del sud-est de la gran illa"/>
  </head>
  <body>
    <article>
      <h1>SOS per als coales d'Austràlia, amenaçats pels incendis forestals</h1>
      <h2>Els focs han cremat ja un milió d'hectàrees del sud-est de la gran illa</h2>
      <address>
        <time datetime="2019-11-21T16:57:54+00:00">21 Nov 2019, 16:57</time>
      </address>
      <p>Els <a href="https://www.ara.cat/internacional/Quatre-incendis-segueixen-control-Australia_0_2343965684.html">grans incendis forestals</a> que assoten l'est d'Austràlia estan afectant els coales, uns animals coneguts per la seva vulnerabilitat. Només als estats de Nova Gal·les del Sud i Victòria es calcula que han mort un miler d'aquests marsupials i centenars més han hagut de ser tractats amb urgència per problemes de deshidratació. </p>
      <p>L'illa australiana està acostumada als grans focs forestals però, en aquesta primavera austral, una conjunció d'altes temperatures i fortes ratxes de vent mantingudes ha fet que siguin especialment greus. Els incendis s'han cobrat la vida de sis persones i calcinat 500 habitatges.</p>
      <p>Aquest dijous els termòmetres han batut rècords a Victòria, al sud-est del país, a l'arribar als 40 graus, i això encara dificulta més les tasques d'extinció. Amb desenes d'incendis vius, el recompte oficial estima que s'han cremat un milió d'hectàrees. </p>
      <figure>
        <a href="https://www.ara.cat/2019/11/21/internacional/color-presencia-autoctona-Australia-introduit_2348175323_67542721_966x391.jpg">
          <img src="https://www.ara.cat/2019/11/21/internacional/color-presencia-autoctona-Australia-introduit_2348175323_67542721_966x391.jpg"/>
        </a>
        <figcaption>En color marró, la presència autòctona dels coales a Austràlia i en color lila, la zona on s'han introduït / IUCN</figcaption>
      </figure>
      <p>El fum envaeix les grans ciutats de les zones i deixa un aire irrespirable. A les zones afectades, les escoles estan tancades i hi ha ordres d'evacuació perquè la gent abandoni les residències situades en zones rurals per evitar desgràcies.</p>
      <p>Els coales, juntament amb els cangurs els animals que s'identifiquen més amb Austràlia, estan patint especialment els focs. Els marsupials estan catalogats com a espècies vulnerables i la seva població no ha fet més que baixar en els últims danys fins a situar-se actualment en uns 30.000 exemplars adults.</p>
      <p>La seva aparença tranquil·la i simpàtica els ha fet uns animals molt estimats entre la població. Així, la imatge d'un coala encerclat per les flames i rescatat per una dona ha fet la volta al món i ha provocat una autèntica onada de missatges de solidaritat i l'arribada de donacions monetàries per a la fundació que lluita per la supervivència dels coales a Austràlia.</p>
      <figure>
        <a href="https://www.ara.cat/2019/11/21/internacional/veterinaria-anomenat-Anwen-Lake-Innes_2348175320_67542488_1500x1134.jpg">
          <img src="https://www.ara.cat/2019/11/21/internacional/veterinaria-anomenat-Anwen-Lake-Innes_2348175320_67542488_1500x1134.jpg"/>
        </a>
        <figcaption>Una veterinària hidrata el coala anomenat 'Anwen' escatat de la reserva natural Lake Innes / STEFICA BIKES / REUTERS</figcaption>
      </figure>
      <p>En el vídeo es veu la intrèpida dona que salva el petit coala mentre fugia a través d'una carretera al costat d'un bosc i no dubta a treure's la camisa per tapar l'animal, batejat com a Lewis i que no para de xisclar. Mig socarrimat per les flames, la rescatadora dona després una mica d'aigua per rehidratar-lo.</p>
      <p>"Nova Gal·les del Sud té una població de 16.000 a 18.000 exemplars. Es tracta d'una gran pèrdua", ha precisat Deborah Tabart, presidenta de la Fundació Australiana per als Coales. Sobre els petits marsupials hi ha l'amenaça de l'excés d'urbanitzacions en el seu hàbitat i la clamídia, una malaltia bacteriana que els causa ceguesa, infertilitat i en alguns casos la mort, informa Efe.</p>
      <p>"Els coales estan funcionalment extints. Els incendis forestals estan disminuint les seves possibilitats de supervivència", ha recalcat Tabart, que insisteix en reclamar el govern australià a prendre accions per protegir els boscos on viuen els coales. De moment, l'executiu conservador de Canberra evita el debat sobre l'impacte del canvi climàtic, malgrat que els experts no dubten que la virulència dels incendis recurrents a Austràlia es deu al sobreescalfament de la Terra i per això reclamen mesures urgents.</p>
      <p>El coala és especialment sensible a qualsevol canvi en el medi ambient i passa unes 20 hores al dia dormisquejant o descansant, i utilitza les quatre hores restants per alimentar-se amb fulles de diverses espècies d'eucaliptus.</p>
    </article>
  </body>
</html>