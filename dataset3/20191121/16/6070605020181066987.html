<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Arusitys-salt-al-prime-time_0_2348165322.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T16:47:45+00:00"/>
    <meta property="og:title" content="‘Arusitys’ fa el salt al ‘prime time’"/>
    <meta property="og:description" content="Antena 3 estrena una versió nocturna del programa d'Alfons Arús, amb més pes de l'actualitat"/>
  </head>
  <body>
    <article>
      <h1>‘Arusitys’ fa el salt al ‘prime time’</h1>
      <h2>Antena 3 estrena una versió nocturna del programa d'Alfons Arús, amb més pes de l'actualitat</h2>
      <address>
        <time datetime="2019-11-21T16:47:45+00:00">21 Nov 2019, 16:47</time>
      </address>
      <p>Antena 3 estrena aquest divendres, a les 22.10 h, <i>Arusitys prim</i>e, una nova reconversió del programa que presenta Alfons Arús, però ara adaptat a l'horari nocturn. L'essència serà la mateixa del format que el periodista català presenta des del 2002, <a href="https://www.ara.cat/media/queda-Arus-que-aportava-audiencia_0_2037396450.html">primer a les tardes de 8TV</a> i, des de la temporada passada, <a href="https://www.ara.cat/media/Mediaset-negociacions-incorporar-Alfons-Arus_0_1982201895.html">als matins de La Sexta</a>: el presentador i els seus col·laboradors comentaran temes d'actualitat, televisió, famosos, successos, notícies curioses i vídeos virals, des d'un punt de vista humorístic.</p>
      <figure>
        <img src="https://www.ara.cat/2018/06/21/media/Alfons-Arus_2037406482_54744211_117x66.png"/>
      </figure>
      <p>
        <a href="https://www.ara.cat/media/queda-Arus-que-aportava-audiencia_0_2037396450.html">8TV es queda sense Arús, que li aportava el 36% de l’audiència</a>
      </p>
      <p>De totes maneres, segons Antena 3, a <i>Arusitys prime</i> hi tindrà un pes específic important “l'última hora” i per això inclourà “moltes connexions en directe amb els reporters del programa”. En aquest sentit, la cadena posa èmfasi en el fet que, amb aquesta estrena, es convertirà en l'únic canal d'àmbit estatal que comptarà amb “una finestra en directe en el <i>prime time</i> dels divendres”. Arús <a href="https://www.ara.cat/media/Alfons-Arus-omplira-divendres-Antena_0_2337966350.html">ha signat per sis entregues</a>, la qual cosa mantindria el programa en antena fins a final d'any.</p>
      <p>La major part de l'equip ja col·labora amb Arús a l'<i> Aruser@s</i> de La Sexta (que manté el seu lloc a la graella), però també s'hi incorporaran tertulians com Esther Arroyo, Rosa Villacastín i Poty. Els humoristes El Sevilla, Keunam, Javier Quero, Federico de Juan, Leonor Lavado, David Muñoz i Marc Guaita seran els encarregats d'aportar-hi el component de xou.</p>
      <p>A més, el programa inclourà entrevistes a personatges coneguts, i en aquest sentit destaca en l'emissió inaugural la visita de María Teresa Campos i la seva filla, Terelu Campos, dos noms que els últims anys havien estat vinculats a Mediaset però que recentment s'hi havien enemistat. En aquest primer programa també passaran pel plató Cayetano Martínez de Irujo i Loles León.</p>
    </article>
  </body>
</html>