<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/sports/gavalas-gia-epistoli-fifa-dikaionei-tis-theseis-tou-olympiakou-gia-tin-epo/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T16:28:26+00:00"/>
    <meta property="og:title" content="Γαβαλάς για επιστολή FIFA : Δικαιώνει τις θέσεις του Ολυμπιακού για την ΕΠΟ"/>
    <meta property="og:description" content="Ο διευθυντής επικοινωνίας του Ολυμπιακού μιλώντας στον ΣΠΟΡ FM αναφέρθηκε στην δικαίωση της ερυθρόλευκης ΠΑΕ – «Οι ενέργειες του Κόκκαλη δεν αποπροσανατολίζουν το ποδοσφαιρικό τμήμα»"/>
  </head>
  <body>
    <article>
      <h1>Γαβαλάς για επιστολή FIFA : Δικαιώνει τις θέσεις του Ολυμπιακού για την ΕΠΟ</h1>
      <h2>Ο διευθυντής επικοινωνίας του Ολυμπιακού μιλώντας στον ΣΠΟΡ FM αναφέρθηκε στην δικαίωση της ερυθρόλευκης ΠΑΕ – «Οι ενέργειες του Κόκκαλη δεν αποπροσανατολίζουν το ποδοσφαιρικό τμήμα»</h2>
      <address><time datetime="2019-11-21T16:28:26+00:00">21 Nov 2019, 16:28</time> by <a rel="author">ΤοΒΗΜΑ Team</a></address>
      <p>Στην απόλυτη δικαίωση των θέσεων της ερυθρόλευκης ΠΑΕ από την επιστολή της ΦΙΦΑ προς την ΕΠΟ με την οποία εκφράζει την ανησυχία της για τα οικονομικά της ελληνικής Ομοσπονδίας αναφέρθηκε ο Νίκος Γαβαλάς μιλώντας στον ΣΠΟΡ FM.</p>
      <p>Ο διευθυντής επικοινωνίας του Ολυμπιακού συνάμα επεσήμανε πως οι επιστολές που έστειλε η ΠΑΕ σε ΦΙΦΑ/ΟΥΕΦΑ ήταν το έσχατο μέσο των ερυθρολεύκων για να αντιδράσουν.</p>
      <p>
        <a href="https://www.in.gr/2019/11/21/economy/syntaksi-poioi-dimosioi-ypalliloi-vgainoun-noritera-se-syntaksi/">Σύνταξη : Ποιοι δημόσιοι υπάλληλοι βγαίνουν νωρίτερα σε σύνταξη</a>
      </p>
      <p>«Όπως διαβάζω στο Δελτίο Τύπου της ΕΠΟ, τα «μέλη της Εκτελεστικής Επιτροπής ενημερώθηκαν για το περιεχόμενο των επιστολών των FIFA και UEFA οι οποίες ανακοίνωσαν την απόφασή τους να ελευθερώσουν κεφάλαια για την ανάπτυξη του ελληνικού ποδοσφαίρου καθώς και για τις προϋποθέσεις που θα πρέπει να ολοκληρωθούν εφεξής ώστε να πραγματοποιηθεί η εκταμίευση των χρημάτων. Αυτό είναι το κλειδί διότι πλέον δεν μπορεί να λειτουργεί ανεξέλεγκτα η ΕΠΟ και ουσιαστικά δικαιώνονται οι θέσεις του Ολυμπιακού μέσω της επιστολής που έχουμε αποστείλει τόσο στον υφυπουργό, με τον οποίο η συνάντηση θα γίνει την επόμενη εβδομάδα, όσο και σε UEFA, FIFA.</p>
      <p>Ήταν το έσχατο μέσο καθώς εδώ και τρία χρόνια ως Ολυμπιακός ζητάμε τα οικονομικά της ΕΠΟ. Σε αντίθεση με άλλες χώρες που τα χρήματα δόθηκαν για γήπεδα και άλλες εγκαταστάσεις, εδώ από την ΕΠΟ δόθηκαν για λειτουργικές δαπάνες οι οποίες υπερδιπλασιάστηκαν. Η FIFA και η UEFA εκφράζουν την ανησυχία τους για τη διαχείριση από τη διοίκηση του κ. Γραμμένου. Αναφέρουν ότι θα υπάρχει έλεγχος από FIFA και UEFA στην ΕΠΟ. Σε ετήσια βάση η ΕΠΟ εισπράττει 10 εκατομμύρια από το επαγγελματικό ποδόσφαιρο. Τα 4 εκατομμύρια είναι από τον Ολυμπιακό από πωλήσεις παικτών, συμβόλαια, τηλεοπτικά δικαιώματα και άλλα. Είναι ένα μεγάλο νούμερο. Ήταν το τελευταίο μέσο που είχε ο Ολυμπιακός για να μάθει που καταλήγουν τα χρήματα αυτά.</p>
      <p>Είναι αλήθεια ότι τα νούμερα -ακόμα και μισθοί 7.000 ευρώ- ανταποκρίνονται στην πραγματικότητα. Μισθοί πολλών χιλιάδων ευρώ προκαλούν μεγάλο προβληματισμό. Η ΕΠΟ από τους 70 υπαλλήλους έφτασε στους 150. Είναι ξεκάθαρες οι θέσεις του Ολυμπιακού σχετικά με τα οικονομικά θέματα που έχουν σχέση με την ΕΠΟ».</p>
      <p>Ο Νίκος Γαβαλάς αναφέρθηκε και στο θέμα Κόκκαλη τονίζοντας πως όλοι στην ομάδα δεν έχουν αποπροσανατολιστεί και παραμένουν συγκεντρωμένοι στις σημαντικές αναμετρήσεις που έρχονται. «Αντιλαμβάνομαι το πολύ σοβαρό ζήτημα που έχει προκύψει και που απασχολεί έντονα τους φίλους της ομάδας. Έχει προκαλέσει προβληματισμό γιατί όχι και οργή στις τάξεις των φίλων του Ολυμπιακού, η απόφαση του κ. Σωκράτη Κόκκαλη –όπως και το χρονικό σημείο που την έλαβε- να αφαιρέσει από την καθημερινή λειτουργία του αθλητικού κέντρου του Ρέντη και μεσούσης της περιόδου, μία έκταση η οποία ουσιαστικά είναι τα «πνευμόνια» της Ακαδημία μας. Μία έκταση για την οποία δαπανήθηκαν πολλά χρήματα από τη διοίκηση του κ. Μαρινάκη για την κατασκευή σύγχρονων εγκαταστάσεων προκειμένου να προπονούνται τα παιδιά της Ακαδημίας του Ολυμπιακού.</p>
      <p>Ως Ολυμπιακός θέλουμε να διαβεβαιώσουμε τους οπαδούς μας ότι δεν αποπροσανατολίζεται κανείς στο ποδοσφαιρικό τμήμα. Θέλω με τον πλέον ξεκάθαρο τρόπο να μεταφέρω αυτό, ότι δεν αποπροσανατολίζεται κανείς από τις επιλογές του Σωκράτη Κόκκαλη. Η ομάδα έχει μπροστά της μεγάλες προκλήσεις. Και στο πρωτάθλημα και στο Τσάμπιονς Λιγκ. Αισιοδοξούμε ότι ο Ολυμπιακός θα συνεχίσει στην Ευρώπη και τον χειμώνα προς όφελος και της Ελλάδας για να μη συνεχιστεί η πτώση της χώρας στη βαθμολογία της UEFA. Αντιλαμβάνονται όλοι πόσο σημαντικό είναι να συνεχίσει ο Ολυμπιακός την εφετινή ευρωπαϊκή του πορεία».</p>
      <p>Για την κοινωνική προσφορά της ΠΑΕ Ολυμπιακός: «Είναι μεγάλη η δράση και το κοινωνικό έργο του κ. Μαρινάκη από την ημέρα που ανέλαβε τον Ολυμπιακό. Έχει βοηθήσει πολλούς και σε πολλούς τομείς. Χάρη στη στήριξή του μπορούμε να δρομολογούμε δράσεις στο Καραϊσκάκη. Ήταν η δράση με τη βράβευση του κ. Χάσικου, του κ. Μπλατ. Της Μυρτούς ήταν μια δυνατή στιγμή και του Παραολυμπιονίκη μας του Δημήτρη Αμπατζή. Να είστε σίγουροι θα γίνουν και άλλες και στα επόμενα ματς στο Καραϊσκάκη. Δράσεις σαν αυτές που τις έχει ανάγκη το ελληνικό ποδόσφαιρο».</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
    </article>
  </body>
</html>