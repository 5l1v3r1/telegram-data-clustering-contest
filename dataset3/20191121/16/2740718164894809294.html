<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/sporto-filmu-festivaliai-nuo-jav-ir-brazilijos-iki-ugandos-ir-irano.c9904670-0c7d-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-21T16:45:00+00:00"/>
    <meta property="og:title" content="Sporto filmų festivaliai – nuo JAV ir Brazilijos iki Ugandos ir Irano"/>
    <meta property="og:description" content="Lapkričio 26 d. Lietuvoje prasidės tradicinis „Sporto kino festivalis 2019“, iš 2015 m. Vilniaus universiteto salėse surengtų „Sporto kino vakarų“ išaugęs į keturių miestų kino teatruose vykstantį renginį."/>
  </head>
  <body>
    <article>
      <h1>Sporto filmų festivaliai – nuo JAV ir Brazilijos iki Ugandos ir Irano</h1>
      <address><time datetime="2019-11-21T16:45:00+00:00">21 Nov 2019, 16:45</time> by <a rel="author">Žmonės.lt</a></address>
      <p>
        <b>Lapkričio 26 d. Lietuvoje prasidės tradicinis „Sporto kino festivalis 2019“, iš 2015 m. Vilniaus universiteto salėse surengtų „Sporto kino vakarų“ išaugęs į keturių miestų kino teatruose vykstantį renginį.</b>
      </p>
      <p>Šiemet iki gruodžio 3-iosos vyksiančiame festivalyje bus parodyta 13 filmų Vilniuje, Kaune, Klaipėdoje ir Šiauliuose.  Dauguma seansų turės pratęsimą – dirbtuves, diskusijas ar pokalbius su sportininkais, treneriais, sporto ir kino ekspertais, diplomatais.</p>
      <p>Visi  „Sporto kino festivalio“ filmai bus rodomi „Forum Cinemas“ kino salėse.</p>
      <p>Lietuvos tautinio olimpinio komiteto sumanytas festivalis mūsų šalyje yra vienintelis, kuriame rodomi tik filmai apie sportą. Tačiau panašūs festivaliai rengiami visame pasaulyje.</p>
      <p>Pristatome sporto kino festivalius, kuriuos, kaip ir lietuviškąjį, galima vadinti išsikirtiniais.</p>
      <p>
        <b>Sporto filmų festivalis Palerme</b>
      </p>
      <p>Seniausias pasaulyje sporto filmų festivalis rengiamas Italijos mieste Palerme, pirmą kartą surengtas dar 1979 m. Tiesa, iki 1982 m. tai buvo nekonkursinė sporto kinomatografijos apžvalga. Nuo 1983 m. Palermo sporto filmų festivalis jau turi savo vertinimo komisiją ir prizus.</p>
      <p>Pagrindinis šio renginio trofėjus – Auksinis riteris. Kasmet festivalyje išdalinama dvi dešimtys garbingą kovą ir didybę simbolizuojančio riterio statulėlių.</p>
      <p>Pagrindinės nominacijos – geriausias vaidybinis filmas, geriausias trumpametražis filmas, geriausias filmas apie futbolą ir geriausias paralimpinio sporto filmas.</p>
      <p>Specialūs prizai čia skiriami vadybininkams ir sporto klubams, olimpiečiams ir paralimpiečiams, techniniam personalui, televizijos ir radijo komentatoriams.</p>
      <p>Jubiliejinio, 40-ojo Palermo festivalio, vyksiančio kitų metų sausį, programoje – net 44 įvairaus formato filmai apie sportą, atrinkti iš daugiau nei 700 pretendenų. Juos pristato Italijos, Didžiosios Britanijos, Prancūzijos, Vengrijos, JAV, Graikijos, Vokietijos, Australijos, Lenkijos, Rusijos, Japonijos, Olandijos, Meksikos, Kanados, Indonezijos, Suomijos, Brazilijos kūrėjai.</p>
      <p>Tarp filmų herojų 40-ajame festivalyje – futbolo superžvaigždės Ronaldo, Neymaras, treneris Jose Mourinho.</p>
      <p>
        <b>Moterų sporto filmų festivalis San Franciske</b>
      </p>
      <p>Pirmasis Moterų sporto filmų festivalis surengtas 2016 m. liepą Oklende, Kalifornijos valstijoje, likus savaitei iki Rio de Žaneiro olimpinių žaidynių atidarymo. Organizatoriai neslepia, kad pasirinkę šią datą, kai pasaulis jau pradeda gyventi ikiolimpinėmis nuotaikomis, tikėjosi sulaukti daugiau žiniasklaidos dėmesio.</p>
      <p>Per tris dienas festivalyje apsilankė beveik 500 žmonių, jiems parodyta 17 trumpametražių ir vaidybinių dokumentinių filmų apie moteris ir merginas iš keturių žemynų, užsiimančias 11 sporto šakų. Pagrindinį prizą laimėjo juosta „T-Rex: jos kova dėl aukso“ - istorija apie dviejų olimpinių aukso medalių laimėtoją boksininkę Claressą Shields.</p>
      <p>Nuo 2017 m. šiame festivalyje rengiama Merginų diena. Jos metu vietinių vidurinių mokyklų sportuojančios moksleivės drauge žiūri filmus, diskutuoja, dalyvauja praktiniuose seminaruose, skirtuose sportui ir filmų kūrimui. Festivalio rengėjai taip siekia įkvėpti merginas išnaudoti savo kūrybiškumą, būti kūrėjomis ir pasakotojomis, o ne pasyviomis medijų vartotojomis.</p>
      <p>Antrajam festivaliui jo organizatoriai lėšas rinko pasinaudoję sutelktinio finansavimo platforma „Kickstarter“. 389 rėmėjai patikėjo idėja ir skyrė 27 080 JAV dolerių.</p>
      <p>Kasmet vis besiplečiantį festivalį, persikėlusį į San Franciską, lydi įvairūs renginiai, su žiūrovais susitinka ryškios JAV moterų sporto žvaigždės.</p>
      <p>
        <b>FICTS festivaliai</b>
      </p>
      <p>Tarptautinė sporto kino ir televizijos federacija (FICTS), kurios narėmis yra net 116 šalių, tarp jų ir Lietuva, kasmet rengia net 16 sporto kino festivalių penkiuose žemynuose. O šį festivalių maratoną, pavadintą „FICTS iššūkiu“, vainikuoja Milano tarptautinis FICTS festivalis.</p>
      <p>„FICTS iššūkio“ festivaliai šiemet vyko Forlyje (Italija), Rabate (Marokas), Roterdame (Olandija), Prancūzijos Rivjeroje, Barselonoje (Ispanija), Teherane (Iranas), Zlatibore (Serbija), Pekine (Kinija), Taškente (Uzbekistanas), Kampaloje (Uganda), Kingstone (Jamaika), Rio de Žaneire (Brazilija), Lipecke (Rusija), Liberece (Čekija), Buenos Airėse (Argentina).</p>
      <p>Filmai, dalyvaujantys šiuose festivaliuose, vėliau gali būti atrenkami „Iššūkio finalui“, svarbiausiam metų renginiui, vykstančiame Milane.</p>
      <p>Šiemet finaliniame festivalyje spalio 25-30 d. Milane, sutraukusiame daugiau nei 50 000 žiūrovų, garsiai skambėjo ir Lietuvos vardas. TOK prezidento Thomo Bacho sveikinimo kalba pradėtame festivalyje tarp nominantų buvo ir Arūno Matelio filmas „Nuostabieji lūzeriai. Kita planeta.“</p>
      <p>Uždarymo ceremonijos metu, Arūnui Mateliui buvo įteiktas jau šešioliktasis filmo prizas – Specialusis paminėjimas (eng. Honourable mention).</p>
      <p>37-ajame tarptautiniame Milano FICTS festivalyje šiemet iš viso parodyti 136 filmai iš 55 šalių.</p>
      <p>1983 m. įkurta FICTS yra Tarptautinio olimpinio komiteto (TOK) pripažįstama organizacija, o jai vadovaujantis  Franco Ascani yra TOK kultūros ir olimpinio paveldo komisijos narys.</p>
    </article>
  </body>
</html>