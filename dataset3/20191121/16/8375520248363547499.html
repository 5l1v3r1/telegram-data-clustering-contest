<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/druga-raketka-ukrajini-yastremska-viznachilasya-z-novim-trenerom-641533.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T16:39:30+00:00"/>
    <meta property="og:title" content="Українська тенісистка Ястремська почала співпрацю зі знаменитим тренером"/>
    <meta property="og:description" content="Даяна розраховує увійти з допомогою Саші Бажина в топ-20 світового рейтингу"/>
  </head>
  <body>
    <article>
      <h1>Українська тенісистка Ястремська почала співпрацю зі знаменитим тренером</h1>
      <address>
        <time datetime="2019-11-21T16:39:30+00:00">21 Nov 2019, 16:39</time>
      </address>
      <h4>Даяна розраховує увійти з допомогою Саші Бажина в топ-20 світового рейтингу</h4>
      <p>Про початок роботи з екс-наставником переможниць турнірів Grand Slam Каролін Возняцкі, Наомі Осаки і Вікторії Азаренко Сашею Бажиним оголосила в соцмережах друга ракетка України Даяна Ястремська.</p>
      <p>Раніше Саша Бажин також був спаринг-партнером Серени Вільямс, а в 2019 році встиг попрацювати з Крістіною Младеновіч. За підсумками сезону-2018 35-річний німецький фахівець став володарем призу «Тренер року» від WTA.</p>
      <p>«Дуже рада поділитися з вами новиною про те, що в сезон-2020 я входжу з новим тренером Сашею Бажином! Мені дуже-дуже приємно, і я дуже рада, що ми починаємо нашу співпрацю, це буде дуже цікава і вражаюча робота. Переконана, що він допоможе мені досягти виконання моїх амбіцій. Дуже чекаю початку нашої передсезонної підготовки, і впевнена, що у нас все вийде».</p>
      <p>У кінці вересня Даяна завершила співпрацю з бельгійцем Олів'є Женомом і на турнірі в Пекіні працювала разом з ізраїльським фахівцем Яном Похтером. На останньому турнірі сезону в Чжухаї разом із другою ракеткою України була російська екс-тенісистка і тренер Алєксандра Караваєва.</p>
      <p>Нагадаємо, що в 2019 році Ястремська стала чемпіонкою двох турнірів WTA International в Гуагіні і Страсбурі, а на початку листопада оновила особистий рекорд в рейтингу, піднявшись на 22-й рядок.</p>
      <blockquote>
        <b> Читайте також: <a href="https://glavcom.ua/sport/news/mama-tenisista-tima-pochala-robiti-tatuyuvannya-pislya-kozhnogo-titulu-sina-641476.html">Мама тенісиста Тіма почала робити татуювання після кожного титулу сина</a></b>
      </blockquote>
      <related>
        <a href="https://glavcom.ua/sport/news/yastremska-prograla-belgiyci-bertens-na-malomu-pidsumkovomu-turniri-v-kitaji-635007.html"/>
      </related>
    </article>
  </body>
</html>