<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622659/%D8%A7%D9%84%D8%AC%D8%B2%D8%A7%DB%8C%D8%B1%DB%8C%E2%80%8C%D9%87%D8%A7-%D9%87%D9%85-%D8%A8%D9%87-%D8%AE%DB%8C%D8%A7%D8%A8%D8%A7%D9%86-%D8%A2%D9%85%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T16:58:00+00:00"/>
    <meta property="og:title" content="الجزایری‌ها هم به خیابان آمدند"/>
    <meta property="og:description" content="صدها تن از شهروندان الجزایری با برگزاری تظاهراتی فشارهایشان را بر روی مقامات این کشور برای لغو انتخابات ریاست جمهوری در ۱۲ دسامبر افزایش دادند."/>
  </head>
  <body>
    <article>
      <h1>الجزایری‌ها هم به خیابان آمدند</h1>
      <h2>با درخواست لغو انتخابات</h2>
      <address>
        <time datetime="2019-11-21T16:58:00+00:00">21 Nov 2019, 16:58</time>
      </address>
      <p>
        <i>صدها تن از شهروندان الجزایری با برگزاری تظاهراتی فشارهایشان را بر روی مقامات این کشور برای لغو انتخابات ریاست جمهوری در ۱۲ دسامبر افزایش دادند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صدها تن از شهروندان الجزایری در اعتراض به کاندیداهای انتخابات ریاست جمهوری این کشور به خیابان‌ها آمدند.</p>
      <p>به گزارش خبرگزاری رویترز، الجزایری‌ها که همچنان به روند سیاست گذاری‌ها در کشور برای تعیین جانشین عبدالعزیز بوتفلیقه، رئیس جمهوری مستعفی اعتراض دارند، به حضور عناصر وابسته به نظام بوتفلیقه در ساختار قدرت معترضند.</p>
      <figure>
        <img src="https://aftabnews.ir/files/fa/news/1398/8/30/361894_767.jpg"/>
      </figure>
      <p>معترضان می‌گویند ۵ نفر تایید صلاحیت شده از سوی شورای قانون اساسی کشور برای انتخابات پیش رو از بازماندگان وابسته به بوتفلیقه بوده و حضور آنان در عرصه مدیریت کلان اجرایی کشور سبب می‌شود که نظام سیاسی گذشته باز تولید شود.</p>
      <p>دسته بزرگی از این معترضان معتقدند که این افراد باید پیش از برگزاری انتخابات ۱۲ دسامبر (۱۵ آذر) از صحنه سیاست و قدرت حذف شوند، اما در مقابل، احزاب و شخصیت هایی هم وجود دارند که می‌گویند باید ساختار دولت حفظ شود و انتخابات در چارچوب قانون اساسی کنونی برگزار شود.</p>
      <p>عبدالقادر بن صالح، رئیس جمهور موقت الجزایر انتخابات ریاست جمهوری را ۱۲ دسامبر (۲۱ آذر) اعلام کرد که مورد حمایت ارتش قرار گرفت.</p>
      <p>یکشنبه گذشته کمپین‌های انتخاباتی برای انتخابات ریاست‌جمهوری الجزایر آغاز شد. نامزدهای انتخابات الجزایر عبارتند از "علی بن فلیس"و "عبدالمجید تبون" نخست‌ وزیران پیشین، "عزالدین میهوبی" وزیر سابق فرهنگ و معاون دبیر کل حزب جمعیت ملی دموکراتیک، "عبدالقادر بن قرینه" وزیر سابق گردشگری و رئیس حزب جنبش سازندگی ملی و "عبدالعزیز بالعید" از جبهه آزادیبخش ملی که تا سال ۲۰۱۲ از اعضای حزب حاکم بوتفلیقه بود.</p>
      <p>نامزدهای انتخابات ریاست‌جمهوری الجزایر شنبه گذشته "منشور اخلاق" کمپین انتخاباتی را امضا کردند. این منشور شامل اصول و اقدامات ویژه‌ای در چارچوب برخورد اخلاقی از سوی شرکت‌کنندگان در روند انتخابات است.</p>
      <p>این اولین بار در تاریخ الجزایر است که نامزدهای انتخابات سندی را با هدف تضمین حسن روند کمپین انتخاباتی امضا می‌کنند.</p>
      <p>امضاکنندگان این منشور متعهد شدند که از ایراد هرگونه اظهاراتی مبنی بر دشنام و اهانت به نامزدها یا طرف‌های روند انتخابات یا هرگونه اظهارات نادرستی خودداری کنند.</p>
      <p>اعتراضات الجزایر ۲۲ فوریه در مخالفت با نامزدی عبدالعزیز بوتفلیقه، رئیس جمهور پیشین الجزایر برای دور پنجم انتخابات ریاست جمهوری آغاز شد. بوتفلیقه دوم آوریل استعفا داد اما معترضان با ادامه تظاهرات خواستار برکناری تمامی شخصیت‌های باقی مانده از نظام وی شدند.</p>
    </article>
  </body>
</html>