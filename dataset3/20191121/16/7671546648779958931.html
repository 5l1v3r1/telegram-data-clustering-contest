<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914683"/>
    <meta property="og:site_name" content="Dnevnik"/>
    <meta property="article:published_time" content="2019-11-21T16:35:00+00:00"/>
    <meta property="og:title" content="ESČP: Rusija kršila pravice migrantom, ki so obtičali na letališču"/>
    <meta property="og:description" content="Rusija je kršila pravice štirim migrantom, ki so za več mesecev obtičali v tranzitnem območju na enem od moskovskih letališč, je danes razsodilo Evropsko sodišče za človekove pravice (ESČP). Kot je pojasnilo, je bila četverica brez pravne podlage dolgo prikrajšana za svobodo, njihove prošnje za azil pa so obravnavali izredno počasi."/>
  </head>
  <body>
    <article>
      <h1>ESČP: Rusija kršila pravice migrantom, ki so obtičali na letališču</h1>
      <address><time datetime="2019-11-21T16:35:00+00:00">21 Nov 2019, 16:35</time> by <a rel="author">STA</a></address>
      <p>
        <b>Rusija je kršila pravice štirim migrantom, ki so za več mesecev obtičali v tranzitnem območju na enem od moskovskih letališč, je danes razsodilo Evropsko sodišče za človekove pravice (ESČP). Kot je pojasnilo, je bila četverica brez pravne podlage dolgo prikrajšana za svobodo, njihove prošnje za azil pa so obravnavali izredno počasi.</b>
      </p>
      <p>Iračan, Palestinec, Somalec in Sirec so med letoma 2015 in 2017 na moskovskem letališču Šeremetjevo preživeli od pet mesecev do enega leta in devet mesecev. Živeli so v ponižujočih pogojih, saj so morali v glasnem in prenatrpanem tranzitnem območju spati na tleh, niso imeli dostopa do prhe ter možnosti kuhanja ali gibanja na prostem.</p>
      <p>Nobenega od njih na koncu niso spustili v Rusijo.</p>
      <p>So pa Združeni narodi Iračana in Sirca kasneje premestili na Dansko in Švedsko kot osebi, ki potrebujeta mednarodno zaščito. Palestinec je lahko odpotoval nazaj v Egipt, od koder so ga sicer enkrat vrnili v Rusijo, saj je bila meja med Egiptom in območjem Gaze tedaj zaprta. Somalec je po letu in devetih mesecih obupal in se vrnil v domovino, kjer pa se je v strahu za svojo varnost odpovedal novinarskemu poklicu.</p>
      <p>Sodišče je Rusiji naložilo, da mora Iračanu in Sircu plačati po 20.000 evrov odškodnine, Palestincu 15.000 evrov, Somalcu pa 26.000 evrov, še piše v odločitvi, objavljeni na spletni strani ESČP.</p>
    </article>
  </body>
</html>