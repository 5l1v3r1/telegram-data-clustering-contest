<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134866-kauno-krepsinio-teiseju-mokykla-kviecia-mokytis-teisejauti.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-21T16:41:00+00:00"/>
    <meta property="og:title" content="Kauno krepšinio teisėjų mokykla kviečia mokytis teisėjauti"/>
    <meta property="og:description" content="Jau antrus metus savo veiklą tęsianti Kauno krepšinio teisėjų mokykla kviečia mokytis teisėjauti visus norinčius krepšinio entuziastus. Mokymai prasidės gruodžio mėnesį ir tęsis iki sezono pabaigos. Kauno krepšinio teisėjų mokyklos globėjas – LKF TA prezidentas Kęstutis Pilipauskas, mokyklos vadovas – nacionalinės kategorijos teisėjas ir komisaras Rimas Navickas. Lektoriais praktiniams ir teoriniams užsiėmimams bus kviečiami tarptautinės kategorijos arbitrai ..."/>
  </head>
  <body>
    <article>
      <h1>Kauno krepšinio teisėjų mokykla kviečia mokytis teisėjauti</h1>
      <address>
        <time datetime="2019-11-21T16:41:00+00:00">21 Nov 2019, 16:41</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-196778-any1000x1000.jpg">
          <img src="https://www.basketnews.lt/paveikslelis-196778-any630x500.jpg"/>
        </a>
      </figure>
      <p>Nuotr. BNS</p>
      <p>Jau antrus metus savo veiklą tęsianti Kauno krepšinio teisėjų mokykla kviečia mokytis teisėjauti visus norinčius krepšinio entuziastus. Mokymai prasidės gruodžio mėnesį ir tęsis iki sezono pabaigos.</p>
      <p>Kauno krepšinio teisėjų mokyklos globėjas – LKF TA prezidentas Kęstutis Pilipauskas, mokyklos vadovas – nacionalinės kategorijos teisėjas ir komisaras Rimas Navickas.</p>
      <p>Lektoriais praktiniams ir teoriniams užsiėmimams bus kviečiami tarptautinės kategorijos arbitrai Jurgis Laurinavičius (Eurolyga), Artūras Šukys (Eurolyga), Gytis Vilius (Eurolyga) ir Juozas Barkauskas (FIBA turnyrai). Užsiėmimai vyks po du kartus per savaitę.</p>
      <p>Visi norintys išmokti teisėjauti ir pradėti krepšinio teisėjo karjerą kviečiami registruotis el. p. navickasrimas@gmail.com, tam reikia užpildyti <a href="http://kkml.lt/public/var/UserFiles/2019-2020%2520m.%2520sezonas/Praymasteisjmokyklai.docx">registracijos formą.</a> Registracija tęsis iki gruodžio 1 d.</p>
      <p>Informacija teikiama tel. +370 698 14300 (Rimas Navickas).</p>
      <p>Šiuo metu vienas iš geriausių Lietuvos krepšinio arbitrų Gytis Vilius savo teisėjavimo karjerą taip pat pradėjo  nuo mažų ir paprastų žingsnių:</p>
      <p>„Nežinau, ar buvau imlus tam, bet buvau griežtai mokomas, kad reikia daryti maksimumą kiek gali tą kartą. Nieko daugiau, nieko mažiau.“ – prisiminė G. Vilius.</p>
      <p>„Pirmos rungtynės, kurias turiu įsirašęs į savo teisėjavimo knygutę, buvo KKML moksleivių varžybos, 2003-ųjų metų lapkričio 11 dieną. Tais laikais labai retas, kas turėjo kompiuterį, tad tai buvo vienintelis būdas kaupti informaciją. Bet dar iki šiol pildau tą pačią knygutę, į kurią surašau visas teisėjautas rungtynes.“</p>
      <p>Šiuo metu Eurolygoje teisėjaujantis G. Vilius jauniesiems arbitrams davė asmeninį patarimą: „Turbūt pagrindinis patarimas pradedantiems – koncentruotis į tai, ką darai, ir pasitikėti pačiu procesu, o ne vaikytis savo susikurtų didelių tikslų. Disciplina darbui eina pirma, negu tikslų iliuzijos.“</p>
      <p>Po penkiolikos metų G. Vilius grįžo į teisėjų mokyklą, tačiau jau ne kaip mokinys, bet kaip lektorius, kuris pasidalino savo patirtimi su jaunaisiais teisėjais.</p>
      <p>„Buvo garbė grįžti į KKML ir Kauno krepšinio teisėjų mokyklą ir pasidalinti turima informacija.“ – pridūrė ir sėkmės visiems palinkėjo Gytis Vilius.</p>
      <figure>
        <iframe src="https://www.youtube.com/embed/VL6jGUtLPMY" width="630" height="354" data-service="Youtube" scrolling="no"/>
      </figure>
    </article>
  </body>
</html>