<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/21/a_general_motors_beperelte_a_fiat_chryslert/"/>
    <meta property="og:site_name" content="totalcar"/>
    <meta property="article:published_time" content="2019-11-21T16:41:00+00:00"/>
    <meta property="og:title" content="A General Motors beperelte a Fiat Chryslert"/>
    <meta property="og:description" content="A vádak szerint szakszervezeti vezetők lefizetésével juttatták üzleti előnyhoz az FCA-t annak vezetői."/>
  </head>
  <body>
    <article>
      <h1>A General Motors beperelte a Fiat Chryslert</h1>
      <address><time datetime="2019-11-21T16:41:00+00:00">21 Nov 2019, 16:41</time> by <a rel="author">Andróczi Balázs</a></address>
      <p>Az ügyről egyelőre annyit lehet tudni, hogy a GM kártéritést követel a Fiat Chryslertől, amiért az illegális eszközökkel torzította éveken át a szakszervezetekkel való tárgyalások gyakorlatát.</p>
      <figure>
        <img src="https://kep.cdn.indexvas.hu/1/0/3045/30457/304572/30457201_20c65ac8073c349c837c6d8b587603dc_wm.jpg"/>
      </figure>
      <p>A Forbes értesülései szerint elsősorban megvesztegetésről szólnak a vádak, összesen mintegy másfél millió dollár értékben, amelyet az Autóipari Szakszervezet (UAW) vezető tisztségviselőinek juttattak előnyösebb tárgyalási feltételekért cserébe. A tavaly elhunyt Sergio Marchionne neve került szóba, de állítólag más Fiat Chrysler vezetőket is név szerint vádol a GM.</p>
      <p>Mivel évekkel korábbi eseményekről szól az ügy, sokan az időzítés okait is megkérdőjelezik. A Fiat Chrysler szerint a Peugeot csoporttal folyó tárgyalásokat igyekezne akadályozni ezzel a GM. Az FCA válaszközleménye emellett visszautasítja a General Motors vádjait: <i>„Biztosak vagyunk benne, hogy meg tudjuk magunkat védeni a bíróságon ezek ellen az alaptalan vádak ellen, és minden lehetőséget megragadunk az általuk okozott kár orvoslására.”</i> - írják, ami azt is jelentheti, hogy ellen-keresetet adnak be valamiféle hitelrontási váddal.</p>
      <p>Egyelőre nem tudni, hogy hova futhat ki az ügy, de annyi már most sejthető, hogy a GM vádjainak tisztázása akár éveket is igénybe vehet.</p>
    </article>
  </body>
</html>