<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/tudi-brez-tokia-se-bo-borila-naprej"/>
    <meta property="og:site_name" content="Primorske novice"/>
    <meta property="article:published_time" content="2019-11-21T16:06:06+00:00"/>
    <meta property="og:title" content="Tudi brez Tokia se bo borila naprej"/>
    <meta property="og:description" content="Poškodba rame je v dobršni meri zaznamovala sezono Andreje Leški, ki se je na tekmovalne blazine vrnila po skoraj polletnem premoru. Koprska judoistka je v tem času zdrsnila po olimpijski lestvici navzdol, nastop v Tokiu 2020 pa se zdi tako in drugače precej oddaljen."/>
  </head>
  <body>
    <article>
      <h1>Tudi brez Tokia se bo borila naprej</h1>
      <address><time datetime="2019-11-21T16:06:06+00:00">21 Nov 2019, 16:06</time> by <a rel="author">Aleš Sorta</a></address>
      <p>
        <b>Poškodba rame je v dobršni meri zaznamovala sezono Andreje Leški, ki se je na tekmovalne blazine vrnila po skoraj polletnem premoru. Koprska judoistka je v tem času zdrsnila po olimpijski lestvici navzdol, nastop v Tokiu 2020 pa se zdi tako in drugače precej oddaljen.</b>
      </p>
      <figure>
        <img src="https://static.primorske.si/foto/highres/sport/720742_266-leski.jpg"/>
        <figcaption>Andrejo Leški (desno) čaka do konca leta še nastop na zaključnem mastersu.  </figcaption>
      </figure>
      <p><b>KOPER</b> &gt; Predolimpijsko sezono je <b>Andreja Leški</b> odprla odlično, s tretjima mestoma na prestižnih grand slam turnirjih v Parizu in Düsseldorfu, za povrh je v kategoriji do 63 kilogramov na državnem prvenstvu premagala aktualno olimpijsko prvakinjo <b>Tino Trstenjak</b>. Plodna tekmovalna zima je obetala uspešno rezultatsko nadaljevanje sezone, a so načrti kmalu padli v vodo. Točka preloma so bile zaključne priprave na evropske igre v Minsku, ki je v judu štelo kot neuradno prvenstvo stare celine.</p>
      <p>Članica JK Bežigrad si je poškodovala ramo, ko se je na trening borbi v Poreču pomerila s <b>Kathrin Unterwurzacher</b>. Zanimivo, da se je tudi v polfinalu odprtega prvenstva Oceanije, ko se je na začetku meseca s tretjim mestom uspešno vrnila na tekmovalne blazine v avstralskem Perthu soočila prav z Avstrijko. “Lepo je bilo spet podoživeti tekmovalne občutke. V borbah nisem imela težav s poškodbo, zato pa se je bolečina spet pojavila v dneh po tekmovanju. Ker ni popuščala, sem se odločila za dodatni pregled, po katerem pa lahko ob preventivnih ogrevalnih vajah spet nemoteno treniram,” je povedala Leškijeva, ki je morala izpustiti tudi svetovno prvenstvo v Tokiu.</p>
      <blockquote><b>17.<br/></b>mesto zaseda Andreja Leški na olimpijski lestvici</blockquote>
      <p>S tem so šle po zlu možnosti, da bi 22-letna Koprčanka odebelila svoj izkupiček na olimpijski lestvici, kjer zaseda 17. mesto s 1959 točkami. Trstenjakova (4565 točk) je v kategoriji do 63 kg tik pod vrhom, na drugem mestu. Slovenijo pa bo na igrah v Tokiu zastopala le najbolje uvrščena tekmovalka. Upoštevali bodo tekmovanja in točke, zbrane do maja prihodnje leto.</p>
      <p>Prav veliko priložnosti za zasuk razmerij moči na olimpijski lestvici ne bo, še posebej ob rezultatski stanovitnosti Trstenjakove. Končne odgovore bi lahko dal že zaključni masters od 12. do 14. decembra na Kitajskem, kjer bo tekmovalo po 32 najboljših judoistov in judoistk s svetovne lestvice v vsaki kategoriji. “Izgube treninga, tekmovalne forme in moči v poškodovani roki se ne da hitro nadomestiti. V Avstraliji so testi pokazali na 75-odstotno pripravljenost. Do mastersa, ki bo opredelil tudi načrte za prihodnjo sezono, je vendarle še nekaj časa,” je povedala Leškijeva, ki se je soočala tudi s s trenerskimi rošadami v klubu.</p>
      <blockquote><b>Andreja Leški<br/></b>judoistka<br/>“Ni enostavno, ko se ljudje okoli tebe menjajo, a skušam na vse skupaj gledati pozitivno.”</blockquote>
      <p>Potem ko so se pri JK Bežigrad razšli z <b>Rokom Drakšičem</b> in se začasno zanesli na notranje vire, so novo rešitev poiskali v tujini. Za sodelovanje so se dogovorili z uzbekistanskim trenerjem, ki je že osvajal olimpijske medalje. “Ni enostavno, ko se ljudje okoli tebe menjajo, a skušam na vse skupaj gledati pozitivno. Vsak trener prinese nekaj novega, s tem pa tudi tekmovalci pridobivamo izkušnje,” je povedala Leškijeva, ki ta konec tedna sicer ne bo tekmovala na grand slamu v Osaki, kjer se bodo borile le tri slovenske predstavnice <b>Lia Ludvik </b>(do 63 kg), <b>Anka Pogačnik </b>(do 70 kg) in <b>Ana Velenšek</b> (nad 78 kg).</p>
    </article>
  </body>
</html>