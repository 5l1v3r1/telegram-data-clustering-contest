<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/budzet-zielonej-gory-wiecej-pieniedzy-na-polityke-spoleczna-mniej-na-inwestycje,135365.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T16:52:00+00:00"/>
    <meta property="og:title" content="Budżet Zielonej Góry: więcej pieniędzy na politykę społeczną, mniej na inwestycje"/>
    <meta property="og:description" content="160 mln zł na inwestycje zakłada projekt budżetu Zielonej Góry na 2020 r. (ok. 15,5 proc. wydatków). Dochody miasta określono na 1 mld zł, a wydatki na 1 mld 36 mln zł - poinformowała dyr. Departamentu Komunikacji Społecznej Urzędu Miasta Zielona Góra Monika Zapotoczna."/>
  </head>
  <body>
    <article>
      <h1>Budżet Zielonej Góry: więcej pieniędzy na politykę społeczną, mniej na inwestycje</h1>
      <address><time datetime="2019-11-21T16:52:00+00:00">21 Nov 2019, 16:52</time> by <a rel="author">PAP/JS  </a></address>
      <h4>160 mln zł na inwestycje zakłada projekt budżetu Zielonej Góry na 2020 r. (ok. 15,5 proc. wydatków). Dochody miasta określono na 1 mld zł, a wydatki na 1 mld 36 mln zł - poinformowała dyr. Departamentu Komunikacji Społecznej Urzędu Miasta Zielona Góra Monika Zapotoczna.</h4>
      <hr/>
      <ul>
        <li>
          <b>W zakresie wydatków zwiększone środki planuje się przeznaczyć na pomoc i politykę społeczną w związku z otrzymaniem większych dotacji z budżetu państwa na program Rodzina 500+.</b>
        </li>
        <li>
          <b>Nieco mniejsze środki niż w tym roku zostaną wydane na inwestycje.</b>
        </li>
        <li>
          <b>Projekt przyszłorocznego budżetu zakłada, że wydatki związane z realizacją statutowych zadań samorządu wyniosą w przyszłym roku ok. 875 mln zł.</b>
        </li>
      </ul>
      <p>Planowany budżet będzie wyższy od tego z bieżącego roku, co wynika głównie z realizacji w poszerzonym zakresie rządowego programu Rodzina 500+ - środki z budżetu państwa zwiększono na ten cel o 101 mln zł w porównaniu z rokiem 2019.</p>
      <p>Dla porównania, w 2019 r. dochody budżetowe określono na 886 mln zł, wydatki na 931 mln zł przy inwestycjach określonych na kwotę 200 mln zł.</p>
      <p>"Przyszłoroczny budżet w porównaniu z rokiem bieżącym będzie w zakresie dochodów charakteryzował się przede wszystkim zmniejszonymi wpływami z podatku PIT, które planuje się zrekompensować zwiększonymi wpływami z subwencji ogólnej i podatku od nieruchomości" - powiedziała Zapotoczna.</p>
      <p>Dodała, że w zakresie wydatków zwiększone środki planuje się przeznaczyć na pomoc i politykę społeczną w związku z otrzymaniem większych dotacji z budżetu państwa na program Rodzina 500+, natomiast nieco mniejsze środki niż w tym roku zostaną wydane na inwestycje.</p>
      <p>Czytaj też:  <a href="https://www.portalsamorzadowy.pl/komunikacja-spoleczna/zielona-gora-mieszkancy-wybrali-zadania-w-ramach-budzetu-obywatelskiego,131949.html">Zielona Góra: Mieszkańcy wybrali zadania w ramach budżetu obywatelskiego</a></p>
      <p>W zakresie inwestycji największą pozycję stanowią wydatki na zadania współfinansowane ze środków Unii Europejskiej, w tym m.in.: budowa południowej obwodnicy miasta w ciągu drogi krajowej (20,3 mln zł), dalsze inwestycje związane z budową zintegrowanego systemu niskoemisyjnego transportu publicznego (17,3 mln zł) czy rewitalizacja parku w Zatoniu.</p>
      <p>Na rozbudowę infrastruktury społecznej z przeznaczeniem na świadczenie usług rehabilitacyjnych, opiekuńczych oraz mieszkania chronione w Zielonej Górze miasto planuje wydać 7,6 mln zł, a 6,9 mln zł na rozbudowę infrastruktury rowerowej i 6 mln zł na prace związane z rewitalizacją obszarów miejskich. Ponad 20 mln zł zostanie przeznaczonych na inwestycje w dzielnicy Nowe Miasto.</p>
      <p>Projekt przyszłorocznego budżetu zakłada, że wydatki związane z realizacją statutowych zadań samorządu wyniosą w przyszłym roku ok. 875 mln zł.</p>
      <p>Największą pozycją po raz pierwszy jest pomoc i polityka społeczna, na którą zapisano 301 mln zł. W tej kwocie zawierają się świadczenia w ramach programu Rodzina 500+, na które Zielona Góra otrzyma ponad 161 mln zł. Wydatki na oświatę i edukację określono na 282 mln zł.</p>
      <p>Wydatki na utrzymanie administracji zostały określone na 69 mln zł, na gospodarkę komunalną i ochronę środowiska na 62 mln zł, a na kulturę i sport ok. 47 mln zł. Na budżet obywatelski miasto zamierza przeznaczyć w 2020 r. około 7 mln zł.</p>
      <p>Udział w podatkach CIT i PIT ma stanowić 26,5 proc. dochodów miasta. Subwencja ogólna będzie stanowić 20,3 proc. dochodów i wyniesie 203,1 mln zł. Udział w budżecie wpływów z podatków i opłat lokalnych określono na 16,5 proc., a dotacji z budżetu państwa i funduszy celowych na 24,1 proc., co stanowi kwotę 241,4 mln zł.</p>
      <p>Ze środków UE samorząd zaplanował wpływy w wysokości 71,4 mln zł, tj. ok. 7,1 proc. dochodów budżetowych.</p>
      <p>"W 2020 r. stawki podatków i opłat lokalnych pozostają na zbliżonym poziomie z roku 2019 (podatek rolny, podatek leśny i podatek od środków transportowych), wyjątek stanowią stawki podatku od nieruchomości dot. działalności gospodarczej, gdzie planuje się je zrównać ze stawkami maksymalnymi ogłoszonymi przez Ministra Finansów na 2020 r." - wyjaśniła Zapotoczna.</p>
      <p>Dodała, że stawki podatku od nieruchomości dla osób fizycznych pozostają na niezmienionym poziomie z lat ubiegłych. Zmiany nastąpią w opłacie targowej, które będą polegać na aktualizacji oraz uproszczeniu zapisów dot. form sprzedaży podlegających tej opłacie.</p>
      <p>Obecnie dług Zielonej Góry wynosi 386,2 mln zł. Zgodnie z przyjętymi założeniami w projekcie budżetu, na koniec 2020 r. zadłużenie miasta ma wynieść 422,6 mln zł. Deficyt jest planowany na poziomie 36,4 mln zł i zostanie pokryty przychodami z kredytu bankowego. Tym samym poziom zadłużenia miasta osiągnie 42,3 proc.</p>
      <p>Projekt budżetu Zielonej Góry jest analizowany przez Regionalną Izbę Obrachunkową. Sesja budżetowa odbędzie się prawdopodobnie między 17 a 20 grudnia br. (PAP)</p>
      <p>Autor: Marcin Rynkiewicz</p>
      <p>mmd/ dym/</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>