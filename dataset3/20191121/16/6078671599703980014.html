<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/lechkov-leva-godina-1618511.html"/>
    <meta property="og:site_name" content="Cross"/>
    <meta property="article:published_time" content="2019-11-21T16:57:00+00:00"/>
    <meta property="og:title" content="БФС е усвоил над 2 млн. лева за лагери в хотели на Лечков и Фурнаджиев"/>
    <meta property="og:description" content="/КРОСС/ Проблемите на БФС за изразходване на държавни пари продължава."/>
  </head>
  <body>
    <article>
      <h1>БФС е усвоил над 2 млн. лева за лагери в хотели на Лечков и Фурнаджиев</h1>
      <address>
        <time datetime="2019-11-21T16:57:00+00:00">21 Nov 2019, 16:57</time>
      </address>
      <p>/КРОСС/ Проблемите на БФС за изразходване на държавни пари продължава.</p>
      <p>След като стана  ясно, че 1 млн. лв. за похарчени за закупуване на екипировка от африканска фирма по програма за детско-юношески футбол, във втора част от разследването се разкрива, че ММС е отпуснало 2 млн. лева, които са усвоени от футболната централа за лагери и подготовка на таланти в периода 2016 и 2017 година.</p>
      <p>Поне два от хотелите, където се провежда подготовката на младите футболисти, са свързани с висши ръководители на БФС. През април 2016 година спортното министерство и БФС подписват договор за отпускане на 1 млн. лева за развитието на детско-юношеския футбол. В края на същата година са отпуснати още 1 150 000 лв.</p>
      <p>Голяма част от средствата (1 630 780 лева) са изразходвани за лагери на юношите. Разследването показва, че част от хотелите, където са настанявани младите футболисти, са свързани с вицепрезидентите на БФС Йордан Лечков и Атанас Фурнаджиев.</p>
      <p>Лечков притежава, чрез съпругата си, хотел „Спорт Палас“ в Сливен, а Фурнаджиев е собственик на „Белведере Холидей Клуб“ в Банско.</p>
      <p>Заместник-изпълнителният директор на БФС Антон Попов обясни, че хотелите са избрани от комисия на база постъпили оферти. </p>
      <p>"Няма нищо неморално. Морално е, да", коментира пред бТВ Йордан Лечков. От медията допълват, че са опитвали да получат документите към една година, а след като ММС първоначално е отказало да ги предостави, е заведено дело, и съдът е разпоредил това да се случи.</p>
      <p>Според отчетите за лагерите те са провеждани на цена от 75 лева на човек при общо 48 отбора, които са изпращани на лагер там. Проверка показва, че лагери могат да се организират на цени между 40 и 45 лева при същите условия в подобни хотели в България.</p>
      <p>Дългогодишният експерт по спортно и търговско право и бивш адвокат на автентичния ЦСКА Радостин Василев припомня, че базата на БФС в "Бояна" е функционирала в периода, в който са се организирали лагерите и са отпускани средства за тяхното провеждане. Тази база може да се използва без пари, но от БФС са предпочели да напълнят хотелите на Лечков и Фурнаджиев, за да могат да отчетат парите.</p>
      <p>"Ако имаме явно неизгодни договори, тук вече ще бъде ангажирана наказателна отговорност, на хората, които са ги подписвали", казва Руди.</p>
    </article>
  </body>
</html>