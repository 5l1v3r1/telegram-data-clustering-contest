<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/novyna/suspilstvo/napad-veterana-ato-kyyevi-perekvalifikuvaly-umysne-vbyvstvo"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T16:20:18+00:00"/>
    <meta property="og:title" content="Напад на ветерана АТО у Києві перекваліфікували на умисне вбивство"/>
    <meta property="og:description" content="У кримінальному провадженні про напад на ветерана АТО та його дружину у Києві змінили остаточну кваліфікацію на умисне вбивство."/>
  </head>
  <body>
    <article>
      <h1>Напад на ветерана АТО у Києві перекваліфікували на умисне вбивство</h1>
      <address>
        <time datetime="2019-11-21T16:20:18+00:00">21 Nov 2019, 16:20</time>
      </address>
      <p>
        <b>У кримінальному провадженні про напад на ветерана АТО та його дружину у Києві змінили остаточну кваліфікацію на умисне вбивство.</b>
      </p>
      <p>Про це повідомляє пресслужба прокуратури міста Києва у Facebook.</p>
      <p>«<i>За погодження Київської місцевої прокуратури № 8 слідчими поліції повідомлено про зміну раніше повідомленої підозри двом особам, які, за версією слідства, причетні до жорсткого побиття сімейної пари 9 листопада 2019 року на вулиці Академіка Кіпріанова у Києві</i>», — йдеться в повідомленні пресслужби.</p>
      <p>У прокуратурі нагадали, що раніше дії підозрюваних були кваліфіковані як замах на умисне вбивство двох осіб, вчинений за попередньою змовою групою осіб.</p>
      <p>«<i>У зв’язку з тим, що один з потерпілих (ветеран АТО) 20 листопада 2019 року помер у лікарні від спричинених тілесних ушкоджень, що перебувають у причинно-наслідковому зв’язку з настанням смерті, дії підозрюваних додатково кваліфіковано як умисне вбивство, вчинене за попередньою змовою групою осіб (п.12 ч.2 ст. 115 Кримінального кодексу України). У четвер, 21 листопада 2019 року, підозрюваним у присутності захисників повідомлено про зміну раніше повідомленої підозри у вчиненні злочинів, передбачених п. 12. ч. 2 ст. 115, ч. 2 ст. 15, п.п. 1,12, ч. 2 ст. 115 КК України</i>», — йдеться в повідомленні.</p>
      <p>Як зазначили правоохоронці, обидва підозрюваних за рішенням суду перебувають під вартою без права на заставу. Санкція статті передбачає від десяти до п’ятнадцяти років позбавлення волі або довічне позбавленням волі.</p>
      <p>Нагадаємо, <a href="https://www.slovoidilo.ua/2019/11/11/novyna/suspilstvo/kyyevi-zhorstko-pobyly-veterana-ato-joho-druzhynu">в Києві напали на ветерана АТО</a>, бійця 90-го батальйону Ігоря Панова (позивний «Хан») і його дружину.</p>
      <p>Повідомлялося, що чоловіка і жінку шпиталізували і прооперували.</p>
      <p><a href="https://www.slovoidilo.ua/2019/11/11/novyna/suspilstvo/policziya-zatrymala-napadnykiv-veterana-ato-kyyevi">Поліція Києва затримала двох осіб</a> за підозрою в побитті ветерана бойових дій на Донбасі Ігоря Панова і його дружини.</p>
      <p>Було розпочато кримінальне провадження за фактом замаху на умисне вбивство.</p>
      <p><a href="https://www.slovoidilo.ua/2019/11/13/novyna/suspilstvo/sud-zaareshtuvav-pidozryuvanyx-pobytti-veterana-ato">Суд заарештував підозрюваних у побитті ветерана АТО</a>.</p>
      <p>Згодом стало відомо, що <a href="https://www.slovoidilo.ua/2019/11/20/novyna/suspilstvo/pobytyj-kyyevi-veteran-ato-pomer">ветеран АТО Ігор Панов помер у Києві</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/20/novyna/suspilstvo/pobytyj-kyyevi-veteran-ato-pomer"/>
        <a href="https://www.slovoidilo.ua/2019/11/13/novyna/suspilstvo/sud-zaareshtuvav-pidozryuvanyx-pobytti-veterana-ato"/>
        <a href="https://www.slovoidilo.ua/2019/11/12/novyna/suspilstvo/zamax-veterana-ato-zatrymanym-povidomyly-pro-pidozru"/>
        <a href="https://www.slovoidilo.ua/2019/11/11/novyna/suspilstvo/policziya-zatrymala-napadnykiv-veterana-ato-kyyevi"/>
        <a href="https://www.slovoidilo.ua/2019/11/11/novyna/suspilstvo/kyyevi-zhorstko-pobyly-veterana-ato-joho-druzhynu"/>
      </related>
    </article>
  </body>
</html>