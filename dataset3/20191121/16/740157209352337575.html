<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/niebawem-ruszy-budowa-tunelu-pod-swina-plac-budowy-przekazany-wykonawcy,135356.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T16:45:00+00:00"/>
    <meta property="og:title" content="Niebawem ruszy budowa tunelu pod Świną. Plac budowy przekazany wykonawcy"/>
    <meta property="og:description" content="Wykonawca największej świnoujskiej inwestycji - budowy stałego połączenia pomiędzy wyspami Uznam i Wolin - przygotowuje teren pod plac budowy. Obecnie trwa wycina drzew. Zasadnicze roboty związane z wykonywaniem szybu startowego tunelu po stronie wyspy Uznam powinny ruszyć na początku 2020 roku."/>
  </head>
  <body>
    <article>
      <h1>Niebawem ruszy budowa tunelu pod Świną. Plac budowy przekazany wykonawcy</h1>
      <address><time datetime="2019-11-21T16:45:00+00:00">21 Nov 2019, 16:45</time> by <a rel="author">AKC  </a></address>
      <h4>Wykonawca największej świnoujskiej inwestycji - budowy stałego połączenia pomiędzy wyspami Uznam i Wolin - przygotowuje teren pod plac budowy. Obecnie trwa wycina drzew. Zasadnicze roboty związane z wykonywaniem szybu startowego tunelu po stronie wyspy Uznam powinny ruszyć na początku 2020 roku.</h4>
      <hr/>
      <ul>
        <li>
          <b>Zakończenie wszystkich robót i oddanie tunelu do użytku powinno nastąpić we wrześniu 2022 roku.</b>
        </li>
        <li>
          <b>Tunel będzie stanowił połączenie pomiędzy wyspami Uznam i Wolin.</b>
        </li>
        <li>
          <b>Koszt to 793 mln zł, z czego 775,6 mln zł stanowi dofinansowanie unijne przyznane w ramach Programu Operacyjnego Infrastruktura i Środowisko na lata 2014-2020.</b>
        </li>
      </ul>
      <p>Trwająca obecnie wycinka drzew jest prowadzona w oparciu o decyzję środowiskową w skali niezbędnej do prowadzenia inwestycji w rejonie ulicy Karsiborskiej. Na terenie rośnie las, który posadzono około 70 lat temu. Wśród usuwanych drzew są głównie sosny (99 proc.).</p>
      <p>- Wycinamy pas szerokości około 50 metrów. Wcześniej wykonana została szczegółowa inwentaryzacja, a drzewa przeznaczone do usunięcia zostały oznakowane. Nie usuniemy ani jednego drzewa więcej, niż to konieczne - zapewnia Zbyszek Kimel, doświadczony leśnik znający świnoujskie lasy, którego firma prowadzi prace.</p>
      <p>
        <a href="https://www.portalsamorzadowy.pl/komunikacja-spoleczna/prezydent-janusz-zmurkiewicz-o-tunelu-i-przyszlosci-swinoujscia,121019.html">Czytaj też: Prezydent Janusz Żmurkiewicz o tunelu i przyszłości Świnoujścia</a>
      </p>
      <p>Po zakończeniu wycinki ten sam wykonawca zajmie się oczyszczaniem terenu z pni i korzeni - tak, aby wiosną mogły rozpocząć się prace związane z budową komory startowej dla maszyny TBM, która wydrąży tunel. Po zakończeniu budowy wykonawca, zgodnie z umową, dokona kompensacji, czyli posadzi nowe drzewa.</p>
      <figure>
        <img src="https://pliki.portalsamorzadowy.pl/i/15/03/55/150355.jpg"/>
        <figcaption>Na placu budowy trwa wycinka drzew (fot. UMŚ)</figcaption>
      </figure>
      <p>Przygotowanie terenu po stronie Uznamu potrwa do końca tego roku. W styczniu podobne prace zostaną przeprowadzone na wyspie Wolin.</p>
      <p>Zasadnicze roboty związane z wykonywaniem szybu startowego tunelu po stronie wyspy Uznam powinny ruszyć na początku 2020 roku. Tunel będzie składał się z trzech części: wykonanej w murach oporowych o długości 475 m, metodą odkrywkową o długości 295 m oraz zasadniczej części drążonej o długości 1,48 km. Powstanie droga o długości 3,4 km, której prawie połowa pobiegnie przez jednorurowy tunel. Droga będzie jednojezdniowa z dwoma pasami ruchu.</p>
      <p>
        <a href="https://www.portalsamorzadowy.pl/inwestycje/w-lancucie-powstanie-tunel-drogowy-wybuduja-go-wojewodztwo-i-pkp,133317.html">Czytaj też: W Łańcucie powstanie tunel drogowy. Wybudują go województwo i PKP</a>
      </p>
      <p>Umowę z wykonawcą na realizację tunelu w formule "projektuj i buduj" podpisano we wrześniu 2018 roku. Termin zakończenia to wrzesień 2022. Budowa pochłonie 793 mln zł. Inwestorem jest miasto, ale wsparcia - jako inwestor zastępczy - udziela Generalna Dyrekcja Dróg Krajowych i Autostrad.</p>
      <p>- W wydrążonym tunelu niezbędne będzie wykonanie drogi wraz ze wszystkimi elementami potrzebnymi do jej funkcjonowania. Powstanie jezdnia wraz z położoną poniżej galerią ewakuacyjną. Zejścia z poziomu tunelu do galerii ewakuacyjnej będą wychodziły poza rurę tunelu i będą wykonywane metodą mrożenia gruntu. Bardzo ważne będą również urządzenia wentylacyjne i systemy bezpieczeństwa. Do funkcjonowanie tunelu konieczny jest układ dróg dojazdowych. Po stronie wyspy Uznam zlokalizowany będzie budynek, z którego tunel będzie zarządzany - wymienia Ministerstwo Infrastruktury. </p>
      <figure>
        <img src="https://pliki.portalsamorzadowy.pl/i/15/03/61/150361.jpg"/>
        <figcaption>Tunel będzie przebiegał pod rzeką Świną (fot. UMŚ)</figcaption>
      </figure>
      <p>Drążeniem tunelu z komory startowej położonej po stronie wyspy Uznam będzie się odbywało przy udziale specjalnej maszyny drążącej TBM o długości 100 metrów z tarczą o średnicy 13,5 m. Maszyna zostawi za sobą gotowy tunel złożony z prefabrykowanych elementów. Drążenie ma potrwać kilka miesięcy. Przebicie się do szybu końcowego położonego na wyspie Wolin planowane jest na sierpień 2021. Po osiągnięciu tego etapu, maszyna zostanie zdemontowana.</p>
      <p>Zakończenie wszystkich robót i oddanie tunelu do użytku powinno nastąpić we wrześniu 2022 roku. </p>
    </article>
  </body>
</html>