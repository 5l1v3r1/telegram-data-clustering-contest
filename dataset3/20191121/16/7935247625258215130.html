<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/kukurtluye-yeni-okul-215853h.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T16:17:24+00:00"/>
    <meta property="og:title" content="Kükürtlü'ye yeni okul"/>
    <meta property="og:description" content="Kükürtlü'ye 32 derslikli yeni bir ortaokul ve spor salonu kazandırmak için Valilik, İl Milli Eğitim Müdürlüğü ve hayırsever işadamı Sabahattin Gazioğlu arasında protokol imzalandı. "/>
  </head>
  <body>
    <article>
      <h1>Kükürtlü'ye yeni okul</h1>
      <h2>Kükürtlü'ye 32 derslikli yeni bir ortaokul ve spor salonu kazandırmak için Valilik, İl Milli Eğitim Müdürlüğü ve hayırsever işadamı Sabahattin Gazioğlu arasında protokol imzalandı. </h2>
      <address>
        <time datetime="2019-11-21T16:17:24+00:00">21 Nov 2019, 16:17</time>
      </address>
      <p>
        <b>HATİCE DAL</b>
      </p>
      <p>Osmangazi'de Kükürtlü sakinlerinin 20 yıldır mahallelerine okul yaptırılması için verdiği çaba, sonuç verdi. Kükürtlü Mahallesi'nin 20 yıldır kanayan yarasına hayırsever işinsanı Sabahattin Gazioğlu merhem oldu. Kükürtlü'ye 32 derslikli yeni bir okul ve spor salonu kazandırmayı içeren protokol; Valilik, İl Milli Eğitim Müdürlüğü ve Sabahattin Gazioğlu arasında imzalandı. Protokol kapsamında 10 bin 714 metrekarelik arsaya hayırsever Sabahattin Gazioğlu tarafından 32 derslikli okul binası ve spor salonu yaptırılacak. Okulun kullanım hakkı da Valilik ve İl Milli Eğitim Müdürlüğü'ne devredilecek.</p>
      <p>
        <b>TSO İLKÖĞRETİM'İN YÜKÜ HAFİFLEYECEK...</b>
      </p>
      <p>Bursa'nın en iyi devlet okulları arasında anılan Kükürtlü Ticaret ve Sanayi Odası İlköğretim Okulu'nun yanında atıl halde yıllardır bekleyen alana yapılacak okul sayesinde, mahalenin ortaokul ihtiyacı karşılanmış olacak. Böylece Kükürtlü'deki ilk ve ortaokulun ayrılacak olmasıyla tam zamanlı eğitime geçilecek ve ilkokula anasınıfı eklenecek. Yakın zamanda temeli atılacak olan okulda eğitim ve öğretime bir yıl sonra başlanacağı öğrenildi.</p>
      <p>Okul yapımı için yoğun çaba harcayan Kükürtlü Mahalle Muhtarı Canan Akın Erdem, ‘‘Başarısından dolayı herkesin çocuğunu göndermek istediği  Kükürtlü Ticaret ve Sanayi Odası İlköğretim Okulu'nda sınıf mevcutları giderek artmıştı. İlk ve ortaokul bir arada olduğu için tam zamanlı eğitime geçilemedi. Yeni yapılacak okulla bu sorun çözülecek'' diye konuştu. </p>
    </article>
  </body>
</html>