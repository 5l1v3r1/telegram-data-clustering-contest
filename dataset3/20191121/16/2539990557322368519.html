<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2407730,Rajd-Dakar-2020-Wyzwanie-na-Bliskim-Wschodzie-17-Polakow-w-pustynnej-rywalizacji"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T16:35:00+00:00"/>
    <meta property="og:title" content="Rajd Dakar 2020. Wyzwanie na Bliskim Wschodzie. 17 Polaków w pustynnej rywalizacji"/>
    <meta property="og:description" content="42. edycja Rajdu Dakar wystartuje 5 stycznia 2020 roku w mieście Dżudda, a zakończy w miejscowości Quiddiyah, zlokalizowanej niedaleko Rijadu, stolicy Arabii Saudyjskiej. Po raz pierwszy w historii rywalizacja odbędzie się na Bliskim Wschodzie. W Dakarze udział weźmie 17 reprezentantów Polski. "/>
  </head>
  <body>
    <article>
      <h1>Rajd Dakar 2020. Wyzwanie na Bliskim Wschodzie. 17 Polaków w pustynnej rywalizacji</h1>
      <address>
        <time datetime="2019-11-21T16:35:00+00:00">21 Nov 2019, 16:35</time>
      </address>
      <p>
        <b>42. edycja Rajdu Dakar wystartuje 5 stycznia 2020 roku w mieście Dżudda, a zakończy w miejscowości Quiddiyah, zlokalizowanej niedaleko Rijadu, stolicy Arabii Saudyjskiej. Po raz pierwszy w historii rywalizacja odbędzie się na Bliskim Wschodzie. W Dakarze udział weźmie 17 reprezentantów Polski. </b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/7aefc82a-d15b-428e-adc9-70d72c601742.mp3"/>
          </figure>
          <p>Na starcie zobaczymy Jakuba Przygońskiego, który w tegorocznym Rajdzie Dakar zajął 4. miejsce w kategorii samochodów (IAR)</p>
        </li>
        <li>
          <figure>
            <audio src="https://static.prsa.pl/d1795238-c035-47e6-8828-47e1ea488ec9.mp3"/>
          </figure>
          <p>Łącznie w rywalizacji udział weźmie 17. Polaków (w poprzedniej edycji było ich 11.). Tak liczne grono polskich zawodników cieszy Jakuba Przygońskiego (IAR)</p>
        </li>
      </ul>
      <ul>
        <li>
          <b>Podczas 42. edycji zawodnicy przejadą ponad 7800 kilometrów, w tym 5000 km odcinków specjalnych </b>
        </li>
        <li><b>Arabia Saudyjska jest 31. krajem, w którym zagości Rajd Dakar</b> </li>
        <li>
          <b>Na liście zgłoszeń znalazło się 351 pojazdów - 170 motocykli i quadów, 134 samochody i pojazdy UTV oraz 47 ciężarówek </b>
        </li>
        <li>
          <b>Dakar odbędzie się w dniach 5-17 stycznia 2020 roku </b>
        </li>
        <li>
          <b>Pierwszy Paryż-Dakar ruszył 26 grudnia 1978 roku z paryskiego Placu Trocadero, a jego twórcą był francuski motocyklista Thierry Sabine</b>
        </li>
        <li>
          <b>W 2015 roku w kategorii quadów triumfował Rafał Sonik, a dwa zwycięstwa ma na koncie Dariusz Rodewald, jako mechanik holenderskiej ciężarówki. W rywalizacji samochodów trzeci był Krzysztof Hołowczyc</b>
        </li>
      </ul>
      <p>Podczas oficjalnej konferencji prasowej w Arabii Saudyjskiej zaprezentowano trasę 42. edycji najbardziej morderczego maratonu. Na Bliskim Wschodzie wystartuje 351 pojazdów, w tym 17 Polaków. Na liście zgłoszeń znalazło się 351 pojazdów - 170 motocykli i quadów, 134 samochody i pojazdy UTV oraz 47 ciężarówek. Na uczestników czeka 7800 km trasy, w tym 5000 km odcinków specjalnych. </p>
      <related>
        <a href="https://www.polskieradio24.pl/5/4147/Artykul/2253210,Jakub-Przygonski-wielka-sztuka-jest-by-na-Dakarze-nie-popelnic-zadnego-bledu"/>
      </related>
      <p>Podczas środowej konferencji prasowej w Paryżu dyrektor rajdu David Castera zapewnił, że trasa będzie urozmaicona.</p>
      <p>- Podczas rekonesansu na saudyjskiej pustyni odkryliśmy wiele niespodzianek. Ponieważ jest ogromna, mieliśmy duży wybór - powiedział. Jak dodał, w pierwszej części będą dominowała twardsza nawierzchnia, natomiast w drugiej większe powody do zadowolenia będą mieli miłośnicy piasku i wydm.</p>
      <ul>
        <li>
          <b>Czytaj więcej: <a href="https://polskieradio24.pl/5/4147/Artykul/2407694,WRC-Sebastien-Ogier-odchodzi-Citroen-wycofuje-sie-sie-z-Rajdowych-MS">Tąpnięcie w Rajdowych MŚ. Uznany producent rezygnuje &gt;&gt;&gt;</a> </b>
        </li>
      </ul>
      <p>Castera przyznał, że wielu uczestników wyrażało obawy o przyjazd do kraju, któremu zarzuca się uchybienia w zakresie praw człowieka. Podkreślił, że organizatorzy mają zapewnienie rządu saudyjskiego o pełnym respektowaniu praw wszystkich uczestników, w tym kobiet. </p>
      <figure>
        <iframe data-src="https://twitter.com/M_Brozyna/status/1197110973896839168?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Start zapowiedziało 17 Polaków, o sześciu więcej niż przed rokiem. Do rywalizacji po przerwie spowodowanej kontuzją wraca zwycięzca z 2015 roku w kategorii quadów Rafał Sonik. W tej kategorii wystartują także Kamil Wiśniewski, Arkadiusz Lindner i Paweł Otwinowski. Motocyklami pojadą Adam Tomiczek, Maciej Giemza, Krzysztof Jarmuż i Jacek Bartoszek. W rywalizacji samochodów czwarty w ubiegłorocznym Dakarze Jakub Przygoński pojedzie Mini z niemieckim pilotem Timo Gottschalkiem. Kolejny raz partnerem litewskiego kierowcy Benediktasa Vanagasa będzie Sebastian Rozwadowski (Toyota).</p>
      <p>Lekkimi pojazdami UTV arabską pustynię będą przemieżali Aron Domżała i Maciej Marton oraz ich ojcowie Maciej Domżała i Rafał Marton. Przed rokiem synowie świetnie radzili sobie w kategorii samochodów, ale z powodu błędu nawigacyjnego nie ukończyli rajdu.</p>
      <ul>
        <li>
          <b>Czytaj więcej: <a href="https://polskieradio24.pl/5/4147/Artykul/2358914,W-Series-Malgorzata-Rdest-kobiety-wchodzac-w-ten-sport-nie-beda-niezauwazone-WYWIAD">"Kobieca F1" dojechała do mety. Rdest: W Series ma potencjał [NASZ WYWIAD] &gt;&gt;&gt;</a> </b>
        </li>
      </ul>
      <p>Roberta Szustkowskiego za kierownicą Tatry będzie pilotował Jarosław Kazberuk, a załogę ciężarówki uzupełnia czeski mechanik Filip Skrobanek. Mechanikiem Tatry prowadzonej przez Francuza Patrice'a Garrouste'a będzie Szymon Gospodarczyk.</p>
      <related>
        <a href="https://polskieradio24.pl/5/4147/Artykul/2397435,F1-Szostka-Lewisa-Hamiltona-KOMENTARZ"/>
      </related>
      <p>Z pewnością jak zwykle największą uwagę przyciągnie rywalizacja samochodów. W przyszłorocznym Dakarze wystąpią wszyscy czołowi kierowcy świata, z ubiegłorocznym zwycięzcą Katarczykiem Nasserem Al-Attiyah czy 13-krotnym triumfatorem Francuzem Stephanem Peterhanselem, którego tym razem pilotować będzie żona Andrea. Wystartuje także m.in. były mistrz świata Formuły 1 Hiszpan Fernando Alonso w parze z hiszpańskim motocyklistą i poprzednim dyrektorem Dakaru Markiem Comą. </p>
      <figure>
        <iframe data-src="https://twitter.com/dakar/status/1197104972418170880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Trasa Rajdu Dakar 2020:</b>
      </p>
      <p>5 stycznia - 1. etap: Dżudda - Al Wajh (752 km/319 km odcinek specjalny)<br/>6 stycznia - 2. etap: Al Wajh - Neom (401 km/367 km)<br/>7 stycznia - 3. etap: Neom - Neom (489 km/404 km)<br/>8 stycznia - 4. etap: Neom - Al Ula (676 km/453 km)<br/>9 stycznia - 5. etap: Al Ula - Ha'il (563 km/353 km)<br/>10 stycznia - 6. etap: Ha'il - Rijad (830 km/478 km)<br/><b>11. stycznia - dzień przerwy w Rijadzie</b><br/>12. stycznia - 7. etap: Rijad - Wada Al-Davasir (741 km/546 km)<br/>13. stycznia - 8. etap: Wadi Al-Davasir - Wadi Al-Davasir (713 km/474 km)<br/>14. stycznia - 9. etap: Wada Al-Davasir - Haradh (891 km/415 km)<br/>15. stycznia - 10. etap: Haradh - Shubaytah (608 km/534 km)<br/>16. stycznia - 11. etap: Shubaytah - Haradh (744 km/379 km)<br/>17. stycznia - 12. etap: Haradh - Al Quiddiya (447 km/374 km)</p>
      <p>(mb)/Dakar.com/PAP</p>
      <related>
        <a href="https://www.polskieradio.pl/5/4147/Artykul/2295836,Rajd-Dakar-2020-Marek-Dabrowski-Zatoka-Perska-stanela-na-bacznosc"/>
      </related>
      <related>
        <a href="https://www.polskieradio.pl/5/4147/Artykul/2300146,Rajd-Dakar-2020-zmiany-przyniosa-powiew-swiezosci-Organizatorzy-uchylili-rabka-tajemnicy"/>
      </related>
      <related>
        <a href="https://www.polskieradio.pl/5/4147/Artykul/2400485,Rafal-Sonik-z-jedynka-w-Dakarze-2020"/>
      </related>
    </article>
  </body>
</html>