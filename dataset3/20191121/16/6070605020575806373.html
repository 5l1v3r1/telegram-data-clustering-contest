<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/continental-vendre-fabrica-rubi-760-treballadors_0_2348165325.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T16:26:10+00:00"/>
    <meta property="og:title" content="Continental vol vendre's la fàbrica de Rubí i deixa enlaire el futur de 760 treballadors"/>
    <meta property="og:description" content="La multinacional alemanya preveu retallar més de 5.000 llocs de treball al món fins al 2028"/>
  </head>
  <body>
    <article>
      <h1>Continental vol vendre's la fàbrica de Rubí i deixa enlaire el futur de 760 treballadors</h1>
      <h2>La multinacional alemanya preveu retallar més de 5.000 llocs de treball al món fins al 2028</h2>
      <address>
        <time datetime="2019-11-21T16:26:10+00:00">21 Nov 2019, 16:26</time>
      </address>
      <p>La multinacional alemanya Continental es planteja vendre la planta de Rubí i deixa enlaire el futur dels seus 760 treballadors. Els directius de la companyia han comunicat als treballadors que reindustrialitzaran la fàbrica per vendre-la a una altra empresa en sis mesos, segons ha informat aquest dijous Comissions Obreres (CCOO).</p>
      <p>El sindicat ha exigit a la direcció que faci les inversions necessàries per modernitzar les instal·lacions de Rubí i per adaptar-les per produir components per a vehicles elèctrics. L'operació de venda s'emmarca en el procés de reestructuració a escala mundial del fabricant de neumàtics i components per a automòbils, que preveu retallar més de 5.000 llocs de treball fins al 2028 per fer front a la transformació que està patint el sector de l'automòbil.</p>
      <p>[QUOTE_BEGIN]]</p>
      <blockquote>5.000 acomiadaments al món La multinacional vol retallar més de 5.000 llocs de feina fins al 2028</blockquote>
      <p>La companyia ha justificat la reestructuració de plantilla pel canvi de model productiu que vol emprendre, centrat en els components per als models de cotxes elèctrics. Ara mateix, la fàbrica de Rubí produeix complements analògics i controls i no és una localització "estratègica" per a la multinacional, segons els sindicats.</p>
      <p>
        <a href="https://www.ara.cat/economia/Degoteig-EROs-olor-crisi_0_2178382151.html">Degoteig d’EROs amb olor de crisi</a>
      </p>
      <p>Continental ha assegurat aquest dijous que la companyia començarà "una fase d'anàlisi" per a una reindustrialització de la planta, per tal d'assegurar-ne la seva continuïtat. En aquest sentit, la multinacional també ha explicat que vol establir un diàleg amb els treballadors per abordar les diferents alternatives per al futur de la fàbrica.</p>
      <p>Amb tot, el sindicat ha insistit que la planta és "solvent i competitiva", amb una plantilla "amb experiència contrastada" i capacitat d'afrontar els nous reptes del sector. En declaracions a l'ACN, el secretari general de la federació d'indústria de CCOO al Vallès Occidental, Josep Rueda, ha demanat a la direcció que aposti per transformar la fàbrica de Rubí en una instal·lació més moderna. "Continental ha de reinventar la planta de Rubí, no pot deixar 700 famílies al carrer o treballadors amb unes condicions diferents", ha dit Rueda.</p>
    </article>
  </body>
</html>