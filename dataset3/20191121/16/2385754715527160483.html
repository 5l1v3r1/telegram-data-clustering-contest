<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598478/profylakisteos-gia-alles-7-meres-o-44xronos-gia-tin-apopeira-fonou-stin-egkomi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T16:41:00+00:00"/>
    <meta property="og:title" content="Προφυλακιστέος για άλλες 7 μέρες ο 44χρονος για την απόπειρα φόνου στην Έγκωμη"/>
    <meta property="og:description" content="Για άλλες επτά ημέρες ανανέωσε το Επαρχιακό Δικαστήριο Λευκωσίας, το διάταγμα κράτησης εναντίον του 44χρονου φερόμενου ως δράστη της απόπειρας φόνου που..."/>
  </head>
  <body>
    <article>
      <h1>Προφυλακιστέος για άλλες 7 μέρες ο 44χρονος για την απόπειρα φόνου στην Έγκωμη</h1>
      <address><time datetime="2019-11-21T16:41:00+00:00">21 Nov 2019, 16:41</time> by <a rel="author">SigmaLive</a></address>
      <p><b>Για άλλες επτά ημέρες ανανέωσε το Επαρχιακό Δικαστήριο Λευκωσίας, το διάταγμα κράτησης εναντίον του 44χρονου φερόμενου ως δράστη της απόπειρας φόνου που διαπράχθηκε τα ξημερώματα της 3ης Νοεμβρίου έξω από νυκτερινό κέντρο στην Έγκωμη.  <br/></b> <br/>Για την ίδια υπόθεση τελεί υπό κράτηση άλλο ένα πρόσωπο εναντίον των οποίων διερευνώνται τα αδικήματα της απόπειρας φόνου, της συνωμοσίας για φόνο, της παράνομης κατοχής και μεταφοράς πυροβόλου όπλου και εκρηκτικών υλών και της συμμετοχής σε εγκληματική οργάνωση.<br/> <br/>Σύμφωνα με το αίτημα κράτησης της Αστυνομίας, οι εξετάσεις για εξιχνίαση της υπόθεσης βρίσκονται σε συνεχή εξέλιξη και μέχρι στιγμής λήφθηκαν 183 καταθέσεις και αναμένεται να ληφθούν άλλες 46 περίπου καταθέσεις.<br/> <br/>Έγιναν επίσης γύρω στις 20 έρευνες σε υποστατικά και οχήματα προσώπων που συνδέονται με την υπόθεση, 3 ιατροδικαστικές εξετάσεις και παραλήφθηκε μεγάλος αριθμός τεκμηρίων τα οποία στάλθηκαν για επιστημονικές εξετάσεις και αναμένονται τα αποτελέσματα τους.<br/> <br/>Επιθεωρήθηκε επίσης μεγάλος όγκος  δεδομένων των κλειστών κυκλωμάτων που παραλήφθηκαν από τη σκηνή και αναζητούνται ακόμη 6 άτομα τα οποία φαίνεται να βρίσκονταν στο σημείο κατά τη διάπραξη των αδικημάτων και η μαρτυρία τους είναι αναγκαία για τη διερεύνηση της υπόθεσης.<br/> <br/>Παραλήφθηκε μέρος των αποτελεσμάτων των τηλεπικοινωνιακών δεδομένων και από την προκαταρκτική ανάλυση τους διαφάνηκε ότι τα πρόσωπα που ήρθαν σε επικοινωνία μαζί με τους υπόπτους είναι τουλάχιστον 30.<br/> <br/>Η Αστυνομία αναζητεί τα πρόσωπα που μετέφεραν το όχημα που χρησιμοποιούσε ο 44χρονος ύποπτος μαζί με 2ο ύποπτο και εγκατέλειψαν τη σκηνή σε τοποθεσία στη Λευκωσία, ως επίσης και για το 2ο όχημα του φερόμενου ως δράστη.  <br/> <br/>Αναζητείται επίσης το πιστόλι που κρατούσε ο ύποπτος, ως επίσης και οι κάλυκες και βολίδες οι οποίες δεν ανευρέθηκαν στη σκηνή.<br/>Ο δικηγόρος του υπόπτου δεν έφερε ένσταση στο αίτημα κράτησης.<br/> <br/>Όπως αναφέρθηκε στο δικαστήριο, κατά την εξέταση του αιτήματος της Αστυνομίας για έκδοση διατάγματος κράτησης, σύμφωνα με μαρτυρίες που εξασφάλισε η Αστυνομία ο ύποπτος μαζί άλλα πρόσωπα, το τελευταίο χρονικό διάστημα εξασκούσαν πίεση στους ιδιοκτήτες και διαχειριστές του εν λόγω νυχτερινού κέντρου με σκοπό να αναλάβουν την προστασία και τη διαχείρισή του κέντρου. Μάλιστα, όπως αναφέρεται στο αίτημα, την τελευταία εβδομάδα απειλούσαν τα μέλη του προσωπικού του κέντρου ότι θα απολύονταν από την εργασία τους για να αναλάβουν τη διαχείριση μέλη προσκείμενα στους υπόπτους.<br/> <br/>Σε συνέχεια των απειλών, σύμφωνα με την Αστυνομία, το βράδυ της 2ης και 3ης Νοεμβρίου ο φερόμενος ως δράστης μαζί με τους άλλους τρεις συλληφθέντες μετέβησαν στο εν λόγω κέντρο, όπου ανέφεραν στους υπαλλήλους επιτακτικά ότι από απόψε θα αναλάμβαναν εκείνοι την προστασία του κέντρου και περίμεναν στο μέρος, με αποτέλεσμα οι υπάλληλοι να υποκύψουν στις πιέσεις και απειλές και να αποχωρήσουν.<br/> <br/>Θύμα της απόπειρας είναι 30χρονος, ο οποίος εντοπίστηκε τα ξημερώματα της 3ης Νοεμβρίου αιμόφυρτος έξω από νυχτερινό κέντρο στην Έγκωμη μετά από πυροβολισμό στο κεφάλι.<br/> <br/>Πηγή: ΚΥΠΕ <br/> </p>
    </article>
  </body>
</html>