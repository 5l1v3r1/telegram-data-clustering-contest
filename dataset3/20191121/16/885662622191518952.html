<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/toyrismos/125754/toyrismos-paei-gia-neo-rekor-2019"/>
    <meta property="og:site_name" content="Insider"/>
    <meta property="article:published_time" content="2019-11-21T16:52:00+00:00"/>
    <meta property="og:title" content="Ολοταχώς για νέο ρεκόρ ο τουρισμός το 2019"/>
    <meta property="og:description" content="Σύμφωνα πάντα με την ΤτΕ, η αύξηση των ταξιδιωτικών εισπράξεων οφείλεται στην αύξηση της μέσης δαπάνης ανά ταξίδι κατά 10%, καθώς και στην αύξηση της εισερχόμενης ταξιδιωτικής κίνησης κατά 3,8%."/>
  </head>
  <body>
    <article>
      <h1>Ολοταχώς για νέο ρεκόρ ο τουρισμός το 2019</h1>
      <h2>Σύμφωνα πάντα με την ΤτΕ, η αύξηση των ταξιδιωτικών εισπράξεων οφείλεται στην αύξηση της μέσης δαπάνης ανά ταξίδι κατά 10%, καθώς και στην αύξηση της εισερχόμενης ταξιδιωτικής κίνησης κατά 3,8%.</h2>
      <address>
        <time datetime="2019-11-21T16:52:00+00:00">21 Nov 2019, 16:52</time>
      </address>
      <p>«Πλώρη» για νέο ρεκόρ έχει βάλει ο ελληνικός τουρισμός και το 2019, καθώς για άλλη μια χρονιά καταγράφεται άνοδος τόσο στα έσοδα όσο και στην τουριστική κίνηση.</p>
      <p>Ειδικότερα, σύμφωνα με τα στοιχεία της <b>ΤτΕ </b>η εισερχόμενη ταξιδιωτική κίνηση το εννεάμηνο του 2019 αυξήθηκε κατά 3,8% και διαμορφώθηκε στους 26,95 εκατ. ταξιδιώτες από 25,95 εκατ. που ήταν το αντίστοιχο διάστημα του 2018. Η ταξιδιωτική κίνηση μέσω αεροδρομίων αυξήθηκε κατά 1,6%, ενώ αυτή μέσω οδικών σταθμών αυξήθηκε κατά 8%.</p>
      <p>Την περίοδο Ιανουαρίου-Σεπτεμβρίου 2019, το ταξιδιωτικό ισοζύγιο εμφάνισε πλεόνασμα 14,032 δισ. ευρώ, έναντι πλεονάσματος 12,507 δισ. ευρώ την αντίστοιχη περίοδο του 2018. Η εξέλιξη αυτή οφείλεται στην αύξηση των ταξιδιωτικών εισπράξεων κατά 1,976 δισ. ευρώ ή 14,0% στα 16,08 δισ. ευρώ, οι οποίες μόνο εν μέρει αντισταθμίστηκαν από την αύξηση των ταξιδιωτικών πληρωμών κατά 450 εκατ. ευρώ ή 28,0%.</p>
      <p>Σύμφωνα πάντα με την ΤτΕ, η αύξηση των ταξιδιωτικών εισπράξεων οφείλεται στην αύξηση της μέσης δαπάνης ανά ταξίδι κατά 10%, καθώς και στην αύξηση της εισερχόμενης ταξιδιωτικής κίνησης κατά 3,8%.</p>
      <h3>Άνοδος και τον Σεπτέμβριο</h3>
      <p>Σύμφωνα με τα προσωρινά στοιχεία, το ταξιδιωτικό ισοζύγιο το Σεπτέμβριο του 2019 εμφάνισε πλεόνασμα 2.631 εκατ. ευρώ, έναντι πλεονάσματος 2.282 εκατ. ευρώ τον αντίστοιχο μήνα του 2018.</p>
      <p>Ειδικότερα, αύξηση κατά 16,0% κατέγραψαν το Σεπτέμβριο του 2019 οι ταξιδιωτικές εισπράξεις, οι οποίες διαμορφώθηκαν στα 2.847 εκατ. ευρώ, έναντι 2.454 εκατ. ευρώ τον αντίστοιχο μήνα του 2018, ενώ αύξηση κατά 25,8% παρατηρήθηκε και στις ταξιδιωτικές πληρωμές (Σεπτέμβριος 2019: 216 εκατ. ευρώ, Σεπτέμβριος 2018: 172 εκατ. ευρώ).</p>
      <p>Η εισερχόμενη ταξιδιωτική κίνηση το Σεπτέμβριο του 2019 διαμορφώθηκε στις 5.111 χιλ. ταξιδιώτες, έναντι 4.869 χιλ. ταξιδιωτών τον αντίστοιχο μήνα του 2018. Ειδικότερα, η ταξιδιωτική κίνηση μέσω αεροδρομίων μειώθηκε κατά 1,5%, ενώ αυτή μέσω οδικών σταθμών αυξήθηκε κατά 19,6%. Η αύξηση της εισερχόμενης ταξιδιωτικής κίνησης ήταν αποτέλεσμα της αύξησης της ταξιδιωτικής κίνησης από τις χώρες της ΕΕ-28 κατά 5,5% και της ταξιδιωτικής κίνησης από τις χώρες εκτός της ΕΕ-28 κατά 3,5%.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/toyrismos/125523/anastellontai-oi-ptiseis-tis-astra-airlines"/>
        <a href="https://www.insider.gr/epiheiriseis/toyrismos/125380/ypoyrgeio-toyrismoy-anabathmisi-toy-harti-tis-toyristikis-ekpaideysis"/>
        <a href="https://www.insider.gr/epiheiriseis/toyrismos/125357/aggelopoylos-i-thomas-cook-tha-xehastei-grigorotera-apo-oti-pisteyame"/>
      </related>
    </article>
  </body>
</html>