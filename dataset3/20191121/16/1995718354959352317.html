<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152726-v-odnogo-z-otruienyh-u-populiarnomu-zakladi-lucka-vzhe-pidtverdyly-salmoneloz-video"/>
    <meta property="og:site_name" content="ВолиньPost"/>
    <meta property="article:published_time" content="2019-11-21T16:35:00+00:00"/>
    <meta property="og:title" content="В одного з отруєних у популярному закладі Луцька вже підтвердили сальмонельоз. ВІДЕО"/>
    <meta property="og:description" content="9 дорослих і дитина госпіталізовані в обласну інфекційну лікарню з підозрою на сальмонельоз."/>
  </head>
  <body>
    <article>
      <h1>В одного з отруєних у популярному закладі Луцька вже підтвердили сальмонельоз. ВІДЕО</h1>
      <address>
        <time datetime="2019-11-21T16:35:00+00:00">21 Nov 2019, 16:35</time>
      </address>
      <p>9 дорослих і дитина госпіталізовані в обласну інфекційну лікарню Луцька з підозрою на сальмонельоз. Люди звернулися з ознаками отруєння до лікарів, усі вони у вихідні відвідували один із закладів харчування РЦ "Промінь" у Луцьку.<br/><br/>Про це йдеться у сюжеті <a href="https://www.facebook.com/suspilne.volyn/videos/2337509149873705/?v=2337509149873705">"Суспільного".</a><br/><br/>Нагадаємо, у четвер, 20 листопада, <b><a href="http://www.volynpost.com/news/152625-u-luckomu-promeni-otruilysia-lyudy">стало відомо про ймовірне отруєння</a></b> у популярному закладі "George’s Club".<br/><br/>Після святкування Дня студента на лікарняному ліжку опинилися 7 третьокурсників Луцького національного технічного університету. Дівчата нині лежать в обласній інфекційній лікарні Луцька.<br/><br/>Пацієнтка <b>Наталія Півень</b> розповідає, до медиків звернулася зі скаргами на біль в животі, нудоту та високу температуру.<br/><br/>"Я думаю, що це курка, тому що всі дівчата їли курку. Може це соуси, бо курка була також із соусом. Пізніше всім стало погано, ми всі звернулися в лікарню. Зараз вже стан краще", - розповіла пацієнтка Наталія.<br/><br/>Постраждала <b>Лілія Сверидюк</b> каже, що іншої їжі, окрім приготованої у закладі, вона не їла.<br/><br/>Інша пацієнтка <b>Олександра Новосад</b> говорить, що після лікування їй стало краще. З її слів, кожного дня на лікування йде пів тисячі гривень. Каже, що адміністрація закладу станом їхнього здоров'я не цікавилася.<br/><br/>"Взагалі не дзвонив ніхто, не питав нічого. Ми не знаємо, що робити", - каже Олександра.<br/><br/>Нині в інфекційній лікарні, крім студенток, лежить сім'я, що відпочивала із 6-річною дитиною того ж вечора.<br/><br/>Заступниця директора обласної інфекційної лікарні <b>Любов Серба</b> розповіла, що у всіх 10 пацієнтів - підозра на сальмонельоз. Їхній стан оцінює як середньої важкості.<br/><br/>Спеціалісти обласного лабораторного центру проводять розслідування отруєння людей. Лікарка-епідеміологиня <b>Валентина Новачевська</b> каже, що у дитини підтвердили сальмонельоз.<br/><br/>"Фактором передачі стало куряче м'ясо. Під час епідеміологічного розслідування після того як були взяті змиви, обстежений персонал, ми рекомендували керівництву закрити тимчасово заклад до результатів обстеження", - зауважила лікарка.<br/><br/>Боулінг-клуб "George’s Club", в якому відпочивали постраждалі, не зачинений, приймає відвідувачів.<br/><br/>Адміністраторка закладу <b>Ганна Лотвін</b> каже, що зараз чекають результатів перевірки.<br/><br/>"Держспоживспілка повідомила, що наразі причин закрити наш заклад не має. На перший погляд, у нас все чудово, все добре. Дотримані норми та вимоги, але звичайно результати аналізів є ключовим фактором. Тому ми їх чекаємо, якщо, дійсно, буде якесь підтвердження, ми готові прийняти певні міри - поспілкуватися з цими потерпілими чи компенсувати їм лікування", - розповіла адміністратор закладу. <br/><br/>Речник поліції області <b>Віктор Гомель</b> каже, що серед пацієнтів інфекційної лікарні 34-річна кухарка закладу.<br/><br/>За фактом отруєння людей слідчі розпочали кримінальне впровадження.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsuspilne.volyn%2Fvideos%2F2337509149873705%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
    </article>
  </body>
</html>