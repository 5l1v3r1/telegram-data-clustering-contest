<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260140/dritsas-gia-viasmoys-paidion-sti-moria-mia-fora-to-eksamino-ayta-ta-legane-ta-kanalia"/>
    <meta property="og:site_name" content="LiFO"/>
    <meta property="article:published_time" content="2019-11-21T16:29:00+00:00"/>
    <meta property="og:title" content="Δρίτσας για βιασμούς παιδιών στη Μόρια: «Μια φορά το εξάμηνο, αυτά τα λέγανε τα κανάλια»"/>
    <meta property="og:description" content="Έντονες αντιδράσεις έχει προκαλέσει το σχόλιο του βουλευτή του ΣΥΡΙΖΑ, Θοδωρή Δρίτσα, σχετικά με τα περιστατικά εμπορίας ανθρώπων, ναρκωτικών και βιασμών παιδιών στη Μόρια"/>
  </head>
  <body>
    <article>
      <h1>Δρίτσας για βιασμούς παιδιών στη Μόρια: «Μια φορά το εξάμηνο, αυτά τα λέγανε τα κανάλια»</h1>
      <h2>Έντονες αντιδράσεις έχει προκαλέσει το σχόλιο του βουλευτή του ΣΥΡΙΖΑ, Θοδωρή Δρίτσα, σχετικά με τα περιστατικά εμπορίας ανθρώπων, ναρκωτικών και βιασμών παιδιών στη Μόρια</h2>
      <address><time datetime="2019-11-21T16:29:00+00:00">21 Nov 2019, 16:29</time> by <a rel="author">NEWSROOM</a></address>
      <p>
        <b>Έντονες επικρίσεις έχει προκαλέσει το σχόλιο του βουλευτή του ΣΥΡΙΖΑ, <a href="https://www.lifo.gr/tags/%CE%98%CE%BF%CE%B4%CF%89%CF%81%CE%AE%CF%82+%CE%94%CF%81%CE%AF%CF%84%CF%83%CE%B1%CF%82">Θοδωρή Δρίτσα</a>, σχετικά με τα περιστατικά εμπορίας ανθρώπων, ναρκωτικών και βιασμών παιδιών στη Μόρια.</b>
      </p>
      <p>Προσκεκλημένος στην εκπομπή ΣΗΜΕΡΑ του ΣΚΑΪ, ο κ. Δρίτσας επέκρινε το σχέδιο της κυβέρνησης για προαναχωρισιακά κέντρα σε περιοχές υποδοχής προσφύγων. Σε εκείνο το σημείο, ο κ. Καρανικόλας πήρε τον λόγο και μίλησε για «ντροπή της Μόριας» και «κληρονομιά της κυβέρνησης ΣΥΡΙΖΑ», αναφερόμενος στις αξιολογήσεις των Γιατρών χωρίς Σύνορα για απάνθρωπες καταστάσεις στον καταυλισμό.</p>
      <p>«Ναρκωτικά, εμπόριο ανθρώπων, ακόμα και βιασμοί μικρών παιδιών», πρόσθεσε χαρακτηριστικά ο κ. Καρανικόλας, με τον κ. Δρίτσα να τον διακόπτει σε εκείνο το σημείο σχολιάζοντας «μια φορά το εξάμηνο, αυτά τα λέγανε τα κανάλια». Η απάντηση του βουλευτή του ΣΥΡΙΖΑ προκάλεσε την έντονη αντίδραση του συνομιλητή του: «Τι θα πει το "μια φορά στο εξάμηνο; Δεν ντρέπεστε να το λέτε αυτό το πράγμα; Είναι ήσσονος σημασίας ο βιασμός μικρών παιδιών έστω και μια φορά στο εξάμηνο; Αυτός είναι ο αριστερός ΣΥΡΙΖΑ; Λυπάμαι κ. Δρίτσα», αναρωτήθηκε ο κ. Καρανικόλας.</p>
      <p>«Όχι βέβαια», του απάντησε ο κ. Δρίτσας. «Είστε τρομολάγνος. Είναι επάγγελμα αυτό. Ψηφοθηρείτε με την τρομολαγνία», πρόσθεσε. «Όταν διογκώνεις τόσο πολύ ένα ζήτημα, καταλαβαίνεις πού το πας».</p>
      <p>
        <b>Η ανακοίνωση του Δρίτσα</b>
      </p>
      <p>Μετά την έκταση που πήραν οι αντιδράσεις για την επίμαχη στιχομυθία, ο κ. Δρίτσας εξέδωσε ανακοίνωση κάνοντας λόγο για «στημένα σχόλια αναφορικά με την κριτική που άσκησε απέναντι στα λεγόμενα του εκπροσώπου του ΚΙΝ.ΑΛ. Καρανικόλα. «Προς όλους τους επαγγελματίες «καλοθελητές» (...) αυτό που είπα, είναι ότι στη δική μας κυβερνητική θητεία, τέτοια αρνητικά φαινόμενα στα κέντρα φιλοξενίας των μεταναστών, φροντίζαμε να τα προλαμβάνουμε, να τα αντιμετωπίζουμε και να τα αποτρέπουμε και όχι να τα διογκώνουμε και να τα αξιοποιούμε προπαγανδιστικά, όπως έκανε ο εκπρόσωπος του ΚΙΝ.ΑΛ. κ. Καρανικόλας και όπως κάνει η Νέα Δημοκρατία και πολλά διαδικτυακά μέσα της στημένης κινδυνολογίας και μισαλλοδοξίας».</p>
      <p>
        <b>Δείτε το επίμαχο βίντεο</b>
      </p>
      <figure>
        <iframe src="https://www.youtube.com/embed/8NVItT0nCbc" width="640" height="480" data-service="Youtube" scrolling="no"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/politics/260093/petsas-etoima-os-to-kalokairi-ta-kleista-proanaxorisiaka-kentra-sta-nisia"/>
      </related>
    </article>
  </body>
</html>