<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/jens-littorin-ronnberg-gillar-chl-mer-an-fansen/"/>
    <meta property="og:site_name" content="DN.SE"/>
    <meta property="article:published_time" content="2019-11-21T16:15:29+00:00"/>
    <meta property="og:title" content="Jens Littorin: Rönnberg gillar CHL mer än fansen"/>
    <meta property="og:description" content="Frölundas Roger Rönnberg anser att Champions Hockey League är en viktig turnering ur flera bemärkelser men CHL sliter fortfarande med dåligt"/>
  </head>
  <body>
    <article>
      <h1><a href="https://www.dn.se/av/jens-littorin/">Jens Littorin:</a> Rönnberg gillar CHL mer än fansen</h1>
      <address><time datetime="2019-11-21T16:15:29+00:00">21 Nov 2019, 16:15</time> by <a rel="author" href="https://www.dn.se/av/jens-littorin/" target="_blank">Jens Littorin</a></address>
      <p>
        <b>Frölunda–Färjestad i SHL-lunken lockar 11.301 åskådare. Till åttondelsfinalen i CHL kommer det 3.472. Det är inte på grund av publikintäkterna som Roger Rönnberg gillar turneringen.</b>
      </p>
      <p>Inför Frölundas premiärmatch i Champions Hockey League i höstas ställde jag en slarvigt formulerad fråga till Roger Rönnberg.</p>
      <p>Varför satsar Frölunda på CHL?</p>
      <p>Under de år som jag träffat Frölundatränaren har han blivit allt mer bekväm i sitt umgänge med medierna och nu kontrade han snabbt med en motfråga.</p>
      <p>– Varför skulle vi inte göra det?</p>
      <p>Det kan man ju verkligen fråga sig.</p>
      <p><b>Ingen skulle ju komma på att fråga Jürgen Klopp </b>varför Liverpool satsar på att försvara sin titel i den sport som är starkast förknippad med Champions League.</p>
      <p>I mitt bakhuvud fanns det skrala intresset på hemmaplan för hockeyns motsvarighet och en turnering som genomförs i skuggan av SHL. Så kommer det sannolikt att förbli ett tag framöver, men efter att jag omformulerat min fråga där utanför omklädningsrummet i Frölundaborg påpekade Rönnberg att för många av de Mellan- och Sydeuropeiska lagen är CHL redan något stort – särskilt när man möter något av Sveriges bästa lag.  Ungefär som om IFK Göteborg eller AIK skulle få Barcelona eller Manchester United på besök. Turneringen är viktig för ishockeyns utveckling.</p>
      <p>Roger Rönnberg gillar CHL mer än fansen. Publiksnittet i fjolårets 125 CHL-matcher låg på 3.401 personer. Det drogs upp rejält av ett par av schweiziska FC Berns hemmamatcher samt av finalen när Frölunda besegrade EHC München, inför klassiska publiksiffran 12.044 (fullsatt) i Scandinavium. Övriga matcher förlägger Frölunda till det betydligt mindre Frölundaborg och då kommer det inte mer än drygt 2.000 personer.</p>
      <p><b>Åttondelsfinalen mot Färjestad i tisdags </b>sågs visserligen av 3.472, men motsvarande SHL-match i september lockade 11.301. Är det inte final gör sig Frölundafansen inte besvär. Bortskämda har de blivit med lagets framgångar i turneringen – tre segrar och fyra finaler av fem möjliga. </p>
      <p>Den mäktiga vändningen och 8–2-segern i prestigemötet med Färjestad imponerade och bekräftade den där andra stora nyttan av CHL som Roger Rönnberg pekade på vid vårt samtal. Att mitt i SHL-lunken få spela ishockeymatcher som betyder vinna eller försvinna förbereder laget inför SM-slutspelet på bästa sätt. Se där ytterligare en anledning till varför Frölunda spelar CHL, en turnering som långt ifrån håller högsta klass.</p>
      <p><b>Så länge det är Belfast Giants och Rungsted Seier Capital</b> i stället för Boston Bruins och Toronto Maple Leafs har man mycket att jobba på. Det vore något helt annat om Frölunda matchades mot de bästa lagen i världen. Då skulle Frölundaborg garanterat inte räcka till.</p>
      <p><a href="https://www.dn.se/sport/ishockey/frolunda-till-kvartsfinal-efter-hattrick-av-lasu/">Läs mer: Frölunda till kvartsfinal efter hattrick av Lasu</a> </p>
    </article>
  </body>
</html>