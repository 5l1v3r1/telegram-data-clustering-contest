<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/sahranjen-jedan-od-najboljih-mladih-fizicara-mihajlo-sporic/"/>
    <meta property="og:site_name" content="Krstarica"/>
    <meta property="article:published_time" content="2019-11-21T16:30:04+00:00"/>
    <meta property="og:title" content="Sahranjen jedan od najboljih mladih fizičara Mihajlo Sporić"/>
    <meta property="og:description" content="Jedan od najboljih mladih fizičara Mihajlo Sporić sahranjen je danas u Aleji zaslužnih gradjana na Novom groblju u Beogradu. Pre sahrane je održana"/>
  </head>
  <body>
    <article>
      <h1>Sahranjen jedan od najboljih mladih fizičara Mihajlo Sporić</h1>
      <address><time datetime="2019-11-21T16:30:04+00:00">21 Nov 2019, 16:30</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-rexc5fai1v.640x360_rss-1-750x430.jpg"/>
        <figcaption>Foto: Beta</figcaption>
      </figure>
      <p>Jedan od najboljih mladih fizičara Mihajlo Sporić sahranjen je danas u Aleji zaslužnih gradjana na Novom groblju u Beogradu.</p>
      <p>Pre sahrane je održana komemoracija u Matematičkoj gimnaziji u Beogradu.</p>
      <p>Sporić, student fizike na Triniti koledžu Univerziteta Kembridž, preminuo je 7. novembra u 22. godini posle duže bolesti.</p>
      <p>Povodom smrti svog stipendiste Univerzitet Kembridž proglasio je trodnevnu žalost.</p>
      <p>Sporić je završio Matematičku gimnaziju u Beogradu, nosilac je Vukove diplome i Svetosavske nagrade. Osvojio je brojne nagrade na domaćim i medjunarodnim takmičenjima iz fizike, astronomije i astrofizike, uključujući zlatne medalje na Medjunarodnoj olimpijadi iz fizike u Švajcarskoj, 2016. godine, i na takmičenjima u Kazahstanu i Rumuniji.</p>
      <p>Jedini je učenik Matematičke gimnazije koji je u jednoj školskoj godini osvojio zlatne medalje na tri medjunarodna takmičenja.</p>
      <p>Ministarstvo prosvete, nauke i tehnološkog razvoja Srbije, Matematička gimnazija i Društvo fizičara Srbije pokrenuli su inicijativu da se ustanovi nagrada koja će nositi ime Mihajla Sporića. Nagrada će biti dodeljivana srednjoškolcima koji su postigli najbolje rezultate na takmičenjima iz fizike.</p>
      <p>(Beta)</p>
    </article>
  </body>
</html>