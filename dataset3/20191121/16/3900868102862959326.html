<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/sports/1562684/olympiakos-o-sabbas-einai-enas-agapitos-palaimachos-den-desmeyei-tin-pae-"/>
    <meta property="og:site_name" content="NOOZ."/>
    <meta property="article:published_time" content="2019-11-21T16:28:00+00:00"/>
    <meta property="og:title" content="Ολυμπιακός: «Ο Σάββας είναι ένας αγαπητός παλαίμαχος, δεν δεσμεύει την ΠΑΕ»!"/>
    <meta property="og:description" content="Εκδικάστηκε το απόγευμα της Πέμπτης (21/11) στην Πειθαρχική Επιτροπή της ΕΠΟ η υπόθεση των δηλώσεων που έκανε ο Σάββας Θεοδωρίδης μετά την αναμέτρηση του Ολυμπιακού στην Ξάνθη, περί «στημένου πρωταθλήματος»."/>
  </head>
  <body>
    <article>
      <h1>Ολυμπιακός: «Ο Σάββας είναι ένας αγαπητός παλαίμαχος, δεν δεσμεύει την ΠΑΕ»!</h1>
      <address>
        <time datetime="2019-11-21T16:28:00+00:00">21 Nov 2019, 16:28</time>
      </address>
      <p>
        <b>Εκδικάστηκε το απόγευμα της Πέμπτης (21/11) στην Πειθαρχική Επιτροπή της ΕΠΟ η υπόθεση των δηλώσεων που έκανε ο Σάββας Θεοδωρίδης μετά την αναμέτρηση του Ολυμπιακού στην Ξάνθη, περί «στημένου πρωταθλήματος».</b>
      </p>
      <p>Μάλιστα, ο Σάββας Θεοδωρίδης ήταν απών λόγω της υγείας του και τον εκπροσώπησε η δικηγόρος Έλενα Τσάκαλη, <b>η οποία ζήτησε την απαλλαγή του και στάθηκε στο γεγονός ότι ο Σάββας Θεοδωρίδης εκπροσωπεί μόνο τον εαυτό του και όχι τον Ολυμπιακό, μιας και φέρει τον τίτλο του επίτιμου προέδρου και όχι κάποια επίσημη διοικητική ιδιότητα.</b><br/><br/>Σε παράλληλη θέση κινήθηκε και η ΠΑΕ Ολυμπιακός, η οποία έκανε πρόσθετη παρέμβαση στην υπόθεση και δήλωσε πως η ομάδα δεν δεσμεύεται απ’ όσα υποστηρίζει στις δηλώσεις του ο Σάββας Θεοδωρίδης.<br/><br/><b>Η εκπρόσωπος του επίτιμου προέδρου του Ολυμπιακού ανέφερε τα εξής:</b><br/><br/>«Η υπόθεση δεν πρέπει να εξεταστεί από την Επιτροπή σας, διότι ο Σάββας Θεοδωρίδης δεν φέρει κάποια ιδιότητα που εμπίπτει στον Πειθαρχικό Κώδικα και τους Κανονισμούς. Με κανέναν τρόπο δεν συνδέεται με τις ιδιότητες που προβλέπονται.<br/><br/>Ο κ. Θεοδωρίδης δεν δεσμεύει την ΠΑΕ και δεν λειτουργεί για λογαριασμό της. Δεν υπάρχει καμία σύνδεση με την ΠΑΕ και έχει χρηστεί επίτιμος πρόεδρος.<br/><br/>Έχει υποβάλλει μήνυση σε βάρος του ποδοσφαιρικού εισαγγελέα που του άσκησε την δίωξη, ο οποίος πολλάκις έχει αναγνωρίσει στο παρελθόν την έλλειψη ιδιότητας. Ο κ. Θεοδωρίδης έχει κάνει πολλές δηλώσεις αλλά ποτέ δεν του ασκούσε δίωξη.<br/><br/>Είναι ένας αγαπητός φίλαθλος του Ολυμπιακού, αλλά παραμένει φίλαθλος, δεν δεσμεύει την ΠΑΕ. Οι δηλώσεις του αφορούν και εκφράζουν τον ίδιο. Κάνει τις δηλώσεις ως Σάββας Θεοδωρίδης και όχι ως επίτιμος πρόεδρος του Ολυμπιακού.<br/><br/>Με την κλήση του, περιορίζεται η ελευθερία της έκφρασής του και θεωρούμε ότι είστε αναρμόδιοι να επιληφθείτε».<br/><br/><b>Τον Ολυμπιακός εκπροσώπησε ο δικηγόρος, Γιάννης Χατζησαββάογλου, που υποστήριξε μεταξύ άλλων:</b><br/><br/>«Εδώ και ένα χρόνο, ο Σάββας Θεοδωρίδης έχει απεμπλακεί από οποιαδήποτε διοικητική υποχρέωση. Είναι ένας αγαπητός παλαίμαχος. Οι δηλώσεις του κυρίου Σάββα είναι δηλώσεις του κυρίου Σάββα , όχι του Ολυμπιακού.<br/><br/>Πώς γίνεται ένας παλαίμαχος φίλαθλος, επειδή κάποτε τον τιμήσαμε, να αποτελεί αντικείμενο πειθαρχικής διαδικασίας; Εξάλλου και ο ίδιος, πολλές φορές έχει διαφοροποιήσει την στάση του από την θέση του Ολυμπιακού. Ζητάμε την απαλλαγή του».<br/><br/>Η Πειθαρχική Επιτροπή της ΕΠΟ έδωσε προθεσμία για κατάθεση υπομνημάτων ως την προσεχή Τρίτη και ακολούθως θα εκδώσει απόφαση.<br/><br/><b>Νέα αναβολή για Καραπαπά λόγω οσφυαλγίας…</b><br/><br/>Νέα αναβολή, αυτή τη φορά για τις 28 Νοεμβρίου, πήρε η υπόθεση του Κώστα Καραπαπά, που αφορά τις δηλώσεις που έκανε ο ίδιος μετά το ματς του Ολυμπιακού με την Ξάνθη.<br/><br/>Ο δικηγόρος του, Γιάννης Χατζησαββάογλου, υποστήριξε ότι ο εκ των αντιπροέδρων των Πειραιωτών εξακολουθεί να ταλαιπωρείται από οξεία οσφυαλγία, αν και παρουσιάζει ήπια βελτίωση. Προσκόμισε μάλιστα και νέο χαρτί από το νοσοκομείο Metropolitan.<br/><br/>«Μόνο εκείνος μπορεί να εξηγήσει αυτά που είπε», είπε ο δικηγόρος του και πήρε νέα αναβολή μιας εβδομάδας.</p>
      <related>
        <a href="https://www.nooz.gr/sports/1562411/olympiakos-epafes-me-tin-mpragka-gia-ton-xantas-vid-"/>
        <a href="https://www.nooz.gr/sports/1562369/o-olympiakos-kontra-ston-moyrinio"/>
        <a href="https://www.nooz.gr/sports/1562614/olympiakos-echei-kai-deyteri-eykairia-sti-germania-kontra-stin-almpa"/>
      </related>
    </article>
  </body>
</html>