<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/politica/giunta-umbria-1.4898581"/>
    <meta property="og:site_name" content="La Nazione"/>
    <meta property="article:published_time" content="2019-11-21T16:22:00+00:00"/>
    <meta property="og:title" content="Umbria, ecco la nuova giunta regionale"/>
    <meta property="og:description" content="Donatella Tesei ha scelto gli assessori: tre sono esterni"/>
  </head>
  <body>
    <article>
      <h1>Umbria, ecco la nuova giunta regionale</h1>
      <h2>Donatella Tesei ha scelto gli assessori: tre sono esterni</h2>
      <address>
        <time datetime="2019-11-21T16:22:00+00:00">21 Nov 2019, 16:22</time>
      </address>
      <p>Perugia, 21 novembre 2019 - E' attesa in giornata l'ufficializzazione della nuova <b>giunta regionale </b>targata <b>Donatella Tesei</b>. Proprio la presidente avrebbe deciso di tenersi la delega alla Ricostruzione, mentre<b> Roberto Morroni </b>(FI) sarà vicepresidente con deleghe pesanti come <b>Ambiente e Agricoltura</b>. Al ternano <b>Enrico Melasecche</b> (Lega) andranno i Trasporti pubblici, mentre a <b>Luca Coletto</b> (sempre Lega) toccherà la Sanità. Sviluppo economico, Marketing e Turismo dovrebbero essere delegati a <b>Michele Fioroni</b> (in quota FdI), mentre a <b>Paola Agabiti</b> spetteranno Bilancio e personale. </p>
      <p>Quella di martedì era stata comunque una giornata complessa per la governatrice con<b> telefoni bollenti </b>e grandi tensioni. Il primo nodo da sciogliere era quello di <b>Michele Fioroni</b>, tornato in pole-position. Voluto fortemente dalla presidente e inizialmente indicato da Fratelli d’Italia come <b>tecnico esterno</b>. Poi però <b>Giorgia Meloni</b> aveva espresso la volontà di avere un politico a Palazzo Donini. E quindi ecco spuntare i nomi di <b>Moreno Fortini</b> e <b>Michela Sciurpa</b>. Ma la governatrice non è scesa a compromessi. L’altra diatriba era con il segretario del suo partito, la Lega, <b>Virginio Caparvi</b>: voleva <b>Enrico Melasecche</b>, lei<b> Daniele Carissimi</b>.</p>
      <p>Siccome però l’ha già spuntata sui due assessori leghisti (invece di tre prospettati proprio da Caparvi), sulla presenza di Paola<b> Agabiti </b>(Liste Tesei) e presumibilmente su <b>Fioroni</b>, ha ceduto sull’ingresso in Giunta di <b>Melasecche</b>. Quanto a FI nell’Esecutivo  ci sarà  Roberto <b>Morroni</b>: gli azzurri avevano chiesto però deleghe pesanti, perché Morroni resterà consigliere e quindi con un solo rappresentante in Regione (al posto dei due che avrebbe avuto con un esterno). A compensare gli scontenti arriveranno nelle prossime settimane le nomine in <b>Agenzie e Partecipat</b>e. </p>
      <p>© Riproduzione riservata</p>
    </article>
  </body>
</html>