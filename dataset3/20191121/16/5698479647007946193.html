<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/iran-called-e-u-statements-interference-and-defending-vandalists"/>
    <meta property="og:site_name" content="euronews"/>
    <meta property="article:published_time" content="2019-11-21T16:43:31+00:00"/>
    <meta property="og:title" content="ایران اظهارات مقام‌های اروپایی را «مداخله» و «دفاع از اشرار» خواند"/>
    <meta property="og:description" content="«آنچه که درخصوص ایران باید در درجه اولِ توجه قرار گیرد پاسخگویی اروپا نسبت به خلف وعده و عدم اجرای تعهدات برجامی آنها و همراهی با قلدری‌های آمریکا در تحریم و تروریسم اقتصادی ضد مردم ایران است نه اظهارات مداخله‌آمیز و اشک تمساح برای دفاع از اشرار.»"/>
  </head>
  <body>
    <article>
      <h1>ایران اظهارات مقام‌های اروپایی را «مداخله» و «دفاع از اشرار» خواند</h1>
      <address><time datetime="2019-11-21T16:43:31+00:00">21 Nov 2019, 16:43</time> by <a rel="author">یورونیوز فارسی </a></address>
      <p>ایران در واکنش به بیانیه اتحادیه اروپا و نیز اظهارات دیگر مقام‌های اتحادیه درباره رویدادهای داخلی ایران، این اعلام مواضع را «مداخله» خواند.</p>
      <p>سید عباس موسوی، وزیر امور خارجه ایران روز پنج‌شنبه ۳۰ آبان به کشورهای اروپایی توصیه کرد بهتر است ابتدا به مشکلات و نابسامانی‌های داخلی خود پرداخته و در پی درمان نارضایتی‌های گسترده‌ای باشند که هر هفته در اروپا به اشکال مختلف سرباز می‌کند و «تلفات» و «بازداشت‌های فراگیر» به دنبال داشته است.</p>
      <p>مایا کوسیانسیچ،‌ سخنگوی فدریکا موگرینی، مسئول سیاست خارجی اتحادیه اروپا بامداد پنجشنبه <a href="https://farsi.euronews.com/2019/11/21/live-iran-protests-internet-ban-what-is-happening">با انتشار بیانیه‌ای از مقام‌های ایرانی خواسته بود</a> در کنترل تظاهرات و ناآرامی‌هایی که طی چند روز گذشته سراسر این کشور را فراگرفته نهایت «خویشتن‌داری» را از خود نشان دهند.</p>
      <p>وی گفته بود: «ما از نیروهای امنیتی ایران انتظار داریم که حداکثر خویشتن‌داری را برخورد با تظاهرکنندگان از خود نشان دهند. از دیدگاه ما هر گونه اعمال خشونت غیرقابل پذیرش است.»</p>
      <p>سخنگوی خانم موگرینی در ادامه بر حق آزادی بیان و تجمع برای مردم ایران تاکید کرده بود.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/21/live-iran-protests-internet-ban-what-is-happening">ناآرامی‌های ایران؛ اتحادیه اروپا خواستار خویشتنداری در مقابل معترضان شد</a>
        </li>
        <li>
          <a href="https://farsi.euronews.com/2019/11/20/live-protests-in-iran-over-fuel-price-day-6-violence-against-protesters">گزارش لحظه به لحظه از ناآرامی‌های ایران؛ وزارت خارجه سفیر سوییس را احضار کرد</a>
        </li>
      </ul>
      <p>در بیانیه سخنگوی مسئول دستگاه دیپلماسی اتحادیه اروپا همچنین درباره موضوع قطع چند روزه اینترنت آمده بود: «اتحادیه اروپا از حکومت ایران می‌خواهد که دسترسی ارتباطی از طریق اینترنت را که از ابتدای هفته جاری قطع شده است دوباره برقرار کند.»</p>
      <p>سخنگوی وزارت امور خارجه ایران در واکنش به این سخنان گفت: «آنچه که درخصوص ایران باید در درجه اولِ توجه قرار گیرد پاسخگویی اروپا نسبت به خلف وعده و عدم اجرای تعهدات برجامی آنها و همراهی با قلدری‌های آمریکا در تحریم و تروریسم اقتصادی ضد مردم ایران است نه اظهارات مداخله‌آمیز و اشک تمساح برای دفاع از اشرار و تخریب‌کنندگان اموال و اماکن عمومی و حتی خصوصی در ایران.»</p>
      <p>موضع جدید اتحادیه اروپا در حالی مطرح می‌شود که ناآرامی‌های ناشی از افزایش قیمت بنزین در ایران به گفته مجامع بین‌المللی حقوق بشری بیش از صد کشته برجای گذاشته است.</p>
      <p>به دنبال بالا گرفتن آتش اعتراض‌ها در ایران، دولت ایران دسترسی به شبکه اینترنت جهانی در این کشور را از روز شنبه گذشته به طور کامل قطع کرد و از روز پنج‌شنبه تدریجا آن را در برخی استان‌ها برقرار نمود.</p>
    </article>
  </body>
</html>