<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119617-nova-stranka-sinisa-mali-da-podnese-ostavku-a-istim-putem-da-krene-i-cela-vlada-srbije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-21T16:10:05+00:00"/>
    <meta property="og:title" content="Nova Stranka: Siniša Mali da podnese ostavku a istim putem da krene i cela Vlada Srbije"/>
    <meta property="og:description" content="Nakon što je Odbor za profesionalnu etiku Beogradskog Univerziteta danas preinačio odluku FON-a i jednoglasno utvrdio neakademsko ponašanje ministra finansija Siniše Malog, Nova stranka javno zahteva da on smesta podnese ostavku na mesto ministra, ali i da istim putem krene i celokupna Vlada Srbije, kao i predsednik Republike, saopštila je danas informativna služba Nove Stranke.U saopštenju se navodi da je nakon današnje odluke &quot;potvrdjeno ono što je odavno svima jasno da je (Siniša) Mali veliki plagijator, te da na mestu visokog državnog funkcionera danas imamo jednog običnog prevaranta&quot;.&quot;On ne samo što je plagirao naučni rad, već je i upornim izbegavanjem da preuzme odgovornost postao simbol odnosa vlasti prema obrazovanju uopšte, koje je u Srbiji godinama unazad sistemski urušavano. Kao takav, imao je zdušnu podršku svih ostalih kolega iz Vlade, ali i evidentnu zaštitu predsednika Srbije Aleksandra Vučića, koji je svaku priliku koristio da uputi najpogrdnije reči na račun svakoga ko se barem usudio da čast…"/>
  </head>
  <body>
    <article>
      <h1>Nova Stranka: Siniša Mali da podnese ostavku a istim putem da krene i cela Vlada Srbije</h1>
      <address>
        <time datetime="2019-11-21T16:10:05+00:00">21 Nov 2019, 16:10</time>
      </address>
      <p><b>Nakon što je Odbor za profesionalnu etiku Beogradskog Univerziteta danas preinačio odluku FON-a i jednoglasno utvrdio neakademsko ponašanje ministra finansija Siniše Malog, Nova stranka javno zahteva da on smesta podnese ostavku na mesto ministra, ali i da istim putem krene i celokupna Vlada Srbije, kao i predsednik Republike, saopštila je danas informativna služba Nove Stranke.</b><br/><br/>U saopštenju se navodi da je nakon današnje odluke "potvrdjeno ono što je odavno svima jasno da je (Siniša) Mali veliki plagijator, te da na mestu visokog državnog funkcionera danas imamo jednog običnog prevaranta".<br/><br/>"On ne samo što je plagirao naučni rad, već je i upornim izbegavanjem da preuzme odgovornost postao simbol odnosa vlasti prema obrazovanju uopšte, koje je u Srbiji godinama unazad sistemski urušavano. Kao takav, imao je zdušnu podršku svih ostalih kolega iz Vlade, ali i evidentnu zaštitu predsednika Srbije Aleksandra Vučića, koji je svaku priliku koristio da uputi najpogrdnije reči na račun svakoga ko se barem usudio da čast i obraz pomenutog dovede u pitanje", saopšteno je iz Nove Stranke.<br/><br/>Iz Nove Stranke navode da je tako "ovaj dokazani plagijator stavljen u red zaštićenih saradnika režima, rame uz rame sa Nebojšom Stefanovićem i njegovim ocem Brankom u slučaju "Krušika", Aleksandra Vulina u slučaju "tetke iz Kanade" i mnogih drugih koji svakodnevno vredjaju inteligenciju gradjana Srbije.<br/><br/>"Stoga NOVA zahteva da veliki zaštitnik Vučić i njegova svita lopova, prevaranata i falsifikatora iz Vlade kolektivno prepuste svoja mesta mnogo poštenijim i kvalifikovanijim ljudima, koji zbog njih svakodnevno zauvek napuštaju Srbiju", navodi se u saopštenju.<br/><br/>U saopštenju se navodi i da će "zbog svega navedenog nastaviti svoju doslednu i beskompromisnu borbu za poboljšanje izbornih uslova, kako bi zajedno sa gradjanima na prvim sledećim izborima sve predstavnike režima poslali u političku istoriju, a sistem u Srbiji, u kojem će, izmedju ostalih, obrazovane osobe biti adekvatno vrednovane i cenjene, poveli putem modernih, evropskih zemalja 21. veka".</p>
    </article>
  </body>
</html>