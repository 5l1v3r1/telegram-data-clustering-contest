<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191121_napenergia_heliogen_napkemence_startup_bill_gates"/>
    <meta property="og:site_name" content="HVG.hu"/>
    <meta property="article:published_time" content="2019-11-21T16:03:00+00:00"/>
    <meta property="og:title" content="Áttörést ért el a napenergia hasznosításában Bill Gates egyik kedvenc vállalata"/>
    <meta property="og:description" content="A Heliogen nevű cég olyan technológiát fejlesztett ki, amely segítségével 1000 Celsius-fok feletti hő is állítható. A titok a napenergia és a mesterséges intelligencia együttes alkalmazásában rejlik."/>
  </head>
  <body>
    <article>
      <h1>Áttörést ért el a napenergia hasznosításában Bill Gates egyik kedvenc vállalata</h1>
      <address><time datetime="2019-11-21T16:03:00+00:00">21 Nov 2019, 16:03</time> by <a rel="author">hvg.hu</a></address>
      <p>
        <b>A Heliogen nevű cég olyan technológiát fejlesztett ki, amely segítségével 1000 Celsius-fok feletti hő is állítható. A titok a napenergia és a mesterséges intelligencia együttes alkalmazásában rejlik.</b>
      </p>
      <p>Bill Gates is felfigyelt korábban arra a titokzatos társulásra, amely a napokban komoly áttörést ért el a napenergia felhasználásában: egy általuk tervezett napkemencét 1000 Celsius-fokra sikerült felhevíteniük. A Heliogen nevű cég érdekessége, hogy az extrém hő előállításához kizárólag tükröket és a mesterséges intelligenciát használja, amely a napfényt okosan, egyetlen pontra koncentrálja – számolt be az áttörésről az <a href="https://www.engadget.com/2019/11/19/heliogen-solar-concentrator-breakthrough/?guccounter=1"><i>Engadget</i></a>.</p>
      <p>A startup szerint módszerükkel az acél- vagy az üveggyártásban is kamatoztatható technológiát sikerült szabadalmaztatniuk, így a világ legszennyezőbbnek kikiáltott iparágai környezetkímélő(bb) módon folytathatnák tevékenységüket. Az áttörés másik részét az jelenti, hogy az eljárás</p>
      <blockquote>kiválthatja a fosszilis tűzelőanyagokat, miközben általa a károsanyag-kibocsátás is csökkenthetőnek tűnik.</blockquote>
      <p>A Heliogen rendszere önmagában nem új, ilyen technológiák korábban is léteztek, azokkal viszont még lehetetlennek tűnt ekkora hőfokot elérni. A munka a napfény egy helyre történő koncentrálása miatt sem volt egyszerű, ám a mesterséges intelligenciával ez utóbbit is sikerült áthidalni. A Heliogen szerint a rendszer kifinomult technikájával tűpontos célzást tesz lehetővé, ezáltal a szélsőségesen magas hőmérséklet előállítása sem okoz gondot.</p>
      <blockquote>A céget egy Bill Gross nevű férfi alapította, aki azt állítja, eljárásuk nem termel szén-dioxidot, emellett olcsóbb a fosszilis tüzelőanyagoknál.</blockquote>
      <p>A Heliogent számos nagyvállalat és milliárdos támogatja, többek közt a Microsofttal óriási vagyonra szert tett Bill Gates is. Ő szerinte a vállalat komoly jövő előtt áll.</p>
      <p>
        <i>Ha érdeklik a fejlemények, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
      <related>
        <a href="https://hvg.hu/tudomany/20190812_hatekony_napelem_hatekonysaga_rice_egyetem_zoldenergia_elektromos_aram"/>
        <a href="https://hvg.hu/tudomany/20180829_facebook_megujulo_energia_zoldenergia_globalis_felmelegedes_klimavedelem"/>
      </related>
    </article>
  </body>
</html>