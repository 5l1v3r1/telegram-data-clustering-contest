<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191121-na-novyj-rik-2020-kyyiv-vytratyt-ponad-9-mln-grn-yaka-programa-chekaye-ukrayintsiv/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T16:15:28+00:00"/>
    <meta property="og:title" content="На Новий рік 2020 Київ витратить понад 9 млн грн: яка програма чекає на українців"/>
    <meta property="og:description" content="КМДА виділила на святкування Різдва і Нового Року у столиці понад 9 млн грн."/>
  </head>
  <body>
    <article>
      <h1>На Новий рік 2020 Київ витратить понад 9 млн грн: яка програма чекає на українців</h1>
      <address>
        <time datetime="2019-11-21T16:15:28+00:00">21 Nov 2019, 16:15</time>
      </address>
      <p>КМДА виділила на святкування Різдва і Нового Року у столиці понад 9 млн грн.</p>
      <p>Тематика святкування Нового року і Різдва у Києві – Лускунчик і полтавська іграшка, а всі декорації будуть у білому, золотом і червоному кольорах.</p>
      <blockquote>– Цього року у нас дві тематики. Ми завжди продовжуємо українську тему. Якщо ви пам’ятаєте, це була “яворівська іграшка”, Марія Примаченко. Тепер Опішня, “полтавська іграшка” … Ми завжди також підтримували європейську тему. І друга тема класична – Лускунчик, – розповів засновник проекту Folk Ukraine Ігор Добруцький.</blockquote>
      <p>На Софійській площі можна буде не лише поринути в чарівний світ пригод Лускунчика, а й сфотографуватися з улюбленими героями. Тут облаштують чотири королівства – дитячих розваг, подарунків, лайків і смаку – між якими курсуватиме різдвяний експрес.</p>
      <p>Цього року заплановано вдвічі більше заходів, ніж у минулому році: 21 – на Софійській площі і 20 – на Контрактовій.</p>
      <blockquote>– У нас буде перший український новорічний парад, фестиваль китайських ліхтарів, ковзанка, масштабне відкриття новорічної ялинки в центрі та усьому місті. Усі театри, кіно, музеї, бібліотеки, заклади культури будуть задіяні у святкуванні, – каже директор департаменту культури КМДА Діана Попова.</blockquote>
      <p>На Контрактовій площі з’явиться різдвяне європейське містечко в українських традиціях. Крім того, тут відкриють резиденцію Святого Миколая і засвітять 19 грудня ялинку, прикрашену в етнічному опішнянському стилі.</p>
      <p>У програмі святкування – хода звіздарів 7 січня, виконання масової коляди, встановлення Дідуха та народні гуляння; щедрування в переддень Святого Василя, виступ фольклорних колективів. Щодня там можна буде покататись на стріт-арт ковзанці, де працюватимуть інструктори, та гірках.</p>
      <p>Також відвідувачів чекатимуть насичена концертна програма від відомих виконавців, креативні фото-зони, атракціони, численні фуд-корти, сувеніри, скульптури-гіганти, ілюмінація, гірки.</p>
      <p>Ялинку на Софіївській площі почнуть встановлювати 5 грудня, а 12 числа повинні закінчити. Висота ялинки 30 метрів і вона буде збірною. Гілки привезуть з Вінницької та Житомирської області. Вартість іграшок та ілюмінації – 2 млн 700 тис. грн.</p>
      <blockquote>– У цілому на святкування новорічних та різдвяних свят буде використано понад 9 млн 350 тис. грн, з яких основні є витрати на квитки для всіх школярів міста Києва та для всіх соціально незахищених дітей, – каже Попова.</blockquote>
      <p>
        <b>Читайте: </b>
        <a href="https://fakty.com.ua/ua/ukraine/20191018-novyj-rik-2020-yakoyu-bude-golovna-yalynka-u-kyyevi-ta-chym-dyvuvatymut-organizatory/">Новий рік 2020: якою буде головна ялинка у Києві та чим дивуватимуть організатори</a>
      </p>
      <p>У новорічну ніч у столиці працюватиме фунікулер, який забезпечить зручне переміщення між Софійською і Контрактовою площами.</p>
      <p>КМДА через війну на Донбасі не дозволяє під час свят запуск феєрверків і використання піротехніки, а також виступає категорично проти продажу на локаціях алкоголю.</p>
      <p>Нагадаємо, що раніше Факти ICTV писали, <a href="https://fakty.com.ua/ua/ukraine/20191119-vyhidni-na-novyj-rik-2020-skilky-vidpochyvatymut-ukrayintsi/">скільки відпочиватимуть українці на Новий рік.</a></p>
    </article>
  </body>
</html>