<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2823016-tisk-administracii-trampa-na-ukrainu-dosi-zberigaetsa-diplomat-ssa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T16:08:00+00:00"/>
    <meta property="og:title" content="Тиск адміністрації Трампа на Україну досі зберігається – дипломат США"/>
    <meta property="og:description" content="Поновлення військової підтримки США для України у вересні цього року зовсім не означає, що українська сторона більше не відчуває тиску з боку адміністрації Дональда Трампа."/>
  </head>
  <body>
    <article>
      <h1>Тиск адміністрації Трампа на Україну досі зберігається – дипломат США</h1>
      <h2>Поновлення військової підтримки США для України у вересні цього року зовсім не означає, що українська сторона більше не відчуває тиску з боку адміністрації Дональда Трампа.</h2>
      <address>
        <time datetime="2019-11-21T16:08:00+00:00">21 Nov 2019, 16:08</time>
      </address>
      <p>Про це заявив під час слухань у Палаті представників США радник з політичних питань посольства США в Україні Девід Голмс, повідомляє власний кореспондент Укрінформу.</p>
      <p>"Незалежно від того, чи продовжує надходити оборонна допомога, чи ні, українці зрозуміли, що існують певні речі, яких хоче президент (Трамп – ред.), і вони (українська сторона – ред.) також все ще хотіли би певних важливих речей від президента", - зазначив американський дипломат.</p>
      <p>У цьому зв'язку, він висловив переконання, що Україна досі відчуває певний тиск. "Я думаю, це триває й донині. Я думаю, що вони досі дуже обережні", - зауважив Голмс.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822982-u-posolstvi-ssa-buli-sturbovani-stavlennam-trampa-do-ukraini-diplomat.html">У Посольстві США були стурбовані ставленням Трампа до України - дипломат</a>
      </blockquote>
      <p>За словами американського дипломата, у Києві, зокрема, досі розраховують на проведення зустрічі президентів Трампа й Зеленського в Овальному кабінеті.</p>
      <p>Чиновник також звернув увагу на зусилля Президента України зібрати саміт у "нормандському форматі", в тому числі, за участю Путіна, щоб досягти прогресу в мирному процесі. "Йому (українському президенту – ред.) потрібна наша підтримка", - наголосив американський дипломат.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822326-u-trampa-zaperecuut-zaavu-sondlenda-pro-quid-pro-quo-sodo-ukraini.html">У Трампа заперечують заяву Сондленда про "quid pro quo" щодо України</a>
      </blockquote>
      <p>Тож, за його словами, зацікавленість України в США не завершується поновленням оборонної допомоги. "Україна все ще має потребу в нас, і, як я вже сказав, досі веде боротьбу в цій війні", - зауважив американський дипломат.</p>
      <p>Як повідомляв Укрінформ, влітку цього року президент Трамп розпорядився призупинити оборонну допомогу для Україні в сумі майже $400 млн. Згодом з'ясувалося, що в цей же час він вимагав від української сторони ініціювати розслідування проти родини <a href="https://www.ukrinform.ua/tag-bajden">Джо Байдена</a>, його головного конкурента на виборах в США. У цьому зв'язку в Палаті представників було ініційоване розслідування з імпічменту глави Білого дому.</p>
      <p>Фото: Chip Somodevilla/Getty Images</p>
    </article>
  </body>
</html>