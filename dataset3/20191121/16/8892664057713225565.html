<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/politika/sokkolo-orosz-lefejezos-videot-tett-kozze-a-novaja-gazeta-a-kreml-elhatarolodik/c9m5h2j"/>
    <meta property="og:site_name" content="Blikk.hu"/>
    <meta property="article:published_time" content="2019-11-21T16:50:14+00:00"/>
    <meta property="og:title" content="Sokkoló: orosz lefejezős videót tett közzé a Novaja Gazeta"/>
    <meta property="og:description" content="Egy feltehetően szíriai férfi oroszajkú fegyveresek általi lefejezéséről készült videót tett közzé a Novaja Gazeta című független orosz napilap, a felvételen látható kivégzéstől a Kreml szóvivője csütörtökön elhatárolódott, hangsúlyozva, hogy annak nincs köze az orosz fegyveres erők Szíriában végrehajtott műveleteihez."/>
  </head>
  <body>
    <article>
      <h1>Sokkoló: orosz lefejezős videót tett közzé a Novaja Gazeta</h1>
      <address><time datetime="2019-11-21T16:50:14+00:00">21 Nov 2019, 16:50</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>
            <b>Egy feltehetően szíriai férfi oroszajkú fegyveresek általi lefejezéséről készült videót tett közzé a Novaja Gazeta című független orosz napilap, a felvételen látható kivégzéstől a Kreml szóvivője csütörtökön elhatárolódott, hangsúlyozva, hogy annak nincs köze az orosz fegyveres erők Szíriában végrehajtott műveleteihez.</b>
          </b>
        </i>
      </p>
      <p>A Novaja Gazeta által szerdán közölt felvételen, amelynek egyes részletei 2017-ben, mások pedig idén novemberben jelentek meg a világhálón, <b>négy oroszul akcentus nélkül beszélő fegyveres hangosan gúnyolódva megkínoz, lefejez és megcsonkít egy arab férfit.</b> A lábánál felakasztott holttestet ezután felgyújtják.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>Dmitrij Peszkov, a Kreml szóvivője csütörtökön újságíróknak azt mondta, nem látta a felvételt, de - mint mondta - biztos benne, hogy <i>"ennek semmi köze sincsen az orosz katonai művelethez Szíriában"</i>, ezért szerinte teljesen alaptalanok az orosz katonák jó hírnevével kapcsolatos aggályok.</p>
      <p>A Novaja Gazeta az elkövetőket a Wagner elnevezésű orosz zsoldcsoport tagjaiként írta le, egyiküket be is azonosította, az áldozatot pedig arab sajtóértesülések alapján a szíriai hadsereg egyik dezertőrének nevezte. A fegyveresek egyike a felvételen a kínzás közben azt mondja, hogy az Iszlám Állam minden tagja úgy jár majd, mint a foglyuk.</p>
      <p>A lap az ügyről rendelkezésére álló adatokat felajánlotta az orosz bűnüldöző szerveknek.</p>
      <p>A kérdésre, hogy a vajon a Kremlnek van-e tudomása a katonai magáncégek által elkövetett bűncselekményekről, Peszkov azt felelte, hogy ez nem az elnöki hivatal, hanem a bűnüldöző szervek illetékességébe tartozik. <b>Hozzátette, hogy Vlagyimir Putyin nem dönt az ilyen cégek Szíria tevékenységével kapcsolatban.</b></p>
      <p><i>"Én csak az orosz fegyveres erők és alegységeik tevékenységéről beszélhetek, amelyek a legfelső főparancsnok (Putyin) parancsaival összhangban tevékenykednek"</i> - hangoztatta Peszkov.</p>
      <p>Moszkva következetesen elhatárolódik azoknak az orosz zsoldosoknak a harci tevékenységétől, akik az általa 2015 óta katonailag támogatott Bassár el-Aszad szíriai elnök oldalán vesznek részt a több mint nyolc éve tartó szíriai polgárháborúban.</p>
    </article>
  </body>
</html>