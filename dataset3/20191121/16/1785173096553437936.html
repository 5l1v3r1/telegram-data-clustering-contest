<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/mae-anunta-relocarea-mai-multor-sectii-de-votare-din-strainatate-si-suplimentarea-personalului-tehnic-auxiliar-pentru-al-doilea-tur-al-alegerilor-prezidentiale-1922405421592019111619176815"/>
    <meta property="og:site_name" content="News.ro"/>
    <meta property="article:published_time" content="2019-11-21T16:54:59+00:00"/>
    <meta property="og:title" content="MAE anunţă relocarea mai multor secţii de votare din străinătate şi suplimentarea personalului tehnic auxiliar pentru al doilea tur al alegerilor prezidenţiale"/>
    <meta property="og:description" content="Ministerul Afacerilor Externe (MAE) anunţă că unele secţii de votare din ţări precum Italia, Spania, Germania sau Marea Britanie au fost relocate pentru al doilea tur de scrutin, în unele cazuri fiind necesară relocarea din cauze &quot;obiective” care ţin de autorităţile locale care au pus la dispoziţie spaţiile pentru primul tur. MAE a suplimentat, totodată, numărul persoanelor trimise ca personal tehnic auxiliar pentru sprijinirea activităţii Biroului electoral pentru secţiile de votare din străinătate."/>
  </head>
  <body>
    <article>
      <h1>MAE anunţă relocarea mai multor secţii de votare din străinătate şi suplimentarea personalului tehnic auxiliar pentru al doilea tur al alegerilor prezidenţiale</h1>
      <address><time datetime="2019-11-21T16:54:59+00:00">21 Nov 2019, 16:54</time> by <a rel="author">News.ro</a></address>
      <p>
        <b>Ministerul Afacerilor Externe (MAE) anunţă că unele secţii de votare din ţări precum Italia, Spania, Germania sau Marea Britanie au fost relocate pentru al doilea tur de scrutin, în unele cazuri fiind necesară relocarea din cauze "obiective” care ţin de autorităţile locale care au pus la dispoziţie spaţiile pentru primul tur. MAE a suplimentat, totodată, numărul persoanelor trimise ca personal tehnic auxiliar pentru sprijinirea activităţii Biroului electoral pentru secţiile de votare din străinătate.</b>
      </p>
      <p>În urma analizei modului în care s-a desfăşurat primul tur de scrutin, MAE a constatat că răspunsurile primite de la misiunile diplomatice au "indicat câteva aspecte cu potenţial de a afecta desfăşurarea în condiţii optime a celui de-al doilea tur de scrutin”, motiv pentru care Ministerul Afacerilor Externe a luat măsuri în funcţie de fiecare situaţie, au anunţat, joi, oficiali din cadrul MAE.</p>
      <p>"În vederea eficientizării activităţii Biroului Electoral în secţiile de votare din străinătate pentru al doilea tur de scrutin al alegerilor prezidenţiale, Ministerul Afacerilor Externe a suplimentat spaţiul alocat biroului prin punerea la dispoziţie a unui spaţiu suplimentar în cadrul aceluiaşi sediu, a asigurat dotarea logistică necesară şi a crescut resursa alocată ca personal tehnic auxiliar. La primul tur Ministerul Afacerilor Externe a alocat pentru sprijinirea activităţii Biroului electoral pentru secţiile de votare din străinătate 45 de persoane, iar pentru cel de-al doilea tur de scrutin avem în vedere 75 de persoane, care sunt organizate pe schimburi pentru a asigura permanenţa începând de astăzi până săptămâna viitoare, marţi", a declarat joi, într-o conferinţă de presă, Iulian Ivan, reprezentant cu însărcinări speciale pentru procese electorale în cadrul Ministerului Afacerilor Externe.</p>
      <p>De asemenea, alţi 89 de diplomaţi au fost trimişi din centrala MAE pentru a face parte din birourile secţiile de votare din străinătate, aceştia adăugându-se membrilor oficiilor diplomatice şi consulare.</p>
      <p>Potrivit acestuia, misiunile diplomatice sau oficiile consulare "au subliniat riscul ca reprezentanţii partidelor politice să nu se mai prezinte sau să nu mai participe în calitate de membri ai Birourilor electorale ale secţiilor de votare la turul al doilea al alegerilor prezidenţiale, risc existent şi în cazul preşedinţilor, locţiitorilor sau ai altor membri".</p>
      <p>"Ca urmare, Ministerul Afacerilor Externe a solicitat Biroului Electoral Central stabilirea unei proceduri menite să soluţioneze această problemă. Astfel, prin decizia numărul 109 din 15 noiembrie 2019 BEC a stabilit procedura de înlocuire a preşedinţilor şi locţiitorilor birourilor electorale ale secţiilor de votare din străinătate la propunerea şefilor misiunilor diplomatice şi oficiilor consulare cât şi posibilitatea înlocuirii membrilor birourilor electorale ale secţiilor de votare din străinătate propuşi de partidele politice sau de şefii misiunilor diplomatice sau oficiilor consulare”, a precizat reprezentantul MAE.</p>
      <p>În cazul câtorva secţii de votare din străinătate, locaţiile pentru al doilea tur de scrutin sunt diferite faţă de cele pentru primul tur. Astfel, au fost relocate pentru al doilea tur de scrutin secţia 153 din Monaco, secţia 256 Patra (Grecia) şi Secţia 396 Sesto San Giovanni (Italia).</p>
      <p>În alte situaţii, au fost modificate adresele altor patru secţii de votare "ca urmare a unor situaţii obiective”.</p>
      <p>Astfel, secţia de votare 178 din Leipzig (Germania) a fost mutată după ce autorităţile locale au notificat misiunea diplomatică cu privire la faptul că spaţiul asigurat pentru primul tur de scrutin nu mai este disponibil. Secţia de votare 734 Madridejos (Spania) a fost mutată din cauză locaţia utilizată la primul tur "nu mai corespunde standardelor de siguranţă necesare desfăşurării în condiţii optime a activităţilor specifice votării ca urmare a deteriorării plafonului a unor defecţiuni la sistemul de încălzire". Secţia 578 (Plymouth 1 - Marea Britanie) va fi relocată la Londra pentru a asigura optimizarea fluxurilor anticipate de votanţi la Londra, iar fluxul va fi preluat de secţia 579 din Plymouth, decizia fiind luată în condiţiile n care în această localitate nu s-au înregistrat fluxuri mari de alegători. Şi la secţia de votare nr. 294 din Ladispoli (Italia) primăria oraşului a solicitat relocarea secţiei ca urmare a unor probleme de natură organizatorică interne.</p>
      <p>Pentru al doilea tur de scrutin au fost trimise în diaspora, pe baza informărilor misiunilor diplomatice şi consulare, 4.608.175 de buletine de vot şi 2.866.260 de timbre autocolante, numărul buletinelor de vot fiind cu 107.068 mai mare decât cel solicitat pentru primul tur de scrutin.</p>
      <p>MAE a solicitat, de asemenea, BEC posibilitatea tipăririi buletinelor de vot pe plan local în cazul a opt secţii de votare din străinătate aflate în zone depărtate şi unde există riscul ca buletinele trimise din ţară să nu ajungă până la 21 noiembrie inclusiv, aşa cum prevede legea. Este vorba despre secţii de votare din Canada, Angola, Cuba, Iran Irak, Siria şi Venezuela, secţii unde la primul tur de scrutin fluxul de alegători a fost unul redus.</p>
      <p>Iniţial, în această situaţie au fost 17 secţii care ar fi putut imprima pe plan local buletine de vot, dar între timp materialele electorale au ajuns la secţii precum Australia sau Noua Zeelandă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>