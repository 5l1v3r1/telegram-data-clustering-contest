<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159037_1.html"/>
    <meta property="og:site_name" content="Novsport"/>
    <meta property="article:published_time" content="2019-11-21T16:15:00+00:00"/>
    <meta property="og:title" content="Антон Попов: Нито един лев от ММС за децата не е отклонен"/>
    <meta property="og:description" content="Вижте обширно интервю със заместник изпълнителния директор на БФС"/>
  </head>
  <body>
    <article>
      <h1>Антон Попов: Нито един лев от ММС за децата не е отклонен</h1>
      <address><time datetime="2019-11-21T16:15:00+00:00">21 Nov 2019, 16:15</time> by <a rel="author">Христо Иванов</a></address>
      <p>
        <i> Заместник изпълнителният директор на БФС Антон Попов ексклузивно интервю пред "24 часа". Той разкри подробности как от централата използват парите отпуснати от държавата за детско-юношески футбол.</i>
      </p>
      <p> <br/><b>Г-н Попов, в последните дни се сипят обвинения към БФС за това, че има нарушения при използването на отпуснати от държавата пари за детско-юношеския футбол в различни програми. Наистина ли е така и колко пари са "отклонени"?<br/></b> <br/>- Веднага ви отговарям, че нито един лев, даден от ММС за децата не е отклонен. За всички извършени разходи по програмите има изготвени и предадени в съответните срокове, съгласно договорите с министерството, документи. Те отговарят на изискуемите образци, които са неразделна част от двете програми.<br/> <br/><b>Бихте ли дали подробности за тези програми, колко пари са изхарчени и за какво?<br/></b> <br/>- Първата от тях е стартирала още през 2007 година и се нарича "Програма за развитие на детския футбол на БФС. Тя е насочена към деца на възраст от 7 до 12 години. Ежегодно в нея се планират не по-малко от 50 турнира с участието на над 8000 деца. Имали сме години, когато бройката на малките футболисти е достигала 12 000. Организатори и изпълнители са регионалните структури на БФС, заедно с представители на общините.<br/> <br/><b>И за какво отиват тези 336 000 лева годишно?<br/></b> <br/>- Средствата от ММС се използват за закупуване на спортни пособия - футболна екипировка за всички участващи деца, футболни топки по стандартите на ФИФА (N 4 и N 5), мрежи и сакове за топки и мрежи за футболни врати. Ще ви дам пример за 2018 година. Тогава в турнирите от тази програма са участвали 9684 деца от 518 отбора. Сами можете да пресметнете къде и за какво са отишли парите. Ние се придържаме стриктно към Приложение 1 от програмата, касаещо количествено-стойностната сметка и финансовата обосновка за провеждане на турнирите. За всеки турнир има приложени протоколи за получените екипи и пособия, като образците са 4 и стриктно се следи за коректността им. Областните ни председатели отговарят лично за организацията на турнирите, оформянето и изпращането в срок на необходимата документация. За периода 2015-2018 година отчетите на БФС са представяни в определения в договора срок и съдържат информация за изпълнението на Програмата.<br/> <br/><b>Далеч повече пари се харчат за една друга програма, където са намесени и имената на двама вицепрезиденти на БФС, в чиито хотели са отсядали участниците?<br/></b> <br/>- Това е Програма за развитие на детско-юношеския футбол на БФС. Предвид обществената и социолната значимост на футбола, ММС подкрепя развитието на подрастващите. Това е логично, защото БФС заема първо място по брой клубове сред спортните организации. Футболът се развива на практика във всички общини. Целите на програмата са осигуряване на необходимите условия за спортно развитие и стимулиране на младите футболни таланти, създаване на единна система за физическа подготовка на подрастващите - правилна култура и координация, чрез налагане на утвърдени европейски модели. През 2016 година футболът бе включен в Програмата за развитие на спорта за високи постижения на ММС и получава финансиране. За 2018 година например, сумата е 1 180 000 лева. В тази програма се включват спортисти от разширените състави на националните отбори в няколко възрастови групи - до 15, 16, 17 и 19 години.<br/> <br/><b>Тези пари звучат стряскащо, за какво се тези милиони и защо се плащат по 75 лева на човек на ден в хотели на Лечков и Фурнаджиев?<br/></b> <br/>- Нека ви отговоря първо за хотелите. Категорично не е вярно, че са ползвани само хотели, които са свързани с вицепрезидентите. Младите футболисти са били настанявани на различни места в България - Сливен, Трявна, София (комплекс "Царско село"), Говедарци и Банско. Кой хотел да бъде избран и къде да бъдат настанени отделните отбори се решава от специална комисия, оглавявана от члена на Изпълкома и отговорник за детско-юношеския футбол Емил Костадинов. В тази комисия влизат шефовете на школите на водещите клубове и специалисти от НСА начело с проф. Лъчезар Димитров. Всичко по програмата, включително и местата за провеждане и отсядане се решават от нея. Сами разбирате, че не се разпорежда от централата на БФС кой хотел да бъде избран. Що се отнася до цената от 75 лева на ден, то в нея влизат спане, пълен храноден съгласно изготвено меню от лекарите на националните отбори, ползването на терените и транспорт там, където е необходимо. Сами можете да видите, че тази цена не е над пазарната за страната. Само за пример ще ви кажа, че средствата в размер на 75 лева на ден за подготовка и наем на спортни обекти съответстват на тези в спортните бази Белмекен и Спорт палас (Варна), които се управляват от търговски дружества с държавно участие в капитала и принципал ММС. Предоставените от министерството средства се използват за тренировъчни лагери и контролни срещи, входящо и изходящо ниво на изследвания на младите футболисти, извършвани от специалисти в НСА. Обхвата по години е между 1007 и 1200 състезатели, които провеждат лагери в рамките на 35 дни. Отделно от това те получават екипировка, футболни топки (1200 на година), уреди и пособия за тренировъчна дейност. Конкретно за топките, те са професионални и цената им е 120 лева с ДДС. С тях играят дори национални отбори. Закупени и са електронни системи, които се използват при тестовете. И по тази програма БФС стриктно спазва изискванията за отчетност, които са заложени в подписаните договори с ММС. А що се отнася до хотела на Йордан Лечков в Сливен, то целият комплекс с 4 футболни терена и 2 лекоатлетически писти е сред най-добрите в България и сертифициран от УЕФА. Там се провеждат квалификации за юноши, организирани от евроцентралата. През 2015-а година от УЕФА избраха "Спортпалас" като център на Европейското първенство за юноши. При Лечков целогодишно се готвят чужди спортисти от най-различни спортове. Защо тогава ние да не ползваме тази база?<br/> <br/><b>Защо БФС взима екипировка от съмнителни афганистански фирми и им налива държавни пари?<br/></b> <br/>- Веднага искам да ви отговоря, че става дума за недобросъвестно внушение. Екипите са по Програма за развитие на детския футбол и фирмите, от които са закупени са регистрирани в България по всички изисквания на закона, има ги в Търговския регистър и изборът им е направен съгласно необходимата процедура. Наша проверка показа, че въпросните "афганистанци" са изрядни към държавата, до момента нямаме нито едно запитване за някакъв проблем през годините. Ние спазваме стриктно Закона за обществените поръчки в частта, която касае БФС като дружество с идеална цел. Изборът на доставчик е прозрачен. Изпращат се покани, събират се минимум три оферти и се избира най-добрата в съотношение цена/качество съгласно количествено-стойностната сметка и финансова обосновка от приложение 1 към Програмата. След изработването на екипите задължение на фирмата е да ги достави чрез спедиторска фирма до 28-те областни центрове, които организират турнирите по места. И що се отнася до прословутите"афганистанци" ще ви кажа, че екипите им се ползват от много футболни клубове на територията на страната и няма оплаквания от качеството. Те работят на българския пазар от над 25 години и имат собствен бранд. Не мога да разбера каква е тази истерия, че работим с фирми на чужди граждани?! Ами тогава дайте да изгоним всички бизнесмени, които не са българи, това ли трябва да стане? Знаете ли, че най-качествените топки в света се произвеждат в Пакистан. И най-големите първенства на планетата ги използват...<br/> <br/><b>Министерството на младежта и спорта започна проверка чрез своя Инспекторат по двете програми. Имате ли някакво притеснение?<br/></b> <br/>- Категорично заявявам още веднъж, че ежегодно в БФС се прави одит от фирма, с която имаме сключен договор. Отчитаме си всичко, съгласно изискването на закона по отношение на финансовата част. Отделно от това всяка година УЕФА и ФИФА също ни правят одит и проверяват всичко. По отношениена двете програми, ние сме изпратили всичко необходимо като документация в ММС и имаме протоколи за приемане на съдържателен и финансов отчет. Нека обществеността и членовете на БФС да бъдат спокойни. Ще го повторя още веднъж. Нито един лев от ММС за децата не е отклонен.<br/> <br/><b>Заговори се, че БФС е плащал огромни наеми за тренировъчни игрища по време на Евро 2015 за юноши?<br/></b> <br/>- Трябва да се обърнете по този въпрос към г-н Павел Колев, който беше директор на турнира. Аз за съжаление по време на това първенство бях в болница и гледах мачовете по телевизията. Мога само да ви кажа, че след инвестицията във футболните терени, те останаха за ползване от съответните общини.<br/> <br/><b>В медиите се появи информация, че в българското футболно първенство топките имали лого на Полската Екстракласа. Защо се получи така?<br/></b> <br/>- Ние имаме договор за 900 топки с фирма "Балистик". Тя за четвърта поредна година осигурява за нашето първенство най-добрата топка, с която се играе дори финала на Шампионска лига, на много добра цена за нашите възможности. За повече подробности трябва да се обърнете към тях.</p>
    </article>
  </body>
</html>