<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/pernik-yazovir-puti-1618521.html"/>
    <meta property="og:site_name" content="Cross"/>
    <meta property="article:published_time" content="2019-11-21T16:00:00+00:00"/>
    <meta property="og:title" content="Осигурени са европейски средства за рехабилитацията на ВиК мрежата на Перник и Радомир"/>
    <meta property="og:description" content="/КРОСС/ В рамките на настоящия програмен период по Оперативна програма „Околна среда“ ще бъдат рехабилитарани ВиК мрежите на Перник и Радомир. Има изготвен проект и е сключен договор за финансиране с Управляващия орган на ОПОС. Инвестицията е над 100 млн.лв., като бенефициент по проекта е ВиК – Перник."/>
  </head>
  <body>
    <article>
      <h1>Осигурени са европейски средства за рехабилитацията на ВиК мрежата на Перник и Радомир</h1>
      <address>
        <time datetime="2019-11-21T16:00:00+00:00">21 Nov 2019, 16:00</time>
      </address>
      <p>/КРОСС/ В рамките на настоящия програмен период по Оперативна програма „Околна среда“ ще бъдат рехабилитарани ВиК мрежите на Перник и Радомир. Има изготвен проект и е сключен договор за финансиране с Управляващия орган на ОПОС. Инвестицията е над 100 млн.лв., като бенефициент по проекта е ВиК – Перник.</p>
      <p>Това обясни в парламента днес заместник – министърът на регионалното развитие и благоустройството Николай Нанков. И добави, че в предишния програмен период по Оперативна програма „Околна среда“ 2007 – 2013 община Перник е пропуснала възможността да кандидатства за европейско финансиране за рехабилитация на ВиК мрежата си.</p>
      <p>Според ВиК инженери при сегашният график на водния режим, при който се спира водата два пъти в денонощието, ще се влоши технико – експлоатационното състояние на мрежата и ще зачестят авариите.</p>
      <p>В Парламента заместник – регионалният министър още веднъж очерта основните проблеми, довели до кризисната ситуация с водоснабдяването в Перник, а именно – засушаването през годината, в резултат на което е намаляло нивото на водата в яз. „Студена“ 4 пъти спрямо същия период на миналата година и 3 пъти спрямо 2016 г.</p>
      <p>Другият проблем е старата и амортизирана ВиК мрежа в общината, заради която загубата на вода в града достига 76%, а в някои селища и до 90 на сто. </p>
      <p>В момента се работи по четири варианта за изход от ситуацията в Перник.</p>
      <p>Единият е яз. „Студена“ да бъде свързан с язовир „Долна Диканя“. Следващата седмица ще бъдат готови вторите проби на водата от там.</p>
      <p>За да се реализира тази идея ще са необходими 12 млн.лв. за водопровод и помпена станция.</p>
      <p>Обследвани са и местните водоизточници, които до сега са били замразени, но дебитът в тях е много нисък, което също не е алтернатива за водоснабдяването на общината.</p>
      <p>Разглежда се и възможността „Владайският канал“ да се свърже до месец и половина с язовир „Студена“. Дебитът му е 15 литра в секунда, но при пълноводие се увеличава в пъти.</p>
      <p>Към момента 17 области в страната са с нарушено водоснабдяване, в т.ч. 40 общини, 12 града, сред които Ловеч, Тетевен, Плевен, Добрич, Котел, Омуртаг и други. Засегнати са общо 315 хил души.</p>
      <p>Вследствие на климатичните промени и динамичните хидроложки процеси, страната ни ще бъде изправена пред все повече предизвикателства, свързани с водоснабдяването, каза Нанков и подчерта, че за целта, за първи път от 30 години насам,  се изграждат нови язовири. Преди месец беше въведен в експлоатация язовир „Пловдивци“ до Рудозем, изгражда се и язовир „Луда Яна“ до Панагюрище.</p>
      <p>На дневен ред стои изграждането на яз. „Кюстендил“, както и на яз. „Черни Осъм“, захранващ Ловеч и Плевен.</p>
      <p>Според Николай Нанков заради климатичните промени, които водят до интензивни валежи, последвани от трайни засушавания, много местни водоизточници пресъхват и се налага да се търсят алтернативни. </p>
      <p>„За справяне със ситуацията в страната са необходими комплексни мерки“, подчерта още заместник – регионалният министър, сред които в максимална степен усвояване на европейските фондове, рехабилитация на ВиК мрежата в страната и търсене на нови водоизточници.</p>
    </article>
  </body>
</html>