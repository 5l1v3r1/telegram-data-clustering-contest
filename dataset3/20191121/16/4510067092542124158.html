<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48-49/circulatia-tramvaielor-pe-bulevardul-magheru-din-oradea-va-fi-sistata-de-vineri-pana-in-iunie-2020-152954.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T16:40:00+00:00"/>
    <meta property="og:title" content="Circulaţia tramvaielor pe Bulevardul Magheru din Oradea va fi sistată, de VINERI, până în iunie 2020"/>
    <meta property="og:description" content="Circulaţia tramvaielor pe Bulevardul Magheru din Oradea va fi sistată, începând de vineri, de la ora 17, până pe 13 iunie 2020, pentru desfăşurarea în bune condiţii a lucrărilor de amenajare a pasajului subteran pe sub linia de tramvai de la capătul podului Dacia. În plus, sâmbătă între orele 12 şi 18, circulaţia maşinilor pe pod va fi oprită total pentru înlocuirea magistralei de termoficare. Ulterior, în cursul zilei de luni la intersecţia străzilor Bulevardul Magheru cu strada George Enescu va fi amenajat un sens giratoriu."/>
  </head>
  <body>
    <article>
      <h1>Circulaţia tramvaielor pe Bulevardul Magheru din Oradea va fi sistată, de VINERI, până în iunie 2020</h1>
      <address><time datetime="2019-11-21T16:40:00+00:00">21 Nov 2019, 16:40</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/tramvai_pe_magheru.JPG"/>
        </figure>
        <figure>
          <img src="https://www.ebihoreanul.ro/modules/news/files/traseu_linia_3_2019_11_21.png"/>
        </figure>
      </slideshow>
      <p><b>Circulaţia tramvaielor pe Bulevardul Magheru din Oradea va fi sistată începând de vineri, de la ora 17, până pe 13 iunie 2020, pentru desfăşurarea în bune condiţii a lucrărilor de amenajare a pasajului subteran pe sub linia de tramvai de la capătul podului Dacia</b>.</p>
      <p>
        <b>Întâi tramvaiele, apoi maşinile...</b>
      </p>
      <p>Sistarea circulaţiei tramvaielor, anunţată pentru sfârşitul lunii noiembrie, va interveni mai repede pe fondul lucrărilor de înlocuire a magistralei de termoficare de la capătul podului Dacia.</p>
      <figure>
        <img src="https://www.ebihoreanul.ro/user_files/02-birta.jpg"/>
      </figure>
      <p>"Potrivit înţelegerii iniţiale, sistarea circulaţiei tramvaiului urma să se facă peste două săptămâni, mai aproape de perioada vacanţei de iarnă. Termenul a fost devansat, însă, pentru că trebuie înlocuită magistrala de termoficare care urcă de la restaurantul Spoon pe Bulevardul Averescu până la Maternitate paralel cu Crişul Repede", a declarat pentru <b>BIHOREANUL </b>viceprimarul Florin Birta (foto).</p>
      <p>Înlocuirea magistralei se va face cu sistarea circulaţiei auto pe podul Dacia în cursul zilei de sâmbătă între orele 12 şi 18.</p>
      <p>"Pentru înlocuirea magistralei va trebui spart canalul tehnic în care erau pozate vechile conducte şi tăiate dalele liniei de tramvai", a zis Birta.</p>
      <p>Potrivit viceprimarului, lucrările se vor face fără întreruperea furnizării agentului termic în zonă.</p>
      <p>Ulterior, pentru ziua de luni este programată amenajarea unui sens giratoriu la intersecţia Bulevardului Magheru cu strada George Enescu.</p>
      <p>Lucrarea a fost amânată până după sistarea circulaţiei tramvaielor pentru a preveni eventualele accidente provocate de nelămuriri ale participanţilor la trafic legate de prioritatea de trecere prin intersecţie.</p>
      <p>
        <b>Autobuz tot la 15 minute</b>
      </p>
      <p>Potrivit unui comunicat al OTL, pe durata sistării circulaţiei tramvaielor pe ruta Piaţa Emanuil Gojdu, General Magheru, Republicii, Piaţa Bucureşti, Berzei şi Olimpiadei, transportul în comun se va efectua cu autobuze.</p>
      <p>"În această perioadă transportul călătorilor pe tronsonul menţionat se va efectua cu două autobuze care vor circula pe Linia T3 în orele de vârf din zilele lucrătoare la interval de succedare de 15 minute, iar în afara orelor de vârf la intervale de succedare de 20 minute", se menţionează în comunicat.</p>
      <p>În zilele de sâmbăta, duminica şi în cele de sărbători legale, autobuzele vor circula la intervale de succedare de 20 minute.</p>
      <figure>
        <img src="https://www.ebihoreanul.ro/user_files/traseu_linia_3_2019_11_21.png"/>
      </figure>
      <p>
        <b>Cu două sensuri de mers</b>
      </p>
      <p>Traseul Liniei T3 va avea două sensuri de mers.</p>
      <p>Pe sensul de mers spre Parcul Olosig se va circula pe direcţia: Piaţa Emanuil Gojdu (staţie cap liniei Colegiul Naţional Emanuil Gojdu), General Magheru (staţie Podul Dacia), Republicii (staţie Magazinul Crişul), Piaţa Bucureşti, Berzei (staţie Gara Centrală şi Stadion), Olimpiadei şi Eroul Necunoscut (staţie cap linie Parc Olosig).</p>
      <p>Astfel, pe acest sens de circulaţie se vor utiliza staţiile de tramvai de la Podul Dacia şi Stadion.</p>
      <p>În sens invers, spre Piaţa Emanuil Gojdu autobuzele vor urma ruta: Eroul Necunoscut (staţie cap linie Parc Olosig), Olimpiadei (staţie Stadion), Berzei, Piaţa Bucureşti (staţie Gara Centrală), Republicii (staţie Magazinul Crişul), General Magheru (staţie Podul Dacia) şi Piaţa Emanuil Gojdu (staţie cap linie Colegiul Naţional Emanuil Gojdu). Spre Piaţa Emanuil Gojdu se vor utiliza staţiile de tramvai: Stadion, Magazinul Crişul şi Podul Dacia. Aici vor fi folosite staţiile de tramvai de la Stadion, Magazinul Crişul şi Podul Dacia.</p>
      <p>Programele de circulaţie ale autobuzelor vor fi afişate în staţiile de tramvai.</p>
    </article>
  </body>
</html>