<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/komunikacja-spoleczna/w-lodzi-sylwester-bez-fajerwerkow,135360.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T16:06:00+00:00"/>
    <meta property="og:title" content="W Łodzi sylwester bez fajerwerków"/>
    <meta property="og:description" content="W tym roku miejski sylwester będzie w Łodzi przyjazny dla zwierząt i środowiska - zamiast fajerwerków zaproponujemy łodzianom udział w nowoczesnym, widowiskowym spektaklu świateł z wykorzystaniem dronów – poinformowała  prezydent Łodzi Hanna Zdanowska."/>
  </head>
  <body>
    <article>
      <h1>W Łodzi sylwester bez fajerwerków</h1>
      <address><time datetime="2019-11-21T16:06:00+00:00">21 Nov 2019, 16:06</time> by <a rel="author">PAP/JS  </a></address>
      <h4>W tym roku miejski sylwester będzie w Łodzi przyjazny dla zwierząt i środowiska - zamiast fajerwerków zaproponujemy łodzianom udział w nowoczesnym, widowiskowym spektaklu świateł z wykorzystaniem dronów – poinformowała  prezydent Łodzi Hanna Zdanowska.</h4>
      <hr/>
      <p>"Jako pierwsi zrezygnujemy ze zwyczaju urządzania pokazów pirotechnicznych w centrum miasta, a ja apeluję do łodzian o wstrzymanie się od używania fajerwerków i zadbanie o zwierzęta domowe, dla których sylwester jest najbardziej stresującym dniem w roku. Niech Łódź będzie wzorem miasta, które potrafi świętować bez wytwarzania dodatkowych odpadów, w sposób bezpieczny i przyjazny dla zwierząt i środowiska" - podkreśliła prezydent na konferencji prasowej.</p>
      <p>Według Zdanowskiej Łódź będzie pierwszym europejskim miastem, które zaoferuje swoim mieszkańcom udział w nowoczesnym, widowiskowym spektaklu świateł, przygotowanym z wykorzystaniem setek dronów podświetlonych diodami LED. Wydarzenie odbędzie się w sylwestrową noc na rynku Manufaktury.</p>
      <p>"Jako organizatorzy przedstawienia chcemy pokazać, że Łódź jest miastem innowacyjnym, wychodzącym ze zwyczaju strzelania fajerwerkami w sylwestra. Podczas pokazu 300 podświetlonych dronów będzie poruszać się w rytm muzyki, tworząc skomplikowane figury. Publiczność będzie oglądać zmieniające się kształty, kolory. Pokaz będzie trwał kilkanaście minut" - zaznaczył prezes firmy Terra Hexen Robert Fintak.</p>
      <p>Firma od kilku miesięcy pracuje nad przygotowaniem powietrznego show we współpracy z amerykańskim partnerem, który na co dzień zajmuje się m.in. nagrywaniem z dronów scen do filmów sensacyjnych. Drony, które zostaną wykorzystane w łódzkim pokazie sylwestrowym to - pod względem liczebności - druga na świecie komercyjnie dostępna flota tych maszyn. Amerykański dystrybutor posiada siedem baz na całym świecie, a ich polski partner chce doprowadzić do tego, by kolejna powstała również w Polsce.</p>
      <p>Jak podał dyrektor Łódzkiego Centrum Wydarzeń Maciej Łaski przygotowanie widowiska obejmuje nie tylko programowanie dronów, ale również wykonanie szeregu pokazów testowych oraz sprawdzenie terenu Manufaktury.</p>
      <p>"W odróżnieniu od fajerwerków, użyte technologie i możliwość przejęcia kontroli nad dronami zapewniają bezpieczeństwo widzów zarówno podczas pokazu, jak i lądowania" - dodał.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>