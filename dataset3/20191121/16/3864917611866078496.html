<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2823031-ukraina-na-patomu-misci-u-sviti-za-kilkistu-zertv-min.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T16:25:00+00:00"/>
    <meta property="og:title" content="Україна - на п'ятому місці у світі за кількістю жертв мін"/>
    <meta property="og:description" content="Упродовж 2018 року в Україні від наземних мін і вибухових пристроїв загинули або отримали поранення 325 осіб."/>
  </head>
  <body>
    <article>
      <h1>Україна - на п'ятому місці у світі за кількістю жертв мін</h1>
      <h2>Упродовж 2018 року в Україні від наземних мін і вибухових пристроїв загинули або отримали поранення 325 осіб.</h2>
      <address>
        <time datetime="2019-11-21T16:25:00+00:00">21 Nov 2019, 16:25</time>
      </address>
      <p>Такі дані містяться в <a href="http://www.the-monitor.org/media/3071380/Landmine-Monitor-2019-WEB-Final.pdf">доповіді</a> "Landmine Monitor 2019", яку у четвер, 21 листопада, представила в Мюнхені міжнародна неурядова організація Handicap International, повідомляє <a href="https://www.dw.com/uk/%D1%83%D0%BA%D1%80%D0%B0%D1%97%D0%BD%D0%B0-%D1%81%D0%B5%D1%80%D0%B5%D0%B4-%D0%BB%D1%96%D0%B4%D0%B5%D1%80%D1%96%D0%B2-%D1%83-%D1%81%D0%B2%D1%96%D1%82%D1%96-%D0%B7%D0%B0-%D0%BA%D1%96%D0%BB%D1%8C%D0%BA%D1%96%D1%81%D1%82%D1%8E-%D0%B6%D0%B5%D1%80%D1%82%D0%B2-%D0%BC%D1%96%D0%BD/a-51353586">DW</a>.</p>
      <p>Тож Україна опинилася на п'ятому місці у світі в рейтингу країн з найвищою кількістю жертв цього різновиду боєприпасів. На першому місці цього списку - Афганістан, де було зафіксовано 2234 жертв розривів мін та вибухових пристроїв. Далі йдуть Сирія, Ємен та М'янма.</p>
      <figure>
        <img src="https://static.ukrinform.com/photos/2019_11/1574356947-894.png"/>
      </figure>
      <p>Загалом протягом 2018 року в світі від мін та вибухових пристроїв загинули або отримали поранення 6897 людей. Більшість жертв - мирні жителі, з яких понад половина - <a href="https://www.dw.com/uk/%D0%B2%D0%B8%D0%B1%D1%83%D1%85-%D0%BC%D1%96%D0%BD%D0%B8-%D0%BF%D1%96%D0%B4-%D0%B3%D0%BE%D1%80%D0%BB%D1%96%D0%B2%D0%BA%D0%BE%D1%8E-%D0%B7%D0%B0%D0%B3%D0%B8%D0%BD%D1%83%D0%BB%D0%B8-%D1%82%D1%80%D0%BE%D1%94-%D0%B4%D1%96%D1%82%D0%B5%D0%B9/a-45698472">діти</a>. Статистика охоплює тільки офіційно зареєстровані й підтверджені випадки смерті чи каліцтва від мін та аналогічних вибухових пристроїв.</p>
      <p>У доповіді наголошується, що кількість жертв унаслідок вибухів мін та вибухових пристроїв вже четвертий рік поспіль залишається вкрай високою, попри дію Оттавської конвенції про заборону протипіхотних мін.</p>
      <p>Також автори доповіді додають, що в Україні площа замінованих територій оцінюється приблизно в сім тисяч квадратних кілометрів. Утім, це лише приблизні підрахунки, тож справжній показник замінованої площі може відрізнятися від цих оцінок.</p>
      <p>Ситуацію з розмінуванням ускладнює той факт, що деякі частини української території залишаються недоступними для урядових сил та української влади, зазначається в доповіді.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2822622-provokacia-z-vibuhami-pid-petrivskim-u-stabi-rozpovili-detali.html">Провокацію з "вибухами" під Петрівським могли влаштувати російські сапери - штаб ООС</a>
      </blockquote>
      <p>Щодо вибухових пристроїв, то в Україні більшість з них були так звані "розтяжки", тобто пастки із застосуванням ручних гранат для враження живої сили, йдеться в доповіді.</p>
      <p>Як повідомлялося, в червні пресслужба українського міністерства з питань тимчасово окупованих територій заявила, що за більш ніж п'ять років окупації на Донбасі від вибухів мін і ВЗВ (вибухонебезпечних залишків війни. - р<i>ед</i>.) загинули 977 цивільних, ще 1528 осіб отримали поранення.</p>
    </article>
  </body>
</html>