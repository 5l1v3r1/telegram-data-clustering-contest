<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/sodertalje-sjukhus-lagger-ner-avdelning-efter-sparkrav/"/>
    <meta property="og:site_name" content="DN.SE"/>
    <meta property="article:published_time" content="2019-11-21T16:21:40+00:00"/>
    <meta property="og:title" content="Södertälje sjukhus lägger ner avdelning efter sparkrav"/>
    <meta property="og:description" content="En vårdavdelning läggs ner på Södertälje sjukhus till följd av det sparkrav som har uppkommit efter att det saknas 40 miljoner kronor i nästa års budget."/>
  </head>
  <body>
    <article>
      <h1>Södertälje sjukhus lägger ner avdelning efter sparkrav</h1>
      <address><time datetime="2019-11-21T16:21:40+00:00">21 Nov 2019, 16:21</time> by <a rel="author" href="https://www.dn.se/av/adam-svensson/" target="_blank">Adam Svensson</a></address>
      <p>
        <b>En vårdavdelning läggs ner på Södertälje sjukhus till följd av det sparkrav som har uppkommit efter att det saknas 40 miljoner kronor i nästa års budget.<br/>– Men vi kommer inte att behöva varsla personal om uppsägning, säger vd:n Christophe Pedroletti. </b>
      </p>
      <p>Den ekonomiska prognosen för Södertälje sjukhus såg redan i oktober tuff ut. Då stod det klart att det saknades 50 miljoner kronor inför 2020, vilket <a href="https://www.svt.se/nyheter/lokalt/sodertalje/sparpaket-pa-sodertalje-sjukhus-saknar-50-miljoner-kronor">SVT Nyheter Södertälje rapporterade om</a>. Flera åtgärder har gjort att budgeten för innevarande år dock ser positiv ut. Resultatet för i år beräknas landa på 9,8 miljoner kronor plus. </p>
      <p><b>Sjukhusets vd </b>Christophe Pedroletti berättar för DN att det gör situationen inför nästa år bättre än man tidigare hade befarat. </p>
      <p>– Vi går in på en annan resultatnivå inför nästa år, säger han. </p>
      <p>Men det goda resultatet kan inte helt uppväga de pengar som saknas i nästa års budget, och cirka 40 miljoner saknas fortfarande. Därför genomför Södertälje sjukhus nu flera åtgärder för att minska kostnaderna. </p>
      <p><b>En konsekvens av sparkravet</b> är att sjukhuset lägger ner en hel avdelning. Det är vårdavdelning 29, som är blandad geriatrisk och internmedicinsk avdelning, som nu stängs. Detta kommer också att innebära en minskning av antalet vårdplatser, berättar Christophe Pedroletti. </p>
      <p>– Vi tittar på de strukturella delarna och hur vårdplatserna är fördelade. Där kommer vi att lägga ner vårdavdelning 29, och i och med detta kommer sex av sjukhusets totalt 167 vårdplatser att försvinna, säger han. </p>
      <p>I dag har vårdavdelningen 14 platser, men åtta av dessa kommer att flyttas till andra avdelningar. Nettominskningen blir alltså sex vårdplatser i och med stängningen av avdelningen. Förändringen innebär också att man inte kommer att varsla någon personal för att nå sparkraven, berättar Christophe Pedroletti. </p>
      <p>
        <b>Finns det risk för senare varsel?</b>
      </p>
      <p>– Det är alltid svårt att säga. Men min bedömning är att ska klara det här med de åtgärder vi nu tar till, säger han. </p>
      <p><b>Bland de andra åtgärderna</b> som sjukhuset genomför finns stopp för inhyrning av personal, anställningsstopp för alla personalkategorier, och att inga extra betalningar förutom det som redan är bestämt i sjukhusets allmänna bestämmelser ska göras. </p>
      <p>Den totala kostnadsramen för Södertälje sjukhus är 1.533 miljoner kronor för 2020. </p>
    </article>
  </body>
</html>