<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/sophie-elise-bytter-forlag/"/>
    <meta property="og:site_name" content="Kampanje"/>
    <meta property="article:published_time" content="2019-11-21T16:14:39+00:00"/>
    <meta property="og:title" content="Sophie Elise går til Stordalen-forlag: - Jeg er stolt over å ha fått denne muligheten"/>
    <meta property="og:description" content="Kommer med ny bok høsten 2020."/>
  </head>
  <body>
    <article>
      <h1>Sophie Elise går til Stordalen-forlag: - Jeg er stolt over å ha fått denne muligheten</h1>
      <address><time datetime="2019-11-21T16:14:39+00:00">21 Nov 2019, 16:14</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>Kommer med ny bok høsten 2020.</b>
      </p>
      <p><b>Sophie Elise Isachsen</b> (24)  går fra Cappelen Damm til Pilar Forlag, en del av Strawberry Publishing, forlagsgruppen til <b>Petter Stordalen</b>. Isachsen debuterte som forfatter i 2016 med boka <i>Forbilde som</i> ble en bestselger med 15 uker på bestselgerlista og et førsteopplag på 40.000 eksemplarer. I 2018 kom oppfølgeren <i>Elsk meg</i>. </p>
      <p>Nå bytter hun forlag og hennes tredje bok kommer høsten 2020.</p>
      <p>- Jeg har langt mange spennende planer med Strawberry, og ser fram til å realisere flere kule prosjekter i årene som kommer. Jeg er stolt over å ha fått denne muligheten med et forlag som ønsker å fornye bokbransjen, det er noe jeg vil være med på. Vi har landet konseptet for min tredje bok, og jeg kan allerede nå fastslå at den vil bli veldig annerledes enn mine to første bøker, sier Sophie Elise Isachsen. </p>
      <p><b>- Evner å motivere yngre</b><br/>Sjefredaktør <b>Ingrid Eia Ryvarden</b> i Pilar Forlag gleder seg til å jobbe med forfatteren.</p>
      <p>- Sophie Elise er en viktig signering for oss, ikke bare fordi hun er en dyktig forfatter, men fordi hun evner å motivere yngre mennesker til å lese bøker. Vi har allerede hatt flere gode møter, og jeg gleder meg over å jobbe med et menneske som er så fristilt fra normer og tabuer, sier Ryvarden.</p>
      <figure>
        <img src="https://kampanje.com/globalassets/blogging/sophie-elise/sophie-elise-pilar-forlag-.jpg"/>
        <figcaption>
          <b>Klare for samarbeid:<br/></b>
          <i>Forlegger i Strawberry Publishing Jonas Forsang, sjefredaktør i Pilar Ingrid Eia Ryvarden og Sophie Elise Isachsen. Foto: akam1k3.</i>
        </figcaption>
      </figure>
      <p><b>- Unge superstjerner</b><br/>Forlegger i Strawberry Publishing, <b>Jonas Forsang</b>, er veldig fornøyd. </p>
      <p>- Sophie Elise har en unik posisjon i offentligheten, men også i det norske, litterære landskapet. Hun holder ingenting tilbake og beviser bok for bok at unge liv også kan ose av levd liv. Sammen med Yahya Hassan, Sally Rooney, Holly Ringland, Nicola Rayner og Joseph Knox inngår hun i vår førsterekke av unge superstjerner, sier Forsang.</p>
      <p>Les også: <a href="https://kampanje.com/link/97d94e7c63284c3c95ce116c33661d49.aspx">Stordalen-forlag henter Trigger-partner: - Bøker har alltid hatt en stor plass i hjertet mitt</a></p>
    </article>
  </body>
</html>