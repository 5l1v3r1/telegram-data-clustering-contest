<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-kyiv-novyi-rik/30285022.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T16:53:29+00:00"/>
    <meta property="og:title" content="Іграшки у вигляді цукерок, лускунчики-«охоронці» і хода звіздарів – КМДА про новорічну програму"/>
    <meta property="og:description" content="У Київміськадміністрації повідомили, що святкування новорічних свят у Києві стартує 14 грудня. «Офіційне святкування Нового року на Софійській та Контрактовій площах триватиме із 14 грудня до 19 січ"/>
  </head>
  <body>
    <article>
      <h1>Іграшки у вигляді цукерок, лускунчики-«охоронці» і хода звіздарів – КМДА про новорічну програму</h1>
      <address>
        <time datetime="2019-11-21T16:53:29+00:00">21 Nov 2019, 16:53</time>
      </address>
      <p>У Київміськадміністрації повідомили, що святкування новорічних свят у Києві стартує 14 грудня.</p>
      <p>«Офіційне святкування Нового року на Софійській та Контрактовій площах триватиме із 14 грудня до 19 січня. Святкове засвічення ялинок для киян та гостей міста традиційно відбудеться 19 грудня о 19:00, у день Святого Миколая…. Тематикою Нового року на Софійській площі стала відома на весь світ різдвяна історія про Лускунчика. Так, 19 грудня о 17:00 святкування відкриватиме різдвяний парад, який пройде від Національної Опери України до Софійської площі. Після закінчення параду відбудеться офіційне засвічення ялинки», – йдеться в повідомленні.</p>
      <p>За даними КМДА з посиланням на організаторів святкування – компанію «Folk Ukraine», цьогоріч ялинку прикрасять 750 іграшок у вигляді цукерок та 4 кілометри гірлянд теплого кольору.</p>
      <p>«Головні герої казки про Лускунчика будуть «охороняти» ялинку разом із українськими козаками», – розповіли у мерії.</p>
      <p>Крім Софійської площі, святкові локації будуть і на Контрактовій площі, де облаштують різдвяне європейське містечко в українських традиціях. У програмі святкування – хода звіздарів 7 січня, виконання масової коляди, встановлення Дідуха та народні гуляння, щедрування в переддень Святого Василя.</p>
      <p>Із 14 грудня до 12 січня святкування триватимуть в районі Софійської площі, до 19 січня – на Контрактовій.</p>
      <p>Постановою Кабінету міністрів України<a href="https://www.kmu.gov.ua/ua/npas/pro-perenehih-dniv-u-2019-roci"> № 7-р</a> пропонується чотири вихідних дні з 29 грудня 2019 року до 1 січня 2020 року. Пропонується перенести робочий день з 6 на 11 січня. Таким чином вихідні триватимуть з 4 до 7 січня.​ Також очікується додатковий вихідний 25 грудня на Різдво за Григоріанським календарем.</p>
    </article>
  </body>
</html>