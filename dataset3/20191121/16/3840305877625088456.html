<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/viorica-dancila-psd-mandatul-meu-presedintelui-mediator-voi-chema-toate-fortele-politice-dialog-306609.html"/>
    <meta property="og:site_name" content="B1 TV"/>
    <meta property="article:published_time" content="2019-11-21T16:13:24+00:00"/>
    <meta property="og:title" content="Viorica Dăncilă (PSD): Voi lupta pentru aderarea la spațiul Schengen și la Zona Euro, intrarea în programul Visa Waiver și întărirea Parteneriatului Strategic cu SUA"/>
    <meta property="og:description" content="Viorica Dăncilă, reprezentanta PSD în finala prezidențialelor de duminică, a afirmat, joi seară, într-o conferință de presă electorală, că dorește să desfășoare un mandat de președinte mediator și a..."/>
  </head>
  <body>
    <article>
      <h1>Viorica Dăncilă (PSD): Voi lupta pentru aderarea la spațiul Schengen și la Zona Euro, intrarea în programul Visa Waiver și întărirea Parteneriatului Strategic cu SUA</h1>
      <address><time datetime="2019-11-21T16:13:24+00:00">21 Nov 2019, 16:13</time> by <a rel="author">Vladimir Ionescu</a></address>
      <p>Viorica Dăncilă, reprezentanta <a href="https://www.b1.ro/tag/psd-51583.html">PSD</a> în finala prezidențialelor de duminică, a afirmat, joi seară, într-o conferință de presă electorală, că obiectivele pe care și le propune sunt aderarea la spațiul Schengen și la Zona Euro, intrarea în programul Visa Waiver, respectiv întărirea Parteneriatului Strategic cu SUA. Dacă îi obține, spune ea, cei cinci ani la Cotroceni vor fi marcați de mediere, implicare, reformă, interes public și transparență. <br/><br/>„Mandatul meu va fi cel al președintelui mediator, care înțelege importanța echilibrului instituțional și a bunei funcționări a societății. În primele trei luni de mandat, voi chema toate forțele politice la dialog, pentru că obiectivele importante pentru România au nevoie de dialog, au nevoie de consens, au nevoie de implicarea tuturor forțelor politice din această țară.<br/><br/>Legat de implicare, am fost în fruntea Guvernului și știu bine care sunt problemele, care sunt nevoile oamenilor. Niciun român, care va bate la ușa Palatului Cotroceni, nu va rămâne fără un răspuns din partea mea. Voi avea încă din prima zi dialog cu românii din țară și din diaspora, cu reprezentanții mass-media, cu reprezentanții societății civile, cu reprezentanții sindicatelor, cu reprezentanții patronatelor dintre oameni, pentru că așa cred că trebuie să fie un președinte. Un președinte implicat, un președinte care să stea tot timpul în mijlocul oamenilor, un președinte deschis mereu către dialog. Mandatul meu va fi cel al președintelui reformator. Voi deschide dialogul cu toate forțele politice constructive, pentru presă, pentru tineri, pentru oamenii de cultură, pentru proiectele și sesizările societății civile, alături de care voi iniția proiecte de reformă în toate domeniile cheie. <br/><br/>Mandatul meu va fi cel al președintelui pentru care interesul comun primează. Voi fi în consultări permanente cu societatea civilă, cu instituțiile statului. Este democratic, și ca atare obligatoriu, ca voința majorității să fie cea care contează mandatul meu va fi cel al președintelui care asigură dialog, asigură dialog, asigură deschidere și transparență instituțională. Încă din prima zi activitatea președintelui va fi făcută publică pentru toți cetățenii țării. La fel și agenda președintelui, deplasările și cheltuielile administrației prezidențiale, de care știm că s-a abuzat în ultimii cinci ani.<br/><br/>Vreau să îmi iau un angajament ferm în fața românilor și vreau să spun că voi avea respect pentru Constituție, pe care nu o voi încălca niciodată, așa cum a făcut fostul președinte. Voi face demersurile încă din prima zi pentru a renunța la imunitatea în fața legii oferită de Constituție Președintelui României. Un președinte cinstit n-are nevoie de imunitate”, a afirmat Viorica Dăncilă.</p>
      <p> </p>
    </article>
  </body>
</html>