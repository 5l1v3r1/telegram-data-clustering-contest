<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/la-confessione-davide-gaudiero-ucciso-mio-zio-coltellate-perche-mi-sentivo-minacciate-sentito-voce/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-21T16:44:34+00:00"/>
    <meta property="og:title" content="La confessione: “Ho ucciso mio zio a coltellate perché ho sentito una voce”"/>
    <meta property="og:description" content="REGGIO EMILIA – E’ già stato interrogato dal pm Isabella Chiesi, Davide Gaudiero. Ha raccontato di aver accoltellato lo zio Paolo (57 anni), fratello del padre Ciro (59 anni), perché si sentiva minacciato. Davide ha 27 anni, da 8 è in cura per un disturbo psichiatrico. Ha detto di essere dispiaciuto, ma di aver agito […]"/>
  </head>
  <body>
    <article>
      <h1>La confessione: “Ho ucciso mio zio a coltellate perché ho sentito una voce”</h1>
      <address><time datetime="2019-11-21T16:44:34+00:00">21 Nov 2019, 16:44</time> by <a rel="author">Davide Bianchini</a></address>
      <p>
        <b>Davide Gaudiero, 27 anni, è già stato interrogato dal pm Isabella Chiesi nell’ufficio della polizia al pronto soccorso del Santa Maria Nuova. Da 8 anni è in cura per disturbi psichiatrici</b>
      </p>
      <p><b>REGGIO EMILIA</b> – E’ già stato interrogato dal pm Isabella Chiesi, <b>Davide Gaudiero</b>. Ha raccontato di aver accoltellato lo zio Paolo (57 anni), fratello del padre Ciro (59 anni), perché si sentiva minacciato. Davide ha 27 anni, da 8 è in cura per un disturbo psichiatrico. Ha detto di essere dispiaciuto, ma di aver agito perché mosso da una “voce”. “Sentivo delle voci che mi dicevano che ero in pericolo”, ha ripetuto agli inquirenti. Si sentiva minacciato dallo zio. Così, tra le 4 e le 5, si è alzato, è andato in cucina, ha preso un coltello e poi è andato nella camera dello zio colpendolo più volte. Quante e dove non ricorda. Al cuore, emergerà poi dagli accertamenti degli inquirenti. In casa c’era anche il padre, costretto su una sedia a rotelle ma autosufficiente. Ha sentito tutto e ha chiamato la polizia.</p>
      <p>Davide Guadiero è stato portato in ospedale proprio perché soggetto seguito. Lì ha avuto modo di parlare anche con il suo avvocato, Tommaso Lombardini. Poi sarà trasferito in questura per la fotosegnalazione e le formalità di rito, infine in carcere in attesa dell’udienza di convalida del fermo. Facile ipotizzare che sarà sottoposto, nelle pieghe delle indagini ancor prima del processo, a perizia psichiatrica. Una mossa difensiva che appare scontata.</p>
      <related>
        <h4>
          <b>Leggi anche</b>
        </h4>
        <a href="https://www.reggionline.com/uccide-lo-zio-coltellate-estate-la-lite-cui-partita-lossessione-video/"/>
        <a href="https://www.reggionline.com/reggio-emilia-uccide-zio-persona-fermo-al-pronto-soccorso-omicidio/"/>
        <a href="https://www.reggionline.com/omicidio-al-villaggio-stranieri-vicini-casa-famiglia-tranquilla-cerano-delle-difficolta-video/"/>
      </related>
    </article>
  </body>
</html>