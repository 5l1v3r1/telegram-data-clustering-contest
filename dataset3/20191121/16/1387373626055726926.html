<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nuovaperiferia.it/cultura-e-turismo/torino-film-festival-domani-comincia-la-37esima-edizione/"/>
    <meta property="og:site_name" content="La Nuova Periferia"/>
    <meta property="article:published_time" content="2019-11-21T16:31:23+00:00"/>
    <meta property="og:title" content="Torino Film Festival, domani comincia la 37esima edizione"/>
    <meta property="og:description" content="Torino Film Festival, domani (venerdì 22 novembre 2019) comincia la 37esima edizione di una delle manifestazioni più attese in città."/>
  </head>
  <body>
    <article>
      <h1>Torino Film Festival, domani comincia la 37esima edizione</h1>
      <h2>Comincia la 37esima edizione.</h2>
      <address>
        <time datetime="2019-11-21T16:31:23+00:00">21 Nov 2019, 16:31</time>
      </address>
      <p>Torino Film Festival, domani (venerdì 22 novembre 2019) comincia la 37esima edizione di una delle manifestazioni più attese in città.</p>
      <h3>Torino Film Festival,  si apre con Jojo Rabbit</h3>
      <p>Il film di apertura del 37° Torino Film Festival (22 – 30 novembre 2019) sarà Jojo Rabbit di Taika Waititi, il regista neozelandese autore di Thor: Ragnarok e del mockumentary vampirico What We Do in the Shadows, con il quale vinse il premio per la migliore sceneggiatura al Torino Film Festival 2014.  Tratto dal romanzo Caging Skies di Christine Leunens, il nuovo film di Waititi è una satira sferzante e spiazzante del nazismo e dei suoi miti. Racconta la storia di un ragazzino di 10 anni che vive a Vienna con la mamma vedova durante gli ultimi anni del nazismo: Jojo Betzler è un bambino dolce e un po’ timido, con un grande amico cicciottello e occhialuto, insieme al quale vuole diventare un  perfetto giovane nazista. Perché Jojo ha un idolo, Adolf Hitler, che ha trasformato in un amico immaginario. Interpretato dallo stesso Waititi (nella parte dell’Hitler immaginario), dal giovanissimo Roman Griffin Davis, da Scarlett Johansson (la mamma di Jojo) e Sam Rockwell (l’ufficiale istruttore del campo per i giovani hitleriani), il film ha vinto il People’s Choice Award all’ultimo Festival di Toronto. “Jojo Rabbit sta in perfetto equilibrio tra satira e dramma: rilegge una mostruosità della Storia con gli occhi di un bambino, ma senza piangersi addosso” dichiara Emanuela Martini, direttore del Torino Film Festival – “affonda colpi dolorosi ed emerge da situazioni drammatiche con irresistibile humor nero, mescola i Beatles alle parate naziste con una freschezza irridente. Fa ridere e fa pensare.</p>
      <h3>Omaggio a Mario Soldati</h3>
      <p>Durante la prossima 37.ma edizione, che si svolgerà dal 22 al 30 novembre 2019, il Torino Film Festival proporrà un omaggio a Mario Soldati. Una “Giornata Soldati”, che si articolerà in una successione di proiezioni e interventi, da metà mattinata fino alla sera, nella sala 3 del Cinema Massimo, che fa capo come il festival al Museo Nazionale del Cinema e che, dallo scorso anno, si chiama appunto Sala Soldati.<br/>Non saranno proiettati solo alcuni film di Mario Soldati, ma anche spezzoni ed episodi delle sue serie televisive, delle sue inchieste giornalistiche, delle sue interviste; intervallati, a blocchi, da interventi di familiari, amici, collaboratori, esponenti del mondo della cultura che porteranno la loro testimonianza sull’autore. La Giornata è organizzata in collaborazione con Rai Teche e con il Dams dell’Università di Torino, nella cui sede si terrà, il giorno dopo, un convegno di studi sull’autore, e con Sapienza università di Roma, dove si terrà un’ulteriore sessione del convegno, quasi a ristabilire il ‘legame autobiografico’ TorinoRoma descritto da Soldati in uno dei suoi romanzi più belli: ‘Le due città “.</p>
      <p>
        <a href="https://nuovaperiferia.it/">
          <b>
            <i>LEGGI ANCHE LE ALTRE NOTIZIE DE LA NUOVA PERIFERIA</i>
          </b>
        </a>
      </p>
      <p>
        <b>RESTA AGGIORNATO SU TUTTE LE NOSTRE NOTIZIE! COME?</b>
      </p>
      <p>Iscriviti al nostro gruppo Facebook <a href="https://www.facebook.com/groups/31786643220/?ref=br_rs"><b>La Nuova Periferia</b></a></p>
      <p>E segui la nostra pagina Facebook ufficiale <b><a href="https://www.facebook.com/lanuovaperiferia/">La Nuova Periferia</a></b>: clicca “Mi piace” o “Segui” e gestisci impostazioni e notifiche in modo da non perderti più nemmeno una notizia!</p>
    </article>
  </body>
</html>