<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/21/zerkal-rozpovila-pro-sytuatsiyu-na-arbitrazhnomu-majdanchyku-v-gaazi/"/>
    <meta property="og:site_name" content="Рубрика"/>
    <meta property="article:published_time" content="2019-11-21T16:25:29+00:00"/>
    <meta property="og:title" content="Зеркаль розповіла про ситуацію на арбітражному &quot;майданчику&quot; в Гаазі"/>
    <meta property="og:description" content="Заступниця глави МЗС Олена Зеркаль розповіла про ситуацію на арбітражному “майданчику” в Гаазі. Про це вона написала у Facebook. “Символічно, що саме сьогодні, в день Гідності та Свободи, ми відстоюємо Свободу і Гідність України та наших моряків на арбітражному “майданчику” в Гаазі. Ці слухання стосуються захоплених РФ рік тому наших військових кораблів та хлопців, але […]"/>
  </head>
  <body>
    <article>
      <h1>Зеркаль розповіла про ситуацію на арбітражному "майданчику" в Гаазі</h1>
      <address><time datetime="2019-11-21T16:25:29+00:00">21 Nov 2019, 16:25</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2018/03/5-3-860x580-c-1.jpg"/>
      </figure>
      <p>
        <b>
          <b>Заступниця глави МЗС Олена Зеркаль розповіла про ситуацію на арбітражному “майданчику” в Гаазі.</b>
        </b>
      </p>
      <p>Про це вона написала у <a href="https://www.facebook.com/photo.php?fbid=2895905447109280&amp;set=a.766128866753626&amp;type=3">Facebook.</a></p>
      <p>“Символічно, що саме сьогодні, в день Гідності та Свободи, ми відстоюємо Свободу і Гідність України та наших моряків на арбітражному “майданчику” в Гаазі. Ці слухання стосуються захоплених РФ рік тому наших військових кораблів та хлопців, але вони мають процедурний характер. За результатом цих слухань Арбітраж прийме своє перше рішення та затвердить правила своєї роботи, визначить назву справи та засади транспарентності, а саме можливість доступу широкого загалу до матеріалів справи, а також можливість трансляції слухань в режимі онлайн”, – пояснила вона.</p>
      <p>Зеркаль зазначила, що Україна наполягає на тому, що справа є терміновою.</p>
      <p>“Ми наполягаємо на тому, що справа є терміновою, оскільки не зважаючи на те, що у вересні РФ звільнила наших моряків, кримінальні справи проти них тривають. Тобто, вона і надалі продовжує заперечувати імунітет українських моряків. Три дні тому – майже через рік після того, як 25 листопада 2018 року їх було захоплено – РФ звільнила наші кораблі, вилучивши з них зброю, комунікаційне обладнання і документи. Таким чином, РФ продовжує порушувати Наказ Міжнародного трибуналу з морського права від 25 травня 2019 року та Конвенцію ООН з морського права”, – пише Зеркаль.</p>
      <p>Вона підкреслює, що “трибунал має покласти край цим триваючим порушенням”. Відтак, Україна вимагає остаточного, обов’язкового рішення про визнання РФ винною у порушенні низки статей Конвенції.</p>
      <p>Незважаючи на те, що предметом справи є одне просте питання – кричуще порушення РФ фундаментального принципу міжнародного морського права – абсолютного імунітету військових суден та членів їхніх екіпажів, РФ намагається вибороти стільки ж часу для розгляду цієї справи, як і у справі стосовно порушення прав прибережної держави в Чорному і Азовському морях та у Керченській протоці. Крім того, Росія прагне зробити слухання максимально закритими.</p>
      <p>“Сьогодні відбувся обмін позиціями та аргументами між сторонами. Зважаючи на суттєву різницю у підходах сторін до найбільш чутливих питань, досягти згоди не вдалося. Отже, вже завтра Арбітраж ухвалить правила процедури своєї діяльності з урахуванням сьогоднішніх слухань та власного розуміння. Покладаємося на мудрість та прогресивність членів Арбітражу”, – каже вона.</p>
      <p>Нагадаємо, що <a href="https://rubryka.com/2019/11/20/yakshho-dozvolyat-to-vzharymo-zerkal-pro-kompensatsiyi-rosiyi-pislya-rishennya-sudu-v-gaazi/">Україна домагатиметься стягнення компенсацій з Росії у випадку, якщо Міжнародний суд ООН винесе рішення про програш РФ у справі України проти Росії, яка стосується Криму і Донбасу.</a></p>
    </article>
  </body>
</html>