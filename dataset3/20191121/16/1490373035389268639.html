<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/hamr-na-jezere-vybuch-havarie-exploze-umrti_1911211600_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T16:00:00+00:00"/>
    <meta property="og:title" content="Výbuch v Hamru na Jezeře má první oběť. Zemřel popálený muž hospitalizovaný v Liberci"/>
    <meta property="og:description" content="„Zemřel na následky svých zranění,“ řekl mluvčí liberecké nemocnice Václav Řičář. Zranění utrpěl při výbuchu po nečekané chemické reakci spojené s únikem škodlivin do ovzduší."/>
  </head>
  <body>
    <article>
      <h1>Výbuch v Hamru na Jezeře má první oběť. Zemřel popálený muž hospitalizovaný v Liberci</h1>
      <address><time datetime="2019-11-21T16:00:00+00:00">21 Nov 2019, 16:00</time> by <a rel="author">ČTK</a></address>
      <p>
        <b>Po úterním neštěstí v provozovně likvidace nebezpečných odpadů firmy Purum v Hamru na Jezeře na Českolipsku přišel o život jeden člověk. Ve čtvrtek zemřel muž hospitalizovaný v Liberci. Uvedl to mluvčí nemocnice Václav Řičář.</b>
      </p>
      <p>„Zemřel na následky svých zranění,“ řekl mluvčí liberecké nemocnice Václav Řičář. Zranění utrpěl při výbuchu po nečekané chemické reakci spojené s únikem škodlivin do ovzduší.</p>
      <p>Při neštěstí v Hamru byli v úterý vážně zraněni dva lidé, na místě je museli záchranáři oživovat. Jednoho z nich záchranáři převezli v kritickém stavu na ARO liberecké nemocnice. „Jeho stav byl od počátku vážný, dnes zemřel,“ dodal Řičář.</p>
      <p>Druhý těžce zraněný je zřejmě mimo ohrožení života v nemocnici na pražských Vinohradech. Další pracovník utrpěl středně těžké poranění a pět lidí bylo podle záchranářů zraněno lehce. Ošetření muselo po zásahu vyhledat také jedenáct 11 příslušníků integrovaného záchranného systému.</p>
      <h3>Vyšetřování výbuchu</h3>
      <p>Okolnosti úterního neštěstí prověřuje Státní úřad inspekce práce. Od středy funguje speciálně sestavený kontrolní tým. Kdyby zjistil závažná porušení bezpečnostních předpisů, hrozí zaměstnavateli pokuta až do výše dvou milionů korun.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/vybuch-exploze-hamr-na-jezere-zachranari-zdravotnici_1911211346_jgr"/>
      </related>
      <p>Co výbuch při nečekané chemické reakci spojené s únikem škodlivin do ovzduší způsobilo, zatím policie neví. Událost prověřuje pro podezření z obecného ohrožení z nedbalosti, zatím nikoho neobvinila.</p>
      <p>V areálu ve Staré Lužici v Hamru na Jezeře působí firma Purum od roku 2002 a dosavadní provoz označil jednatel Daniel Kraft za bezproblémový. Ani on neví, co se tam v úterý stalo.</p>
      <p>Na kontrolu do provozovny zamíří v nejbližší době pravděpodobně také liberečtí pracovníci České inspekce životního prostředí, i když letos už tam na byli.</p>
      <p>„Jezdíme na kontroly spolu s krajem, protože je to zařízení, které spadá pod integrovanou prevenci. Byli jsme tam v červnu tohoto roku a nebylo zjištěno žádné pochybení,“ řekl ředitel libereckého inspektorátu Martin Kmoch.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d40434.7006154654!2d14.821510794633669!3d50.698252254519666!2m3!1f0!2f0!3f0!3m2!1i1024!2i768!4f13.1!3m3!1m2!1s0x470947afb0267585%3A0x400af0f661506c0!2s471%2028%20Hamr%20na%20Jeze%C5%99e!5e0!3m2!1scs!2scz!4v1574161885687!5m2!1scs!2scz" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-domov/vybuch-exploze-hamr-na-jezere-zachranari-zdravotnici_1911211346_jgr"/>
        <a href="https://www.irozhlas.cz/zpravy-domov/hasici-hamr-na-jezere-vybuch-ceskolipsko_1911191213_dok"/>
      </related>
    </article>
  </body>
</html>