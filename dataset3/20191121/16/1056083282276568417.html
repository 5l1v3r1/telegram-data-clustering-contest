<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019695/%D8%A2%D9%85%D8%A7%D8%AF%D9%87-%D8%B3%D8%A7%D8%B2%DB%8C-%DB%B1%DB%B6-%D8%AF%D8%B3%D8%AA%DA%AF%D8%A7%D9%87-%D8%A7%D8%AA%D9%88%D8%A8%D9%88%D8%B3-%D9%88%DB%8C%DA%98%D9%87-%D8%AA%D8%B1%D8%AF%D8%AF-%D9%85%D8%B9%D9%84%D9%88%D9%84%DB%8C%D9%86-%D8%AF%D8%B1-%DB%8C%D8%B2%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T16:41:11+00:00"/>
    <meta property="og:title" content="آماده‌سازی ۱۶ دستگاه اتوبوس ویژه تردد معلولین در یزد"/>
    <meta property="og:description" content="ایسنا/یزد شهردار یزد با اشاره به ظرفیت های این شهر برای تبدیل شدن به هدف گردشگری خاص برای همه معلولان، از آماده سازی ۱۶ دستگاه اتوبوس ویژه تردد معلولان در این شهر میراث جهانی خبر داد."/>
  </head>
  <body>
    <article>
      <h6 class="kicker">شهردار یزد خبر داد:</h6>
      <h1>آماده‌سازی ۱۶ دستگاه اتوبوس ویژه تردد معلولین در یزد</h1>
      <address><time datetime="2019-11-21T16:41:11+00:00">21 Nov 2019, 16:41</time> by <a rel="author">امیر رضازاده</a></address>
      <p>ایسنا/یزد شهردار یزد با اشاره به ظرفیت های این شهر برای تبدیل شدن به هدف گردشگری خاص برای همه معلولان، از آماده سازی ۱۶ دستگاه اتوبوس ویژه تردد معلولان در این شهر میراث جهانی خبر داد.</p>
      <p>«جمال الدین عزیزی بندرآبادی» با اشاره به ضرورت برگزاری جشنواره ملی گردشگری معلولین در استان یزد، اظهار کرد: حرکت به سوی تبدیل شدن یزد به شهر دوست دار معلول، حرکتی بود که در شورای شهر یزد به ویژه در کمیسیون خدمات شهری شکل گرفت و پیگیری های متعددی در این زمینه انجام شده است.</p>
      <p>وی حضور دو گروه ۳۵ نفری از روسای انجمن‌های ضایع نخاعی کشور را از جمله مهمترین ویژگی‌های جشنواره ملی گردشگری معلولین در یزد دانست و افزود: اولین جشنواره ملی گردشگری معلولین ۱۰ تا ۲۰ آذرماه در شهر میراث جهانی یزد برگزار می‌شود.</p>
      <p>شهردار یزد با بیان این که ۷۰ میهمان این جشنواره می‌توانند سفیران و مبلغین فرهنگ و ظرفیت‌های مختلف یزد در سطح ملی باشند، گفت: مناسب سازی ابنیه تاریخی و معابر گردشگری بافت تاریخی از جمله دستاوردهای این رویداد در یزد است.</p>
      <p>عزیزی در ادامه به مناسب سازی و آماده‌سازی بافت تاریخی و هتل‌های یزد برای رفت و آمد معلولین اشاره و تصریح کرد: میزبانی هرچه بهتر این جشنواره به مشارکت تمام دستگاه های اجرایی و نظارتی نیاز دارد.</p>
      <p>وی مناسب سازی ۱۶ دستگاه اتوبوس برای حمل و نقل معلولین در یزد را از دیگر اقدامات انجام شده در راستای مناسب سازی یزد برای جامعه هدف دانست و بیان کرد: پس از اتمام جشنواره، اتوبوس‌های مناسب سازی شده به عنوان اتوبوس‌های معلولان در یزد مورد استفاده قرار می‌گیرند.</p>
      <p>این مسئول در بخش دیگری از سخنان خود با بیان این که این کار قطعا شروعی دارد ولی شروع آن به منزله انجام ۱۰۰ درصدی کار نیست و همه دستگاه ها باید در این خصوص هماهنگی داشته باشند، گفت: رفع نیاز معلولان برای حضور پرشور در سطح شهر یزد همان رعایت حقوق شهروندی است.</p>
      <p>شهردار یزد در پایان نیز با اشاره به این که بحث هزینه‌ای این کار نسبت به بحث فرهنگی اهمیت بسیار پایین‌تری دارد و لازم است یک نهضت بسیار مهمی در این زمینه شکل بگیرد، افزود: همه نسبت به مناسب سازی شهر برای همه اقشار به ویژه معلولان اقدام لازم را انجام دهند.</p>
      <p>انتهای پیام</p>
    </article>
  </body>
</html>