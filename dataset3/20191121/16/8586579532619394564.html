<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/chp-lideri-kilicdaroglu-hesap-vermeleri-gerekiyor-257373h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-21T16:45:00+00:00"/>
    <meta property="og:title" content="CHP lideri Kılıçdaroğlu: Hesap vermeleri gerekiyor"/>
    <meta property="og:description" content="CHP Genel Başkanı Kemal Kılıçdaroğlu, kamu yöneticilerinin vergileri harcarken hesap vermeleri gerektiğine dikkat çekerek, “Hesap veren bir siyaset Türkiye'nin geleceğini sağlıklı çizen bir çizgidir.” ifadesini kullandı."/>
  </head>
  <body>
    <article>
      <h1>CHP lideri Kılıçdaroğlu: Hesap vermeleri gerekiyor</h1>
      <address><time datetime="2019-11-21T16:45:00+00:00">21 Nov 2019, 16:45</time> by <a rel="author">Yeni Çağ Gazetesi</a></address>
      <p>
        <b>CHP Genel Başkanı Kemal Kılıçdaroğlu, kamu yöneticilerinin vergileri harcarken hesap vermeleri gerektiğine dikkat çekerek, “Hesap veren bir siyaset Türkiye'nin geleceğini sağlıklı çizen bir çizgidir.” ifadesini kullandı.</b>
      </p>
      <p>İzmir Büyükşehir Belediyesi'nin desteği ile Karabağlar Belediyesi'nce Tahsin Yazıcı Mahallesi'nde yapımı tamamlanan Atatürk Yükseköğrenim Kız Öğrenci Yurdu'nun açılışı, Genel Başkanı Kemal Kılıçdaroğlu'nun katıldığı törenle yapıldı.</p>
      <p>Törene, İzmir Büyükşehir Belediye Başkanı Tunç Soyer, CHP İzmir İl Başkanı Deniz Yücel, milletvekilleri, belediye başkanları ve il örgütünün yöneticileri katıldı.</p>
      <p>274 öğrenci kapasiteli yurt binasının açılışında konuşan Kılıçdaroğlu, burada kalacak olan öğrencilerin ailelerinin gözünün arkada kalmamasını isteyerek, "Yavrularımızın annesi ve babaları üzülmesinler, sizler, bizler hep beraber sahip çıkıyoruz. Az önce sohbet ettik, 'Üniversiteyi bitirdiğimizde iş bulacak mıyız?' diyorlar. Umutsuzluğun geldiği bu nokta beni üzdü. Bunu aşmak için üretmeliyiz. Türkiye fabrikada, tarlada, üniversitede, hayatın her alanında üretmelidir. İstihdam alanları yaratacağız ve gençlerimiz orada çalışacaklar. Hiç kimsenin umutsuzluğa kapılmaması lazım. Eğer biz birlikte mücadele edersek tüm sorunları aşarız. Türkiye'nin çözülmeyecek hiçbir sorunu yoktur" dedi.</p>
      <p>Gençlere tavsiyelerde bulunan Kılıçdaroğlu,"Hayatın her alanını izleyeceksiniz. Siyaset kurumunu da yakından izleyin. Siyaset toplumun sorunlarını çözmek için en gerekli kurumdur. Siyaset doğru yaparsa, kaynakları dikkatli kullanırsa her şey doğru olur.” dedi.</p>
      <p>
        <b>“HESAP VERMELERİ GEREKİYOR”</b>
      </p>
      <p>'Yetim hakkı yememek' diye bir kavram olduğunu hatırlatan Kılıçdaroğlu, “Sizlerin vergilerinizi kamu yöneticileri harcarken hesap vermeleri gerekiyor. Hesap veren bir siyaset Türkiye'nin geleceğini sağlıklı çizen bir çizgidir. Türkiye'de 14 yılda yurt sorunu çözülememişse bu ayıp siyaset kurumuna aittir, size değil. CHP, bunu 1 yılda çözecek.” ifadelerini kullandı.</p>
      <p>
        <b>“BEYEFENDİYİ AŞAĞI İNDİRECEĞİZ”</b>
      </p>
      <p>Gençlerin toplumu geleceğe taşıyacağını vurgulayan Kılıçdaroğlu, gençler arasında ayırım yapmayacaklarını belirterek şöyle devam etti:</p>
      <p>"Yeni bir siyaseti başlatıyoruz. Kavgadan uzak bir siyaset, dostlukla inşa edilmiş bir siyaset. Yanlışa karşı duran, yılmayan bir siyaset anlayışı ile yola çıktık. Yerel yönetimlerde bir başarı sağladık. Sıra geldi ikinci etaba. İkinci etapta da göreceksiniz beyefendiyi aşağı indireceğiz. Hep beraber yapacağız bunu. Niçin yapacağız? Çocuklarımız için, gençlerimiz için. Kutuplaşan bir toplum istemiyoruz. Herkesin inancı, manevi dünyasının zenginliğidir; siyaset konusu olmamalı. Siyaset konusu şu olmalı: Benim çocuğuma neden yurt yapılmadı?"</p>
      <related>
        <a href="https://www.yenicaggazetesi.com.tr/luks-makam-araci-tartismalari-256759h.htm"/>
        <a href="https://www.yenicaggazetesi.com.tr/universite-mezunu-isciler-sozunuzu-tutun-255982h.htm"/>
        <a href="https://www.yenicaggazetesi.com.tr/topragimiz-ipotek-altinda-255966h.htm"/>
      </related>
    </article>
  </body>
</html>