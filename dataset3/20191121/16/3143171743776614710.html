<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/esplosione-a-barcellona-i-sindacati-chiedono-sicurezza-sul-posto-di-lavoro.html"/>
    <meta property="og:site_name" content="Tempostretto"/>
    <meta property="article:published_time" content="2019-11-21T16:49:17+00:00"/>
    <meta property="og:title" content="Esplosione a Barcellona. I sindacati chiedono sicurezza sul posto di lavoro"/>
    <meta property="og:description" content="Sono diversi gli interventi, nel corso delle ultime ore, da parte delle principali sigle sindacali del territorio. Unanime il cordoglio e la vicinanza alle famiglie delle vittime, ma si parla anche di sicurezza sul posto di lavoro."/>
  </head>
  <body>
    <article>
      <h1>Esplosione a Barcellona. I sindacati chiedono sicurezza sul posto di lavoro</h1>
      <address><time datetime="2019-11-21T16:49:17+00:00">21 Nov 2019, 16:49</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Sono diversi gli interventi, nel corso delle ultime ore, da parte delle sigle sindacali del territorio. Unanime il cordoglio e la vicinanza alle famiglie delle vittime, ma si parla anche di sicurezza sul posto di lavoro.</i>
      </p>
      <p>L’esplosione che, ieri, ha colpito il deposito di una <b>ditta di fuochi pirotecnici di Femminamorta</b>, a Barcellona Pozzo di Gotto, continua ad unire il territorio in messaggi di cordoglio, solidarietà e vicinanza alle famiglie delle vittime.</p>
      <h3>Le dichiarazioni</h3>
      <p>Nel corso delle ultime ore giungono le dichiarazioni delle varie forze sindacali unite dal lutto e dal tema della sicurezza sul posto di lavoro.</p>
      <p><i>“Esprimiamo dolore, siamo vicini ai feriti e alle famiglie colpite</i> –dichiarano il segretario generale della Cgil Sicilia Alfio Mannino e il segretario generale della Cgil Messina Giovanni Mastroeni- <i>È ingiusto e</i><i> insopportabile che ancora oggi si muoia sul lavoro”</i>.</p>
      <p>Mannino e Mastroeni hanno quindi sottolineato che <i>“sul tema della sicurezza occorre</i><i> intervenire in modo deciso, con azioni di prevenzione che comprendano formazione e informazione”</i>.</p>
      <p>Dichiarazioni anche da Ugl Messina, nella persona del segretario generale territoriale Tonino Sciotto. <i>“Oltre a</i><i> rappresentare una tragedia –dichiara Sciotto- questa è anche l’ennesima strage nel mondo del lavoro. Per questo l’Ugl nazionale, ma soprattutto provinciale, tiene a fare le proprie condoglianze alla famiglia, a cui si stringe”</i>.</p>
      <p>Sciotto ha quindi concluso dichiarando: <i>“È giusto che si veda chiaro sulle dinamiche che hanno interessato la</i><i> struttura di Barcellona ieri sera”</i>.</p>
      <p>Vicinanza alle famiglie delle vittime anche da Uil Messina. <i>“La tragedia di Barcellona Pozzo di Gotto che ha provocato la morte di cinque innocenti lavoratori e il ferimento di altri due, si deve considerare una vera e propria strage che colpisce tutto il mondo del lavoro</i> –ha dichiarato il segretario generale di Uil Messina, Ivan Tripodi- <i>La Uil esprime il più sentito cordoglio ed è vicina ai familiari delle vittime che, giustamente e a gran voce, chiedono la verità su quanto avvenuto”</i>.</p>
      <p>Il portavoce del sindacato ha poi proseguito, parlando di sicurezza sul posto di lavoro e della necessità di interventi concreti su questo fronte. <i>“È doveroso</i> –dichiara Tripodi- <i>onorare la memoria di tutti i caduti sul lavoro, a partire da questi ultimi di Barcellona Pozzo di Gotto, attraverso atti ed azioni concrete finalizzate a garantire realmente la sicurezza dei lavoratori e ad applicare le norme in materia”</i>.</p>
    </article>
  </body>
</html>