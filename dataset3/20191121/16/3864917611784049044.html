<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2823034-demokrati-mozut-organizuvati-dodatkovi-sluhanna-u-kongresi-ukrainskoi-spravi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T16:30:00+00:00"/>
    <meta property="og:title" content="Демократи можуть організувати додаткові слухання у Конгресі “української справи”"/>
    <meta property="og:description" content="Керівництво Демократичної партії США може провести закриті й публічні слухання з іншими свідками у справі імпічменту президента, які ще не фігурували в процесі розслідування навколо українського питання."/>
  </head>
  <body>
    <article>
      <h1>Демократи можуть організувати додаткові слухання у Конгресі “української справи”</h1>
      <h2>Керівництво Демократичної партії США може провести закриті й публічні слухання з іншими свідками у справі імпічменту президента, які ще не фігурували в процесі розслідування навколо українського питання.</h2>
      <address>
        <time datetime="2019-11-21T16:30:00+00:00">21 Nov 2019, 16:30</time>
      </address>
      <p>Про це заявила під час пресконференції в Капітолії спікер Палати представників США, ініціатор розслідування з імпічменту Трампа Ненсі Пелосі, повідомляє власний кореспондент Укрінформу.</p>
      <p>"Ми ще не закінчили, цей день ще не завершився, і ви ніколи не передбачите, що свідчення однієї людини можуть призвести до необхідності свідчень іншої", - відповіла Пелосі на запитання, чи планується проведення інших слухань.</p>
      <p>При цьому вона підкреслила, що це рішення виноситимуть комітети, які мають відповідну юрисдикцію.</p>
      <p>Раніше демократична більшість в Палаті представників американського Конгресу намагалася отримати ряд документів, а також викликати для свідчень високопосадовців Білого дому й Держдепартаменту <a href="https://www.ukrinform.ua/tag-ssa">США</a>. Однак у Трампа скористалися виключним правом президента, щоби відмовити законодавцям у свідченнях колишніх і діючих представників адміністрації.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822982-u-posolstvi-ssa-buli-sturbovani-stavlennam-trampa-do-ukraini-diplomat.html">У Посольстві США були стурбовані ставленням Трампа до України - дипломат</a>
      </blockquote>
      <p>При цьому, йшлося про слухання за участі держсекретаря США Майкла Помпео, в.о. глави адміністрації Білого дому Міка Малвені, ексрадника президента з питань Національної безпеки Джона Болтона та інших високопосадовців.</p>
      <p>Багато хто зі свідків, які вже виступили на закритих і публічних слуханнях в Палаті представників, зробили це за власним бажанням.</p>
    </article>
  </body>
</html>