<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/mumbai-s-first-home-system-auto-rickshaw-s-picture-goes-viral-dgtl-1.1073605"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-21T16:46:41+00:00"/>
    <meta property="og:title" content="মুম্বইয়ের প্রথম ‘হোম সিস্টেম’ অটোতে পাবেন বেসিন, কুলার, কম্পিউটার মনিটর"/>
    <meta property="og:description" content="টুইঙ্কল খান্না একটি ছবি শেয়ার করেছেন। ইনস্টাগ্রামে ছবিটির সঙ্গে তিনি লিখেছেন, মুম্বইয়ের এই রিকশাওয়ালার ‘জুগাড়ে হল অব ফেম’ পাওয়া উচিত।"/>
  </head>
  <body>
    <article>
      <h1>মুম্বইয়ের প্রথম ‘হোম সিস্টেম’ অটোতে পাবেন বেসিন, কুলার, কম্পিউটার মনিটর</h1>
      <address><time datetime="2019-11-21T16:46:41+00:00">21 Nov 2019, 16:46</time> by <a rel="author">সংবাদ সংস্থা</a></address>
      <p>একটি <a href="https://www.anandabazar.com/topic/auto">অটোরিকশা</a>। তাতে কী-ই বা অতিরিক্ত সুযোগসুবিধা দেওয়া যায় যাত্রীদের? আপনি হয়তো ভাববেন, আসনগুলি সুন্দর হবে। গোটা অটোটি পরিষ্কার পরিচ্ছন্ন হবে, চালকের ব্যবহার ভাল হবে, সেই সঙ্গে তাঁর ড্রাইভিং-ও। অটোতে ভাল পরিষেবা বলতে এর থেকে বেশি আর কীই বা পাওয়া যেতে পারে? কিন্তু <a href="https://www.anandabazar.com/topic/mumbai">মুম্বই</a>য়ের এই অটোর ছবি দেখলে আপনি অবাক হবেন! আর সাধারণ মানুষ কেন, টুইঙ্কল খান্নার মতো সেলিব্রিটিও মুগ্ধ হয়ে এই অটোর ছবিপোস্ট করেছেন।</p>
      <p>মুম্বইয়ের অটোচালক সত্যবান গিতে এমন একটি অটো বানিয়েছেন যাকে বলা হচ্ছে বাণিজ্য নগরীর প্রথম ‘হোম সিস্টেম’ অটো। তাতে রয়েছে হাত ধোয়ার বেসিন, সঙ্গে লিকুইড হ্যান্ডওয়াশ, বেসিনের সামনে আয়না, একটি ডেস্কটপ কম্পিউটারের মনিটর। যদিও মনিটরটি চলে না। তবে তার উপর লেখা রয়েছে, এই অটোতে কী কী সুবিধা মেলে।</p>
      <p>তালিকা বেশ লম্বা, মনিটরের উপরে লেখা রয়েছে, এটি মুম্বইয়ের প্রথম হোম সিস্টেম অটোরিকশা। কী কী সুবিধা পাওয়া যাবে এই অটোতে? তালিকায় রয়েছে— এক কিলোমিটার বিনামূল্যে যাত্রা প্রবীণ নাগরিকদের জন্য, স্মার্টফোন চার্জার, মোবাইল কানেক্ট টিভি, ব্লু টুথের সাহায্যে গান বাজানোর সুবিধা, হাত ধোয়ার বেসিন, পরিশ্রুত পানীয় জল, কুলার ফ্যান, ফিট থাকার টিপস।</p>
      <p>
        <b>আরও পড়ুন: <a href="https://www.anandabazar.com/national/viral-a-27-year-old-man-got-the-dream-job-with-ratan-tata-dgtl-1.1073558">রতন টাটার কাছ থেকে সরাসরি ফোন, সঙ্গে চাকরির প্রস্তাব!</a></b>
      </p>
      <p>টুইঙ্কল খান্না একটি ছবি শেয়ার করেছেন। ইনস্টাগ্রামে ছবিটির সঙ্গে তিনি লিখেছেন, মুম্বইয়ের এই রিকশাওয়ালার ‘জুগাড়ে হল অব ফেম’ পাওয়া উচিত।</p>
      <figure>
        <embed-post data-src="https://www.instagram.com/p/B5Er6j3D44X" data-service="Instagram"/>
      </figure>
      <p>
        <b>আরও পড়ুন: <a href="https://www.anandabazar.com/sport/viral-all-out-for-seven-lost-the-match-by-754-runs-dgtl-1.1073552">গোটা দল আউট মাত্র ৭ রানে, ৭৫৪ রানে জিতল বিপক্ষ!</a></b>
      </p>
      <p>সংবাদ সংস্থা এএনআই অটোটির বিভিন্ন দিক থেকে তোলা চারটি ছবি পোস্ট করেছে। সেখানে দেখা যাচ্ছে, পিছনের সিটে যাত্রীদের পায়ের কাছে রয়েছে ছোট ছোট গাছের টবও। ছবিগুলি ইতিমধ্যেই ভাইরাল হয়েছে। এই উদ্যোগের প্রশংসা করেছেন নেটিজেনরা।</p>
      <figure>
        <iframe data-src="https://twitter.com/ANI/status/1197266131179855873?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>