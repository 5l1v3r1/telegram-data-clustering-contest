<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/napadnikam-na-veterana-ato-panova-zagrozhuye-dovichne-330448_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T16:19:00+00:00"/>
    <meta property="og:title" content="Нападникам на ветерана АТО Панова та його дружину загрожує довічне"/>
    <meta property="og:description" content="Напередодні від отриманих травм Хан помер у лікарні."/>
  </head>
  <body>
    <article>
      <h1>Нападникам на ветерана АТО Панова та його дружину загрожує довічне</h1>
      <h2>Напередодні від отриманих травм "Хан" помер у лікарні.</h2>
      <address>
        <time datetime="2019-11-21T16:19:00+00:00">21 Nov 2019, 16:19</time>
      </address>
      <p>Затриманим нападникам на ветерана АТО <b><a href="https://dt.ua/UKRAINE/u-kiyevi-pomer-zhorstko-pobitiy-veteran-ato-volonterka-330316_.html">Ігоря Панова</a></b> (псевдо "Хан") і його дружину змінили підозру на умисне вбивство, молодикам загрожує довічне ув'язнення, повідомила "<a href="https://www.pravda.com.ua/news/2019/11/21/7232646/">Українській правді</a>" речниця столичної прокуратури Надія Максимець.</p>
      <p>"У четвер, 21 листопада, підозрюваним у присутності захисників повідомлено про зміну раніше повідомленої підозри", - розповіла вона журналістам.</p>
      <p>Напередодні Панов, який отримав тяжкі травми, помер у міській клінічній лікарні №17.</p>
      <p>Раніше дії затриманих були кваліфіковані як замах на умисне вбивство двох осіб, вчинений за попередньою змовою групою осіб. Після перекваліфікації статті їх підозрюють в умисному вбивстві, вчиненому у змові – п.12 ч.2 статті 115 Кримінального кодексу. Тепер їм загрожує серйозніше покарання.</p>
      <p>"За замах на вбивство засуджують не більше ніж на 2/3 від передбаченого санкцією статті покарання. Оскільки на сьогодні підозрюваним, окрім замаху на вбивство, інкримінують також закінчений злочин, їм реально загрожує до 15 років позбавлення волі або найвища міра покарання – довічне ув'язнення", - пояснює речниця прокуратури.</p>
      <p>Нагадаємо, 10 листопада на учасника АТО Ігоря Панова і його дружину Оксану Кавецьку напали в під'їзді будинку на вулиці Кіпріанова у Києві. Побите подружжя виявили сусіди: обидва були без свідомості, з відкритими черепно-мозковими травмами. У  вкрай важкому стані подружжя ушпиталили до Київської міськлікарні №17.</p>
      <p>За підозрою в <b><a href="https://dt.ua/UKRAINE/zamah-na-veterana-ato-panova-ta-yogo-druzhinu-zatrimanim-povidomili-pro-pidozru-329293_.html">побитті ветерана і його дружини</a></b> поліція затримала сина Кавецької і його товариша. За версією слідства, молодик мав образу на матір і її чоловіка: напередодні він приїжджав до неї додому і намагався побити, але за жінку заступився Панов.</p>
      <p>Правоохоронці кваліфікували напад на подружжя як замах на вбивство. Кримінальне провадження зареєстровано за ч. 2 ст. 15 (замах на злочин) і ч. 2. ст. 115 (умисне вбивство) Кримінального кодексу. <a href="https://dt.ua/UKRAINE/pidozryuvanih-u-zhorstokomu-pobitti-veterana-ato-i-yogo-druzhini-zaareshtuvali-329418_.html"><b>Суд відправив підозрюваних під арешт</b></a> на 60 діб без права на заставу.</p>
      <footer>За матеріалами: <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>