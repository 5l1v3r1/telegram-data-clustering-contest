<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837068-geraschenko-pro-nepopulyarni-rishennya-vazhliviy-dovgostrokoviy-pozitivniy-efekt"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T16:09:00+00:00"/>
    <meta property="og:title" content="Геращенко про непопулярні рішення: важливий довгостроковий позитивний ефект"/>
    <meta property="og:description" content="КИЇВ. 21 листопада. УНН. Не буває абсолютної любові до влади у суспільстві, але важливий довгостроковий позитивний ефект, а не лише думка громадськості. Таку …"/>
  </head>
  <body>
    <article>
      <h1>Геращенко про непопулярні рішення: важливий довгостроковий позитивний ефект</h1>
      <address><time datetime="2019-11-21T16:09:00+00:00">21 Nov 2019, 16:09</time> by <a rel="author">Тетяна Юдіна</a></address>
      <p><b>КИЇВ. 21 листопада. УНН.</b> Не буває абсолютної любові до влади у суспільстві, але важливий довгостроковий позитивний ефект, а не лише думка громадськості. Таку думку висловив заступник міністра внутрішніх справ Антон Геращенко, коментуючи кадрові та інші рішення влади та керівництва міністерства, передає <b>УНН</b>.</p>
      <p>Він погоджується, що частина суспільства була проти того, аби Арсен Аваков залишався на посаді міністра, але є ціла низка рішень, які також викликатимуть неоднозначну реакцію суспільства.</p>
      <p>“Впровадження відео- та фотофіксації порушень правил дорожнього руху теж буде непопулярним рішенням, але точно корисним. Крім громадської думки, важливий довгостроковий позитивний ефект для держави та суспільства. Багато речей стають зрозумілими лише через певний час. Не буває так, що владу любить сто відсотків суспільства”, — вважає Геращенко.</p>
      <p>Водночас, це не відміняє необхідності пояснювати суспільству необхідність та важливість тих чи інших кроків. Зокрема, перед впровадженням нових штрафів проводитиметься інформаційна кампанія.</p>
      <p>“Щоб нас не так сильно не любили, я запропонував міністру з листопада до січня провести інформаційну кампанію на ТБ з посилом — з нового року порушувати правила буде дорого”, — розповів Геращенко.</p>
      <p>Нагадаємо, уряд 25 вересня <a href="https://www.unn.com.ua/uk/news/1826376-uryad-priznachiv-avakovu-shistokh-zastupnikiv-u-spisku-geraschenko">призначив</a> шістьох заступників міністра внутрішніх справ України, серед них, зокрема, і Антон Геращенко.</p>
    </article>
  </body>
</html>