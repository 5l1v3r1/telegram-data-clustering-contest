<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914686"/>
    <meta property="og:site_name" content="Dnevnik"/>
    <meta property="article:published_time" content="2019-11-21T16:50:00+00:00"/>
    <meta property="og:title" content="Skupina Intereuropa v devetmesečju povečala dobiček"/>
    <meta property="og:description" content="Skupina Intereuropa je v devetih letošnjih mesecih ustvarila 120,2 milijona evrov prihodkov od prodaje, kar je en odstotek več kot v enakem obdobju lani, vendar šest odstotkov manj od načrtov. Čisti dobiček se je skladno z načrti povečal za dva odstotka na 4,2 milijona evrov."/>
  </head>
  <body>
    <article>
      <h1>Skupina Intereuropa v devetmesečju povečala dobiček</h1>
      <address><time datetime="2019-11-21T16:50:00+00:00">21 Nov 2019, 16:50</time> by <a rel="author">STA</a></address>
      <p>
        <b>Skupina Intereuropa je v devetih letošnjih mesecih ustvarila 120,2 milijona evrov prihodkov od prodaje, kar je en odstotek več kot v enakem obdobju lani, vendar šest odstotkov manj od načrtov. Čisti dobiček se je skladno z načrti povečal za dva odstotka na 4,2 milijona evrov.</b>
      </p>
      <p>Matična družba Intereuropa je prihodke od prodaje povečala za en odstotek na 84,5 milijona evrov, čisti dobiček pa se je znižal za pet odstotkov na 3,6 milijona evrov, je razvidno iz poročila o poslovanju, danes objavljenega na spletnih straneh Ljubljanske borze.</p>
      <p>Glavnino prodaje (53 odstotkov) je skupina ustvarila na področju kopenskega prometa. Njena vrednost je dosegla 63,9 milijona evrov, kar je en odstotek več kot v enakem obdobju lani in štiri odstotke manj od načrtov.</p>
      <p>V cestnem prometu, ki je imel pri kopenskem prometu po prihodkih od prodaje 51-odstotni delež, je bila rast prodaje enoodstotna, pri zbirnem prometu (20-odstotni delež) pa je bila šestodstotna.</p>
      <p>Prihodki od prodaje logističnih rešitev so porasli za 15 odstotkov na 19,9 milijona evrov, kar pa je bilo še vedno šest odstotkov slabše od načrtov. Kot so pojasnili v družbi, so na to področje pomembno vplivale nerealizirane načrtovane prerazporeditve prodaje na produkte pomorskega prometa in padec prodaje pri nekaterih ključnih strankah.</p>
      <p>V interkontinentalnem prometu so se prihodki od prodaje znižali za šest odstotkov na 31,2 milijona evrov in s tem za devet odstotkov zaostali za cilji.</p>
      <p>V devetih mesecih leta so družbe v Sloveniji povečale prodajo za odstotek in skupaj ustvarile 69 odstotkov prihodkov od prodaje skupine. Poleg Slovenije sta imeli visoko rast prodaje tudi družba na Hrvaškem (največ na področju kopenskega prometa) in v Črni gori (največ pri cestnem prometu), medtem ko je bil upad največji v odvisni družbi v Srbiji (najbolj na področju kopenskega prometa).</p>
      <p>Intereuropa je sicer minuli teden prešla pod okrilje Pošte Slovenije, ki je pridobila 72,13-odstotni delež logistične družbe. Pred tem je nadzorni svet Intereurope minuli ponedeljek razrešil predsednika uprave Ernesta Gortana. Kot razlog je navedel zamude pri uvajanju ustreznega sistema korporativnega upravljanja in ustreznega sistema odkrivanja in preprečevanja prevar. Vodenje družbe je začasno prevzel dosedanji član uprave Marko Cegnar.</p>
      <related>
        <h4>Preberite zadnje Älanke</h4>
        <a href="https://www.dnevnik.si/1042914792/sport/rokomet/bobinac-obsodil-izpad-vujovica-ki-se-je-na-svojega-igralca-drl-umri-ze-enkrat-da-te-ne-vidim-vec"/>
      </related>
    </article>
  </body>
</html>