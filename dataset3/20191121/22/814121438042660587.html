<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10271986/zmiany-w-trybunale-konstytucyjnym-sejm-zdecydowal-o-losach-pawlowicz-i-piotrowicza.html"/>
    <meta property="og:site_name" content="Wprost"/>
    <meta property="article:published_time" content="2019-11-21T22:32:00+00:00"/>
    <meta property="og:title" content="Zmiany w Trybunale Konstytucyjnym. Sejm zdecydował o losach Pawłowicz i Piotrowicza"/>
    <meta property="og:description" content="Podczas wieczornego głosowania w Sejmie posłowie pozytywnie zaopiniowali kandydatury Stanisława Piotrowicza, Krystyny Pawłowicz i Jakuba Stelina na nowych sędziów Trybunału Konstytucyjnego."/>
  </head>
  <body>
    <article>
      <h1>Zmiany w Trybunale Konstytucyjnym. Sejm zdecydował o losach Pawłowicz i Piotrowicza</h1>
      <address>
        <time datetime="2019-11-21T22:32:00+00:00">21 Nov 2019, 22:32</time>
      </address>
      <p>
        <b>Podczas wieczornego głosowania w Sejmie posłowie pozytywnie zaopiniowali kandydatury Stanisława Piotrowicza, Krystyny Pawłowicz i Jakuba Stelina na nowych sędziów Trybunału Konstytucyjnego.</b>
      </p>
      <p>PiS zgłosił nowych kandydatów w związku z tym, że 3 grudnia 2019 r. kończą się kadencje trzech sędziów TK: Marka Zubika, Piotra Tulei i Stanisława Rymara. Początkowo Ryszard Terlecki zapowiadał, że kandydatami będą: Elżbieta Chojna-Duch, Krystyna Pawłowicz i Stanisław Piotrowicz. Po pewnym czasie PiS zgłosił innych kandydatów. Okazało się, że Chojnę-Duch zastąpiono Robertem Jastrzębskim. W środę 20 listopada Andrzej Grzegrzółka poinformował, że kilkudziesięciu posłów wycofało swoje poparcie dla kandydatury Roberta Jastrzębskiego na sędziego TK. Dzień później PiS zaprezentował swojego nowego kandydata - Jakuba Stelina - profesora Uniwersytetu Gdańskiego i dziekana tamtejszego Wydziału Prawa i Administracji.</p>
      <p>W środę 20 listopada przed sejmową Komisją Sprawiedliwości i Praw Człowieka odbyło się przesłuchanie dwóch pozostałych kandydatów do TK - Stanisława Piotrowicza i Krystyny <a href="https://www.wprost.pl/tematy/10124766/krystyna-pawlowicz.html">Pawłowicz</a>. Obie kandydatury zostały pozytywnie zaopiniowane. Dzień później wyborem nowych sędziów Trybunału Konstytucyjnego zajął się Sejm.</p>
      <h3>Burzliwe obrady Sejmu</h3>
      <p>Wybór członków TK przebiegał w sposób dość burzliwy. Kiedy posłanka Anna Milczanowska chciała odczytać życiorys Krystyny Pawłowicz, posłowie opozycji krzyczeli „hańba!”. Kilka posłanek m.in. Klaudia Jachira oraz Iwona Hartwich wstały z miejsc z kartkami z literkami, które układały się w słowo „hańba”. Po krótkiej przerwie Elżbieta Witek uznała, że posłanki naruszyły powagę Sejmu. Odczytywaniu życiorysu Stanisława Piotrowicza, byłego prokuratora z czasów PRL, towarzyszyły okrzyki „precz z komuną!”.</p>
      <p>Kandydaturę Krystyny Pawłowicz poparło 230 posłów, 213 było przeciw, nikt nie wstrzymał się od głosu. 230 parlamentarzystów uznało, że Stanisław Piotrowicz powinien zasiadać w TK. Przeciwnego zdania było 213 posłów. Jakuba Stelina poparło 233 członków Sejmu, 209 było przeciw, a 8 wstrzymało się od głosu. Zgodnie z obowiązującymi przepisami wybrani sędziowie TK złożą ślubowanie wobec prezydenta w terminie 30 dni od wyboru.</p>
      <related>
        <h4>Czytaj także:</h4>
        <a href="https://www.wprost.pl/kraj/10270461/pawlowicz-tlumaczy-przepisy-internauci-tworza-memy-tak-widza-sprawe-trybunalu-konstytucyjnego.html"/>
      </related>
      <footer>Źródło: <a href="http://sejm.gov.pl/">Sejm</a></footer>
    </article>
  </body>
</html>