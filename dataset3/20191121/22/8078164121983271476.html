<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_22/fermato-contrabbandiere-sigarette-che-percepiva-reddito-cittadinanza-4397a208-0d04-11ea-a4ca-70fa95996bd0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="Fermato il contrabbandiere di sigarette che percepiva il reddito di cittadinanza"/>
    <meta property="og:description" content="Operazione della Guardia di Finanza al largo d Lampedusa: 17 arresti. Sequestrate anche 8 imbarcazioni e 6,7 tonnellate di tabacchi che potevano fruttare oltre un milione di euro"/>
  </head>
  <body>
    <article>
      <h1>Fermato il contrabbandiere di sigarette che percepiva il reddito di cittadinanza</h1>
      <h2>Operazione della Guardia di Finanza al largo d Lampedusa: 17 arresti. Sequestrate anche 8 imbarcazioni e 6,7 tonnellate di tabacchi che potevano fruttare oltre un milione di euro</h2>
      <address><time datetime="2019-11-21T22:00:00+00:00">21 Nov 2019, 22:00</time> by <a rel="author">Redazione Cronache</a></address>
      <p>Contrabbandiere di sigarette, ma con il reddito di cittadinanza. Tra i 17 fermati nell’operazione della Guardia di Finanza che ha smantellato una rete di importazione illegale di tabacchi, c’è anche un trapanese, ufficialmente disoccupato, che dal mese di giugno percepiva un sussidio di mille euro al mese.</p>
      <h4>Il blitz</h4>
      <p>Nel blitz, condotto dalle Fiamme gialle di Palermo insieme al reparto aeronavale e con il supporto dei reparti territoriali di Trapani e Siracusa, oltre all’arresto delle 17 persone — di nazionalità italiana, libica ed egiziana —, sono state sequestrate 8 imbarcazioni utilizzate per il trasporto di 6,7 tonnellate di tabacchi lavorati esteri prodotti in Tunisia e negli Emirati Arabi Uniti, oltre a 160 mila euro in contanti. L’operazione è scattata nei tratti di mare del trapanese e del siracusano nella tarda serata di mercoledì: un aereo Atr 42 della Guardia di finanza di Pratica di Mare, in servizio di ricognizione nel canale di Sicilia, ha rilevato le rotte anomale di due imbarcazioni al largo di Lampedusa, che dapprima navigavano affiancate per poi dirigersi verso Mazara del Vallo e Siracusa. Le due barche, ciascuna di oltre 20 metri, sono rimaste ai limiti delle acque territoriali in attesa dell’arrivo di motoscafi veloci, provenienti dalla costa, per il trasbordo delle casse di sigarette.</p>
      <h4>Il mercato illegale</h4>
      <p>Gli uomini della Finanza sono riusciti a bloccare le «navi madre» che rientravano verso l’Africa e i motoscafi utilizzati per il trasbordo. Tutte le imbarcazioni sono state abbordate e condotte a terra nei porti di Mazara del Vallo e Siracusa. Sono stati arrestati sia gli 11 membri dell’equipaggio delle due imbarcazioni nordafricane, di nazionalità egiziana e libica, sia i 6 italiani, che ricevevano i tabacchi di contrabbando, originari della provincia di Trapani e di Siracusa. Le circa 7 tonnellate di sigarette, destinate a rifornire i mercati siciliani e in particolare la piazza di Palermo, avrebbero fruttato all’organizzazione criminale introiti per oltre 1 milione di euro.</p>
    </article>
  </body>
</html>