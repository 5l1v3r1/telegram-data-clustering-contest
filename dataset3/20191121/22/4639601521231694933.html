<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/politics/dnt-estia-politikis-koinonikis-anafleksis-to-prosfygiko/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T22:25:25+00:00"/>
    <meta property="og:title" content="ΔΝΤ : Εστία πολιτικής – κοινωνικής ανάφλεξης το προσφυγικό"/>
    <meta property="og:description" content="Στην έκθεσή του για την Ελλάδα, έχει εντάξει τις γεωπολιτικές εξελίξεις ως ένα από τα υψηλότερα ρίσκα της χώρας - Πόλεμος κυβέρνησης και κομμάτων"/>
  </head>
  <body>
    <article>
      <h1>ΔΝΤ : Εστία πολιτικής – κοινωνικής ανάφλεξης το προσφυγικό</h1>
      <h2>Στην έκθεσή του για την Ελλάδα, έχει εντάξει τις γεωπολιτικές εξελίξεις ως ένα από τα υψηλότερα ρίσκα της χώρας – Πόλεμος κυβέρνησης και κομμάτων</h2>
      <address><time datetime="2019-11-21T22:25:25+00:00">21 Nov 2019, 22:25</time> by <a rel="author">ΤοΒΗΜΑ Team</a></address>
      <p>Σοβαρή εστία πολιτικής και κοινωνικής ανάφλεξης αποτελεί η συνεχής και έντονη δημόσια αντιπαράθεση για το προσφυγικό/ μεταναστευτικό, μετά και το νέο σχεδιασμό της κυβέρνησης. ]Τα μέτρα που ανακοινώθηκαν την Τετάρτη έχουν προκαλέσει πλήθος αντιδράσεων, τόσο από μερίδα εκπροσώπων των τοπικών κοινωνιών, αλλά και από την αντιπολίτευση και το θέμα έχει αναδειχθεί στη μοναδική σταθερά κόντρας μεταξύ ΣΥΡΙΖΑ και Νέας Δημοκρατίας.</p>
      <p>Το ζήτημα έχει πολυεπίπεδες προεκτάσεις καθότι πρόκειται πρωτίστως για ένα ανθρώπινο θέμα και δευτερευόντως πολιτικό, αποτελώντας, ταυτόχρονα, ένα από τα μεγαλύτερα τεστ της παρούσας κυβέρνησης και από τα μεγαλύτερα ρίσκα σε οικονομικό και πολιτικό επίπεδο.</p>
      <p>
        <a href="https://www.in.gr/2019/11/21/greece/eksarxeia-ta-eksi-ypo-katalipsi-ktiria-pou-thelei-na-ekkenosei-el/">Εξάρχεια : Τα έξι υπό κατάληψη κτίρια που θέλει να εκκενώσει η ΕΛ.ΑΣ.</a>
      </p>
      <p>Διόλου τυχαίο που ίσως για πρώτη φορά το Διεθνές Νομισματικό Ταμείο, στην έκθεσή του, για την Ελλάδα, έχει εντάξει τις γεωπολιτικές εξελίξεις ως ένα από τα υψηλότερα ρίσκα της χώρας. Συγκεκριμένα αναφέρει ως υψηλό ρίσκο για την ελληνική οικονομία και την πολιτική που θα εφαρμόσει η κυβέρνηση την “εντατικοποίηση των γεωπολιτικών εντάσεων που θα μπορούσαν να οδηγήσουν σε κοινωνικοοικονομικές διαταραχές και μεγαλύτερη μετανάστευση στην Ελλάδα.</p>
      <p>Θα μπορούσαν να θέσουν την κοινωνική συνοχή σε κίνδυνο, να μειώσουν τον τουρισμό και να θέσουν σε πίεση τον προϋπολογισμό”.</p>
      <figure>
        <img src="https://www.in.gr/wp-content/uploads/2019/11/IMG_17071-505x600.jpg"/>
      </figure>
      <figure>
        <img src="https://www.in.gr/wp-content/uploads/2019/11/IMG_1707-505x600.jpg"/>
      </figure>
      <p>Ο δημόσιος διάλογος μονοπωλείται από το πως και που θα φιλοξενηθούν οι άνθρωποι που έρχονται στη χώρα μας, με όλες τις πλευρές να φέρουν αντιρρήσεις, ενώ πολιτικά στελέχη και εκπρόσωποι κομμάτων, με κάποιες από τις δηλώσεις τους, ρίχνουν, σε πολλές των περιπτώσεων, λάδι στη φωτιά, με την κατάσταση να ρίχνει νερό στο μύλο των ακραίων φωνών και της τροφοδότησης μίας ενδεχόμενης κοινωνικής έκρηξης, με αιχμή και την παραπληροφόρηση για το πως θα γίνουν οι μετεγκαταστάσεις.</p>
      <h3>Η δήλωση Δρίτσα</h3>
      <p>Ένα παράδειγμα, είναι η δήλωση του βουλευτή του ΣΥΡΙΖΑ Θοδωρή Δρίτσα, ο οποίος, σε τηλεοπτική εκπομπή, με την πρόθεση να ασκήσει κριτική, δήλωσε πως στη Μόρια επί της προηγούμενης κυβέρνησης γίνονταν μια φορά το εξάμηνο οι βιασμοί μικρών παιδιών. Ο κ. Δρίτσας επανήλθε για να ανασκευάσει κι έκανε λόγο για στημένα σχόλια αναφορικά με την κριτική που άσκησε απέναντι στα λεγόμενα του εκπροσώπου του Κινήματος Αλλαγής Σπύρου Καρανικόλα. Παρόλα αυτά, είναι ενδεικτικό πως το κλίμα είναι αρκετά έκρυθμο και οι απρόσεχτες, πολιτικές δηλώσεις μπορεί να λειτουργήσουν ως βόμβα.</p>
      <p>Πάντως, μία από τις μεγαλύτερες προκλήσεις που έχει να αντιμετωπίσει η παρούσα κυβέρνηση είναι κυρίως το πλήθος αντιδράσεων από τοπικούς φορείς, μερίδα Δημάρχων και από τις κοινωνιες στα νησιά.</p>
      <figure>
        <img src="https://www.in.gr/wp-content/uploads/2019/11/720_203738_093320f503-86395a4f13bf89a9-600x338.jpg"/>
      </figure>
      <p>Το σχέδιο περιλαμβάνει κλειστά κέντρα και αφορά και τη μεταφορά 20.000 προσφύγων από τα νησιά στην ενδοχώρα, την αύξηση των απελάσεων και επιστροφών και την καλύτερη φύλαξη των συνόρων.</p>
      <p>Οι αντιδράσεις είναι έντονες, και στα νησιά, που έχουν σηκώσει το μεγαλύτερο βάρος του προσφυγικού, όπου είχε καλλιεργηθεί η προσδοκία ότι τα μέτρα αυτά θα λειτουργήσουν ανακουφιστικά. Απέναντι από την κυβέρνηση βρίσκονται, όμως,  και οι οργανώσεις ανθρωπίνων δικαιωμάτων και ΜΚΟ που ασχολούνται με τα ζητήματα του προσφυγικού και του μεταναστευτικού.</p>
      <p>Να σημειωθεί πως ξεπέρασε τις 16.000 ο αριθμός των όσων διαμένουν στον καταυλισμό του Κέντρου Υποδοχής και Ταυτοποίησης της Μόριας. Συγκεκριμένα με τις νέες σημερινές αφίξεις προσφύγων και μεταναστών στη Λέσβο, ο αριθμός των όσων είχαν καταγραφεί μέχρι τη 1.00 το μεσημέρι ήταν στις 16.023.</p>
      <p>Σήμερα, σύμφωνα με στοιχεία της γενικής Αστυνομικής Διεύθυνσης Βορείου Αιγαίου, μέχρι τη 1 το μεσημέρι, στη Λέσβο έφθασαν επτά βάρκες με πρόσφυγες και μετανάστες με συνολικά 224 επιβαίνοντες.</p>
      <h3>Κριτική</h3>
      <p>Τα μέτρα της κυβέρνησης προκάλεσαν την κριτική της αντιπολίτευσης, κάνοντας λόγο, κυρίως, για φυλακές.</p>
      <p>Δριμεία επίθεση  εξαπέλυσε ο ΣΥΡΙΖΑ με ανακοίνωση στην οποία σημειώνει ότι «ο κ. Μητσοτάκης, αφού ήρθε αντιμέτωπος μετεκλογικά με τον χυδαίο λαϊκισμό που ο ίδιος καλλιέργησε και τον οποίο θερίζει τώρα με τις αντιδράσεις βουλευτών, δημάρχων και περιφερειαρχών της ΝΔ, επιβεβαιώνει σήμερα το μπάχαλο που δημιούργησε ανακοινώνοντας για πολλοστή φορά “σχέδιο” διαχείρισης».</p>
      <figure>
        <img src="https://www.in.gr/wp-content/uploads/2019/11/21metanastes-1-600x450.jpg"/>
      </figure>
      <p>Η Κουμουνδούρου τονίζει πως «αφού κατήργησε το Υπουργείο Μεταναστευτικής Πολιτικής. Αφού καθυστέρησε για 4 μήνες το πρόγραμμα μετεγκαταστάσεων δημιουργώντας χάος στα νησιά με τους αιτούντες άσυλο να εκτοξεύονται από τις 15.000 στις αρχές Ιουλίου στις 37.000 σήμερα. Αφού μπροστά στο αδιέξοδο ανέθεσε διαδοχικά σε τέσσερις διαφορετικούς υπουργούς τη διαχείρισή του ζητήματος, τώρα έρχεται να κάνει την ”τελευταία μετεγκατάσταση προσφύγων” και με φωτογραφίες να διασκεδάσει τις εντυπώσεις και να κερδίσει χρόνο», ενώ συνεχίζει. «Με τα μέτρα που ανακοίνωσε σήμερα η κυβέρνηση, ούτε η κατάσταση στα νησιά θα βελτιωθεί, ούτε προφανώς οι συνθήκες για τους πρόσφυγες και τους μετανάστες θα γίνουν καλύτερες».</p>
      <h3>Γεννηματά: Δεν απαντά στα προβλήματα</h3>
      <p>Η επικεφαλής του Κινήματος Αλλαγής, Φώφη Γεννηματά  τόνισε πως πρόκειται για ένα σχέδιο «που απ’ ό,τι φαίνεται δεν απαντά και δεν λύνει τα προβλήματα όλων αυτών των περιοχών». Αναφέρθηκε συγκεκριμένα στα Διαβατά, λέγοντας όπως και πολλές άλλες περιοχές της χώρας μας έχουν σηκώσει πολύ μεγάλο βάρος και προσέθεσε: «Η Ελλάδα δεν αντέχει άλλες Μόριες. Έρχεται χειμώνας και τα πράγματα θα γίνουν πιο δύσκολα. Μην ρίχνουμε νερό στο μύλο της ακροδεξιάς που καραδοκεί».</p>
      <figure>
        <img src="https://www.in.gr/wp-content/uploads/2019/11/4958613-600x338.jpg"/>
        <figcaption>Το σχέδιο της κυβέρνησης για τα κέντρα κράτησης</figcaption>
      </figure>
      <p>«Η κυβέρνηση έχει ευθύνη να δώσει λύσεις τώρα» υπογράμμισε η κ. Γεννηματά, και προσέθεσε: «Και κυρίως έχει υποχρέωση να εξασφαλίσει ότι η Ευρωπαϊκή Ένωση και κάθε χώρα μέλος θα αναλάβουν τις ευθύνες που τους αναλογούν γιατί το προσφυγικό – μεταναστευτικό δεν είναι ένα θέμα της Ελλάδας, είναι ένα θέμα της Ευρώπης».</p>
      <h3>ΚΚΕ: Τα μέτρα της κυβέρνησης ενισχύουν τον εγκλωβισμό</h3>
      <p>«Τα μέτρα που ανακοίνωσε η κυβέρνηση της ΝΔ για το προσφυγικό ζήτημα ενισχύουν ακόμα περισσότερο τον εγκλωβισμό και την καταστολή των αιτούντων άσυλο, όπως και την ταλαιπωρία του ντόπιου ελληνικού πληθυσμού. Καλλιεργούν και τροφοδοτούν το ρατσισμό και τις ξενοφοβικές αντιδράσεις. Είναι μέτρα επικίνδυνα τόσο για τους πρόσφυγες όσο και για τον ελληνικό λαό, τα οποία μάταια προσπαθούν να διαχειριστούν το αίσχος που δημιουργεί η συμφωνία ΕΕ – Τουρκίας, που υπέγραψε η κυβέρνηση του ΣΥΡΙΖΑ και συνεχίζει αυτή της ΝΔ» αναφέρει ανακοίνωση του ΚΚΕ.</p>
      <p>Προσθέτει ότι «τα κυβερνητικά μέτρα σκοπεύουν να γεμίσουν τα πέντε νησιά με τεράστια στρατόπεδα συγκέντρωσης, δηλαδή hotspot-φυλακές, τύπου Αμυγδαλέζας, χωρητικότητας πάνω από 5.000 ανθρώπους το κάθε ένα, πολύ μεγαλύτερα από τη σημερινή χωρητικότητά τους».</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/21/vimatv/pos-diamorfonetai-i-metanasteytiki-politiki-tis-kyvernisis-m-logothetis-sto-one-channel/"/>
        <a href="https://www.tovima.gr/2019/11/21/politics/elliniko-symvoulio-gia-tous-prosfyges-ektos-diethnous-dikaiou-oi-eksaggelies-tis-kyvernisis-gia-to-prosfygiko/"/>
        <a href="https://www.tovima.gr/2019/11/21/vimatv/prosfygiko-kryfes-krata-tis-topothesies-ton-kleiston-kentron-i-kyvernisi/"/>
        <a href="https://www.tovima.gr/2019/11/21/politics/koumoutsakos-i-ergaleiopoiisi-tou-prosfygikou-den-apotelei-tropo-proseggisis-tis-eyropis/"/>
        <a href="https://www.tovima.gr/2019/11/21/society/prosfygiko-sti-fthiotida-thymithikan-to-kougki/"/>
        <a href="https://www.tovima.gr/2019/11/21/vimatv/an-katsaniotis-kai-x-mamoulakis-sto-one-channel-gia-prosfygiko-kai-eklogi-ptd/"/>
        <a href="https://www.tovima.gr/2019/11/21/politics/dritsas-orgi-sto-twitter-gia-ta-peri-viasmon-paidion-sti-moria/"/>
        <a href="https://www.tovima.gr/2019/11/21/opinions/oi-mories-einai-oneidos-gia-tin-ellada-kreitton-to-sigan-gia-olous/"/>
        <a href="https://www.tovima.gr/2019/11/21/politics/mitsotakis-se-agkyra-na-stamatisoun-oi-aneythynes-diloseis-gia-to-prosfygiko/"/>
        <a href="https://www.tovima.gr/2019/11/21/society/g-moralis-synantisi-me-ton-epikefalis-tis-ypatis-armosteias-tou-oie/"/>
        <a href="https://www.tovima.gr/2019/11/21/politics/taz-enstaseis-gia-to-elliniko-sxedio-sto-prosfygiko/"/>
        <a href="https://www.tovima.gr/2019/11/21/politics/xristidis-gia-synedrio-pasok-na-katatethoun-anoixta-oi-protaseis/"/>
        <a href="https://www.tovima.gr/2019/11/21/politics/apisteyti-dilosi-dritsa-viasmoi-paidion-stin-moria-mia-fora-to-6mino/"/>
        <a href="https://www.tovima.gr/2019/11/21/politics/nea-proklisi-apo-tourkiko-ypeks-ti-apanta-se-mitsotaki-gia-prosfygiko/"/>
        <a href="https://www.tovima.gr/2019/11/21/vimatv/i-fotilas-sto-one-channel-i-eklogi-ptd-apo-to-lao-alloionei-tin-morfi-tou-politeymatos/"/>
        <a href="https://www.tovima.gr/2019/11/21/society/prosfygiko-to-kyvernitiko-sxedio-fernei-entones-koinonikes-antidraseis/"/>
      </related>
    </article>
  </body>
</html>