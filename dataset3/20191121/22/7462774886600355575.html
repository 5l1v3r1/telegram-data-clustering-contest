<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/arvalstis/bijusi-balta-nama-eksperte-republikani-uzkerusies-uz-krievijas-izdomatu-teoriju-par-ukrainu/"/>
    <meta property="og:site_name" content="skaties.lv"/>
    <meta property="article:published_time" content="2019-11-21T22:17:00+00:00"/>
    <meta property="og:title" content="Bijusī Baltā nama eksperte: Republikāņi uzķērušies uz Krievijas izdomātu teoriju par Ukrainu"/>
    <meta property="og:description" content="Bijusī Baltā nama Nacionālās drošības padomes amatpersona Fiona Hila ceturtdien Pārstāvju palātas deputātiem sacīja, ka republikāņi, aizstāvot ASV prezidentu Donaldu Trampu impīčmenta izmeklēšanā, uzķērušies uz Krievijas sazvērestības teoriju par Ukrainu."/>
  </head>
  <body>
    <article>
      <h1>Bijusī Baltā nama eksperte: Republikāņi uzķērušies uz Krievijas izdomātu teoriju par Ukrainu</h1>
      <address><time datetime="2019-11-21T22:17:00+00:00">21 Nov 2019, 22:17</time> by <a rel="author">LETA</a></address>
      <p>Bijusī Baltā nama Nacionālās drošības padomes amatpersona Fiona Hila ceturtdien Pārstāvju palātas deputātiem sacīja, ka republikāņi, aizstāvot ASV prezidentu Donaldu Trampu impīčmenta izmeklēšanā, uzķērušies uz Krievijas sazvērestības teoriju par Ukrainu.</p>
      <p>Hila, sniedzot liecību Pārstāvju palātas Izlūkošanas komitejā Trampa impīčmenta izmeklēšanā, sacīja, ka teorija, kurai pieslējušies daži republikāņi un Tramps un kas vaino Ukrainu, nevis Krieviju par jaukšanos ASV prezidenta vēlēšanās 2016. gadā, ir Maskavas izdomājums, lai radītu haosu ASV politikā.</p>
      <p>“Daži no jums šajā komitejā, šķiet, domā, ka Krievija un tās drošības dienesti neveica kampaņu pret mūsu valsti un ka, iespējams, kaut kādā veidā to darīja Ukraina,” norādīja Hila savā liecībā.</p>
      <p>“Tas ir izdomāts stāsts, ko sagatavojuši un izplatījuši Krievijas drošības dienesti,” uzsvēra Hila.</p>
      <p>Tramps un vairāki liecinieki impīčmenta izmeklēšanā sacījuši, ka uzskata Ukrainu, nevis Krieviju par vainīgu mēģinājumos ietekmēt ASV vēlēšanu iznākumu.</p>
      <p>Viņi arī apgalvojuši, ka Trampa oponenti no Demokrātu partijas slēpuši slepenu datoru serveri, ko kontrolējusi kiberdrošības firma “Crowdstrike” Ukrainā un kas pierādītu teoriju par Ukrainas vainu.</p>
      <p>Lai gan šiem apgalvojumiem nav gūti nekādi pierādījumi, Tramps un viņa personiskais advokāts Rūdijs Džuliāni kopš gada sākuma izdarīja spiedienu uz Ukrainu, lai tā sāktu izmeklēt šo jautājumu.</p>
      <p>25. jūlijā Tramps telefonsarunā ar Ukrainas prezidentu Volodimiru Zelenski lūdzis “pakalpojumu”, sakot, ka viņš vēlas, lai Zelenskis noskaidro, “kas notika ar visu šo situāciju ar Ukrainu”, un nosauca vārdā “Crowdstrike”.</p>
      <p>Demokrāti apsūdzējuši Trampu varas ļaunprātīgā izmantošanā, izdarot spiedienu uz Ukrainu, lai tā sāktu izmeklēšanas, kas nāktu par labu viņa iekšpolitikas nostādnēm, vēršoties pret viņa demokrātu konkurentiem.</p>
      <p>Hila sacīja, ka Ukrainas teorija ir daļa no Krievijas mēģinājumiem vājināt ASV, un brīdināja, ka paliek arvien mazāk laika, lai viņus apturētu.</p>
      <p>“Šīs izmeklēšanas ietvaros es aicinātu jūs, lūdzu, neizplatīt politiski motivētas nepatiesības, kas tik acīmredzami nāk par labu Krievijas interesēm,” sacīja Hila.</p>
      <p>”Šie izdomājumi ir kaitīgi pat tad, ja izplatīti tīri iekšpolitisku mērķu dēļ,” viņa piebilda.</p>
      <p>“Mēs nedrīkstam pieļaut, ka iekšpolitika attur mūs no sevis aizstāvēšanas pret ārvalstu varām, kas patiesi vēlas mums kaitēt,” sacīja Hila.</p>
    </article>
  </body>
</html>