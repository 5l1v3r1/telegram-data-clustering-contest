<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/21/adam-draivyr-s-nagrada-v-san-francisko.430406"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T22:15:00+00:00"/>
    <meta property="og:title" content="Адам Драйвър с награда в Сан Франциско"/>
    <meta property="og:description" content="Предишни носители на приза са Джереми Айрънс, Харисън Форд... | Dnes.bg"/>
  </head>
  <body>
    <article>
      <h1>Адам Драйвър с награда в Сан Франциско</h1>
      <h2>Предишни носители на приза са Джереми Айрънс, Харисън Форд...</h2>
      <address><time datetime="2019-11-21T22:15:00+00:00">21 Nov 2019, 22:15</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Адам Драйвър беше избран за носител на актьорската награда на Международния филмов фестивал в Сан Франциско, съобщи БТА, позовавайки се на "Варайъти".</p>
      <p>Драйвър, който тази година беше номиниран за "Оскар" за ролята си във филма "Черен в клана", ще получи отличието на годишна благотворителна проява на 3 декември.</p>
      <p>"Има моменти, в които актьор от световна класа завладява съзнанието на публиката. 2019 е годината на Адам Драйвър. Обхватът на работата му през тази година е невероятен. От ролята на Кайло Рен в "Междузвездни войни: Възходът на Скайуокър" до забележителни превъплъщения в продукции като "Брачна история" и "Мъртвите не умират", Драйвър се утвърди като майстор в своя занаят", се посочва в направеното от организаторите изявление относно избора на призьора.</p>
      <p>Сред предишните носители на актьорското отличие, известно преди като награда "Питър Оуенс", са Ричард Гиър, Джереми Айрънс, Харисън Форд, Робърт Дювал, Робърт Редфорд, Робин Уилямс, Дъстин Хофман, Уинона Райдър, Никълъс Кейдж, Анет Бенинг, Харви Кайтел.</p>
    </article>
  </body>
</html>