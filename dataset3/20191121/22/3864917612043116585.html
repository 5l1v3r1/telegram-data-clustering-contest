<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2823120-arahamia-svidcitime-v-nabu-sodo-jmovirnogo-habarnictva-u-radi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T22:58:00+00:00"/>
    <meta property="og:title" content="Арахамія свідчитиме в НАБУ щодо ймовірного хабарництва у Раді"/>
    <meta property="og:description" content="Голова фракції &quot;Слуга народу&quot; Давид Арахамія надасть свідчення НАБУ у справі ймовірного хабарництва серед народних депутатів. "/>
  </head>
  <body>
    <article>
      <h1>Арахамія свідчитиме в НАБУ щодо ймовірного хабарництва у Раді</h1>
      <h2>Голова фракції "Слуга народу" Давид Арахамія надасть свідчення НАБУ у справі ймовірного хабарництва серед народних депутатів. </h2>
      <address>
        <time datetime="2019-11-21T22:58:00+00:00">21 Nov 2019, 22:58</time>
      </address>
      <p>Про це Арахамія сказав в ефірі ток-шоу "Право на владу" на телеканалі "1+1", передає кореспондент Укрінформу.</p>
      <p>"Я, до речі, іду в НАБУ. Мені вчора дорікали: "Арахамія щось сказав в ефірі, нікуди не пішов". У мене є повістка, я йду з адвокатом в НАБУ давати ці свідчення. Тобто процес іде", - зазначив голова фракції "Слуга народу".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2809764-arahamia-ne-bacit-pidstav-dla-vislovlenna-nedoviri-rabosapci.html">Арахамія не бачить підстав для висловлення недовіри Рябошапці</a>
      </blockquote>
      <p>Як повідомлялося, 14 листопада у <a href="https://www.ukrinform.ua/tag-verhovna-rada">Верховній Раді </a>Давид Арахамія заявив, що народний депутат Анна Скороход "неодноразово зверталася до народних депутатів і пропонувала їм матеріально-грошову допомогу".</p>
      <p>Перед цим Скороход повідомила, що її чоловіка затримали нібито через її голосування всупереч вказівкам фракції. Арахамія спростував будь-яку причетність "Слуги народу" до затримання чоловіка Скороход.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819370-prokuratura-oskarzit-domasnij-arest-colovika-deputatki-skorohod.html">Прокуратура оскаржить домашній арешт чоловіка депутатки Скороход</a>
      </blockquote>
      <p>15 листопада фракція "Слуга народу" вирішила виключити Анну Скороход (а також Антона Полякова) зі свого складу через "порушення ними спільної позиції та домовленостей".</p>
    </article>
  </body>
</html>