<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Mor-Toni-Serra-Arxius-OVNI_0_2348765168.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T22:14:48+00:00"/>
    <meta property="og:title" content="Mor Toni Serra, videoartista i cofundador dels Arxius OVNI"/>
    <meta property="og:description" content="El creador barceloní, de 59 anys, combinava activisme i poesia"/>
  </head>
  <body>
    <article>
      <h1>Mor Toni Serra, videoartista i cofundador dels Arxius OVNI</h1>
      <h2>El creador barceloní, de 59 anys, combinava activisme i poesia</h2>
      <address>
        <time datetime="2019-11-21T22:14:48+00:00">21 Nov 2019, 22:14</time>
      </address>
      <p>“Però és que la meva obra i la meva vida estan lligades”, deia quan s’intentava diferenciar el seu món artístic de la resta. I era així, esclar, per això era tan difícil definir què feia i, segurament, també per això va ser tan punyent i alhora subtil la influència que tenia sobre el seu entorn. Aquest dijous, a primera hora de la tarda, Toni Serra, també conegut com a Abu Ali, va morir a Barcelona, com volia, en pau i silenciosament, als 59 anys, d’un càncer que no li va donar cap oportunitat. Estava de pas a la ciutat de camí cap a l’Iran, on ja havia fet una primera estada a la primavera per preparar el seu últim projecte, ara inacabat, <i>Il·luminacions: l’experiència de la llum</i>, en què a través de vídeos i fotografies d’arquitectures i paisatges volia explorar el món poètic persa.</p>
      <p>Toni Serra (Manresa, 1960) vivia des de feia molts anys entre Duar Msuar, un poble als afores de Marràqueix, i Barcelona, on juntament amb Joan Leandre i Rosa Llop dirigia l’Observatori OVNI, un col·lectiu associat al CCCB que des del 1994 organitza mostres de vídeo i manté un important arxiu que abasta múltiples camps, de l’activisme polític a la videocreació, passant pel documental i l’assaig. Va estudiar història de l’art i filosofia, posteriorment va treballar en la docència i com a gestor cultural a l’antiga sala Metrònom, però arran d’una llarga estada a Nova York a principis dels noranta es va començar a interessar pel vídeo com a mitjà d’expressió que ell entenia molt flexible i lliure. “Molts cops s’insisteix en relacionar el vídeo amb les noves tecnologies, però personalment sempre l’he vist més pròxim a l’experiència de l’escriptura, de la poesia, de la filosofia, i a la possibilitat de reflectir altres microrealitats o crear-les”, comentava el 2006 quan va rebre el premi Nam June Paik que atorga la Fundació NRW de Colònia.</p>
      <p>L’experiència nord-americana la va reflectir amb vídeos com <i>Pura fe</i> (1991), en què un predicador porto-riqueny crida els dimonis en un atrafegat carrer de Brooklyn, però sobretot en el treball de collage amb arxius històrics que ell anomenava <i>arqueologia mediàtica</i> i que va reunir als Arxius Babilònia, on feia una mirada crítica i ferotge al món occidental i els seus valors. Aquella immersió en les tenebres d’Occident el va acabar trencant i a finals dels noranta va fugir al Marroc, on va començar una tercera vida, tant personal -hi va conèixer Zoubida Bouzidi, amb qui es va casar i hi va tenir tres fills- com també artística i fins i tot espiritual, perquè llavors va abraçar la religió musulmana, de la qual sempre li van interessar tant el vessant popular com el místic.</p>
      <figure>
        <iframe src="https://player.vimeo.com/video/167870416" width="651" height="366" data-service="Vimeo" scrolling="no"/>
      </figure>
      <p>D’aquesta última etapa són vídeos com el premonitori <i>Wahab</i>, la instal·lació <i>Fes, ciutat interior</i>, que va presentar al CCCB i amb què va guanyar el Premi Ciutat de Barcelona d’Arts Plàstiques el 2002, i, més recentment,<a href="http://www.al-barzaj.org/"> <i>7 contemplacions</i>, <i>La vida en harmonia</i>, <i>En el camí de les abelles</i> </a>-que es va poder veure el 2018 en el marc de l’exposició<i> Beehave </i>a la Fundació Miró- i <i>Sol de mitjanit</i>, el vídeo amb què es va voler acomiadar dels amics i que <a href="http://www.desorg.org/">ara està penjat a la pàgina d’OVNI</a>. L’encapçala una frase de William Blake: “Hi ha coses que són conegudes i hi ha coses que són desconegudes, i entre elles hi ha portes...” Ara ell n’ha creuat una.</p>
    </article>
  </body>
</html>