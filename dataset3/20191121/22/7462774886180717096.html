<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/aptaujas/aptauja-tikai-ceturtdala-vecaku-uzskata-ka-gimenei-velta-pietiekami-daudz-laika/"/>
    <meta property="og:site_name" content="skaties.lv"/>
    <meta property="article:published_time" content="2019-11-21T22:48:00+00:00"/>
    <meta property="og:title" content="Aptauja: Tikai ceturtdaļa vecāku uzskata, ka ģimenei velta pietiekami daudz laika"/>
    <meta property="og:description" content="Tikai ceturtdaļa vecāku uzskata, ka ģimenei velta pietiekami daudz laika, liecina novembrī veiktā “Norstat” Latvijas iedzīvotāju aptauja, kas šodien tika prezentētā kampaņas “Tēt, esi unikāls!” atklāšanas pasākumā."/>
  </head>
  <body>
    <article>
      <h1>Aptauja: Tikai ceturtdaļa vecāku uzskata, ka ģimenei velta pietiekami daudz laika</h1>
      <address><time datetime="2019-11-21T22:48:00+00:00">21 Nov 2019, 22:48</time> by <a rel="author">LETA</a></address>
      <p>Tikai ceturtdaļa vecāku uzskata, ka ģimenei velta pietiekami daudz laika, liecina novembrī veiktā “Norstat” Latvijas iedzīvotāju aptauja, kas šodien tika prezentētā kampaņas “Tēt, esi unikāls!” atklāšanas pasākumā.</p>
      <p>Kopumā vien trešdaļa aptaujāto sieviešu un 20% vīriešu uzskata, ka ģimenei velta pietiekami daudz laika.</p>
      <p>Katrs piektais no aptaujātajiem vīriešiem aktivitātēs ar bērniem pavada mazāk par pusstundu kopīga laika dienā, savukārt aptaujāto sieviešu vidū tādu ir krietni mazāk – vien katra desmitā. Vairumam pavadīt laiku ar bērniem un ģimeni traucē darbs, 52% vīriešu pauda šādu viedokli, kamēr starp sievietēm – 44%.</p>
      <p>Vecāku organizācijas “Mammāmuntētiem.lv” vadītāja Inga Akmentiņa-Smildziņa norādīja, ka arī viņa saskata laika trūkumu darba dēļ kā vienu no galvenajiem faktoriem, kas attur tēvus no iesaistīšanās bērnu aprūpē un audzināšanā.</p>
      <p>Savukārt Labklājības ministrijas (LM) pārstāve Aiga Ozoliņa atgādina, ka Latvijā ikvienam darbiniekam ir tiesības uz bērna kopšanas atvaļinājumu bērna dzimšanas vai adopcijas gadījumā. “Eurobarometer” 2018.gada jūnijā veiktā aptauja par darba un privātās dzīves līdzsvaru un ministrijas rīcībā esošie statistikas dati rāda, ka Latvijā bērna kopšanas atvaļinājumu galvenokārt izmanto sievietes – 63%.</p>
      <p>Viņa arī atgādina, ka bērna tēvam ir tiesības uz desmit kalendāra dienu ilgu atvaļinājumu jeb paternitātes atvaļinājumu, ko piešķir tūlīt pēc bērna piedzimšanas, bet ne vēlāk kā divu mēnešu laikā pēc bērna piedzimšanas.</p>
      <p>Tomēr tikai trešdaļa Latvijas tēvu ir izmantojuši vai apsver šī atvaļinājuma izmantošanu. 31% tēvu nav domājuši vai plānojuši šādu iespēju izmantot, kas ir par 5% mazāk nekā Eiropas Savienības vidējais rādītājs. 9% aptaujāto, savukārt, nav zinājuši, ka viņiem ir iespēja izmantot šādu atvaļinājumu.</p>
      <p>Vienlaikus LM informē, ka Latvijā kopš 2013.gada ir pieaudzis paternitātes pabalsta saņēmēju skaits – no 8785 līdz vairāk nekā 10 250 tēviem pērn, tikmēr 2019.gada pirmajā pusgadā paternitātes atvaļinājumā devušies 5015 tēvi.</p>
      <p>Labklājības ministre Ramona Petraviča (KPV LV) uzskata, ka aktīvāka tēvu iesaistīšana audzināšanā ir pozitīva tendence, tomēr, viņasprāt, šī iesaiste varētu būt vēl plašāka.</p>
      <p>Biedrības “Tēvi” pārstāvis Kārlis Gedrovics savukārt uzsver, ka tēvu iesaistes līmenis bērnu audzināšanā un ģimenes dzīvē ir cieši saistīts ar sabiedrībā pastāvošajiem stereotipiem.</p>
      <p>Lai mazinātu stereotipus par tradicionālajām dzimumu lomām sabiedrībā, kas joprojām ir viens no galvenajiem šķēršļiem sieviešu un vīriešu līdztiesībai ikdienā, un veicinātu tēvu iesaisti ģimenes dzīvē, kampaņas “Tēt, esi unikāls!” laikā tika izveidoti videostāsti. Tajos četri tēvi no Rīgas, Liepājas, Aizkraukles un Jelgavas dalās ar savu dzīves pieredzi un viedokli par tēva lomu ģimenē.</p>
      <p>Pētījumu aģentūras “Norstat” aptauja tika veikta novembra sākumā, aptaujājot 506 respondentus.</p>
    </article>
  </body>
</html>