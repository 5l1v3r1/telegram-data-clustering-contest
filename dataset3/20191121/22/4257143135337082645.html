<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/21/orosz-kemkedest-lepleztek-le-szerbiaban"/>
    <meta property="og:site_name" content="infostart"/>
    <meta property="article:published_time" content="2019-11-21T22:12:48+00:00"/>
    <meta property="og:title" content="Orosz kémkedést lepleztek le Szerbiában"/>
    <meta property="og:description" content="A szerbiai hírszerzés jelentős és széles körű orosz kémtevékenységet leplezett le - közölte Aleksandar Vucic szerb elnök rendkívüli sajtótájékoztatóján."/>
  </head>
  <body>
    <article>
      <h1>Orosz kémkedést lepleztek le Szerbiában</h1>
      <address><time datetime="2019-11-21T22:12:48+00:00">21 Nov 2019, 22:12</time> by <a rel="author">Infostart / MTI</a></address>
      <h3>A szerbiai hírszerzés jelentős és széles körű orosz kémtevékenységet leplezett le - közölte Aleksandar Vucic szerb elnök rendkívüli sajtótájékoztatóján.</h3>
      <p>Az államfő a nemzetbiztonsági tanács ülése után nyilatkozott a sajtónak. Azt mondta, a hírszerzés kiderítette, hogy régóta volt együttműködés orosz kémek és a szerb hadsereg tagjai között.</p>
      <p>A nemzetbiztonsági tanács ülését azt követően hívta össze Aleksandar Vucic, hogy</p>
      <blockquote>az internetre felkerült egy videó, amelyen Georgij Kleban orosz diplomata, az orosz hírszerzés tagja egy pénzzel teli táskát ad át egy feltehetően magas beosztású szerb hivatalnoknak.</blockquote>
      <p>A szerb férfit az elnök csütörtökön Z.K. nyugalmazott alezredesként azonosította, akit a hírszerzés 2012 óta megfigyelt, mert szoros kapcsolatokat ápolt a horvát hírszerzéssel. Hozzátette, a felvétel nem a közelmúltban készült, hanem tavaly december 24-én. Kiemelte, Georgij Kleban már nem tartózkodik Belgrádban, Moszkva hónapokkal ezelőtt visszahívta.</p>
      <p>Az államfő kijelentette, nem lát logikát az eset mögött, és az oroszoktól csak annyit kérdezett: "Miért?" Emlékeztetett arra, hogy Szerbia semmivel sem sodorta veszélybe az orosz-szerb barátságot, nem vezetett be szankciókat Oroszország ellen, és soha semmilyen lépést nem tett, amely ellentétes lenne az orosz érdekekkel. Aleksandar Vucic aláhúzta ugyanakkor, hogy Szerbia a jövőben sem akarja magát elkötelezni egyetlen katonai tömb mellett sem. Hozzátette: Szerbia nem kívánja megváltoztatni eddigi baráti politikáját Oroszország irányába. Úgy vélekedett: Vlagyimir Putyin orosz elnök bizonyosan nem tudott Georgij Kleban tevékenységéről.</p>
      <p>Aleksandar Vucic felhívta a figyelmet arra, hogy Szerbiában néhány éve már igen intenzív a különböző hírszerző szolgálatok tevékenysége, nemcsak a környező országok szolgálatai, hanem a nagyhatalmak ügynökei is aktív munkát folytatnak. A cél egyrészt az lehet, hogy a megszerzett információkkal befolyásolják Szerbia politikáját, másrészt pedig, hogy felmérjék a szerb hírszerzés erejét - magyarázta. Azt mondta: Belgrád megerősítette kémelhárítását, és finomított tevékenységén.</p>
      <p>
        <i>Nyitókép: MTI/EPA/Andrej Cukic</i>
      </p>
    </article>
  </body>
</html>