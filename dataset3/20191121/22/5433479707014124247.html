<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/551981/"/>
    <meta property="og:site_name" content="חרדים10"/>
    <meta property="article:published_time" content="2019-11-21T22:05:00+00:00"/>
    <meta property="og:title" content="“אל תערץ ואל תחת”: ש”ס הייתה הראשונה להתייצב מאחורי נתניהו"/>
    <meta property="og:description" content="תנועת ש&quot;ס: &quot;נתניהו איש בעל זכויות עצומות בביטחון ובבניין מדינת ישראל, תומכים ומחזקים את ידיו&quot; • יריב לוין: העוול שנעשה לו הערב זועק לשמיים, הליך כולו היה פסול, מזוהם מיסודו ונגוע&quot;"/>
  </head>
  <body>
    <article>
      <h1>“אל תערץ ואל תחת”: ש”ס הייתה הראשונה להתייצב מאחורי נתניהו</h1>
      <address><time datetime="2019-11-21T22:05:00+00:00">21 Nov 2019, 22:05</time> by <a rel="author">אריה ריבקינד</a></address>
      <p>
        <b>תנועת ש"ס: "נתניהו איש בעל זכויות עצומות בביטחון ובבניין מדינת ישראל, תומכים ומחזקים את ידיו" • יריב לוין: העוול שנעשה לו הערב זועק לשמיים, הליך כולו היה פסול, מזוהם מיסודו ונגוע"</b>
      </p>
      <p>ב<b>תנועת ש”ס</b> הגיבו הערב (חמישי) לכתב האישום נגד ראש הממשלה בנימין נתניהו – בתמיכה נחרצת.</p>
      <p>”אנו תומכים ומחזקים את ידיו של ראש הממשלה בנימין נתניהו, איש בעל זכויות עצומות בביטחון ובבניין מדינת ישראל.</p>
      <p>”אדוני ראש הממשלה, אנו מאמינים ובטוחים שחפותך תוכח והצדק יצא לאור. חזק ואמץ, אל תערץ ואל תחת. זה יום קשה למדינת ישראל”, הוסיפו במפלגה.</p>
      <p>שר התיירות <b>יריב לוין</b> כתב הערב: “ידידיי, זאת שעת מבחן עבור כולנו.</p>
      <p>מדינת ישראל חייבת לראש הממשלה בנימין נתניהו חוב גדול. נתניהו הקדיש את חייו למדינה ולביטחונה. העוול שנעשה לו הערב זועק לשמיים.</p>
      <p>מדובר בתיקים שלא היו צריכים להיפתח, בטענות שאין בהן אבק פלילי ושמקומן לכל היותר במישור האתי. ההליך כולו היה פסול, מזוהם מיסודו ונגוע לכל אורכו באכיפה בררנית ומפלה באופן קיצוני.</p>
      <p>ההחלטה היום אינה מעידה על ראש הממשלה ועל דרכו. היא כן מעידה על הכשל העמוק והיסודי, על נורמות פסולות ועל כהות חושים שדבקו בחלק ממערכות אכיפת החוק החשובות לכולנו.</p>
      <p>דווקא עכשיו, אני מבקש לחזק את ראש הממשלה ולומר לו שאני ורבים רבים אחרים בטוחים בצדקתו ועומדים לצידו.</p>
      <p>זו העת להתלכד. אנו נשמור על שורות מאוחדות ונמשיך כאיש אחד להיאבק על דרכנו ועל האמת שלנו. אנחנו ננצח”.</p>
      <p>שרת התרבות והספורט <b>מירי רגב</b>: “זהו יום עצוב למדינת ישראל, כפי שתמיד אמרתי ואומר גם הערב לכל אדם עומדת זכות החפות עד שבית המשפט יחליט אחרת, כך גם לראש הממשלה נתניהו.</p>
      <p>”אמון הציבור בפרקליטות ובמשטרה נמצא בלב הסערה הציבורית, ישנן שאלות כבדות משקל שראש הממשלה מעלה. והן חייבות להתבהר עד תום, כדי למנוע מצב שבו הפרקליטות וחוקרי משטרה הם חסינים מביקורת והם מעל החוק.</p>
      <p>”אני מבקשת לחזק את ראש הממשלה ואת משפחתו בשעה קשה זו. ניתן היה להבחין גם בנאומו שהוא מדבר מדם ליבו. עשה נכון ראש הממשלה שקיבל החלטה להמשיך בתפקידו כפי שהחוק מאפשר לו, להלחם על צדקתו ועל שלטון הדמוקרטי במדינת ישראל. אני בטוחה בחפותו של ראש הממשלה”.</p>
      <p>השר להגנת הסביבה <b>זאב אלקין</b> הגיב: ”מחזק את ידי ראש הממשלה בשעה קשה זו. תרומתו למדינת ישראל, לביטחונה ולכלכלתה, היא עצומה, וממש לא מגיע לו המשפט ‘מדינת ישראל נגד בנימין נתניהו’. יחד עם כמחצית מאזרחי המדינה אני תמכתי ותומך בו, ורוצה להזכיר לכולם על חזקת החפות. אני מקווה שהצדק יצא לאור וראש הממשלה יוכיח את חפותו בבית המשפט”.</p>
      <p>חבר הכנסת <b>מיקי זוהר</b> מהליכוד הגיב למתקפה של ראש הממשלה נתניהו על הפרקליטות: “ראש הממשלה ריגש אותי ואני בטוח שמיליוני אנשים במדינה מאוד התרגשו מדבריו. אני מציע גם לשונאיו המושבעים להסתכל לאמת בעיניים ולהפסיק את הצביעות: יש דין אחד לנתניהו והימין ודין אחר לאחרים”.</p>
      <p>שר הביטחון, <b>נפתלי בנט</b>: ״‏לילה כואב לעם ישראל. ‏רבים חשים שמה שקרה הערב לא מגיע לראש הממשלה נתניהו, אדם שהקדיש את כל חייו למען מדינת ישראל.<br/>‏למעננו.</p>
      <p>‏בערב זה חשוב לזכור את זכויותיו הגדולות. ‏הוא ראש הממשלה של מדינת ישראל, ועומדת לו חזקת החפות. ‏בתקופה סוערת זו נמשיך לשמור על ישראל בטוחה, מאוחדת וחזקה״.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552020/"/>
        <a href="http://www.ch10.co.il/news/551998/"/>
        <a href="http://www.ch10.co.il/news/551955/"/>
        <a href="http://www.ch10.co.il/news/551930/"/>
        <a href="http://www.ch10.co.il/news/551487/"/>
        <a href="http://www.ch10.co.il/news/551449/"/>
      </related>
    </article>
  </body>
</html>