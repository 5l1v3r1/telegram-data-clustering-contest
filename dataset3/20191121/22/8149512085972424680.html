<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skijumping.pl/wiadomosci/27080/amerykanski-debiutant-w-wisle/"/>
    <meta property="og:site_name" content="Skijumping.pl"/>
    <meta property="article:published_time" content="2019-11-21T22:13:00+00:00"/>
    <meta property="og:title" content="Amerykański debiutant w Wiśle"/>
    <meta property="og:description" content="Sezon 2019/20 nadchodzi wielkimi krokami. Już jutro skoczkowie zasiądą na belce startowej obiektu im. Adama Małysza w Wiśle, rywalizując ze sobą w seriach treningowych oraz w kwalifikacjach. Na starcie nie zabraknie ekipy Stanów Zjednoczonych, a wśród nich pucharowego debiutanta – Deckera Deana."/>
  </head>
  <body>
    <article>
      <h1>Amerykański debiutant w Wiśle</h1>
      <address>
        <time datetime="2019-11-21T22:13:00+00:00">21 Nov 2019, 22:13</time>
      </address>
      <p>
        <b>Sezon 2019/20 nadchodzi wielkimi krokami. Już jutro skoczkowie zasiądą na belce startowej obiektu im. Adama Małysza w Wiśle, rywalizując ze sobą w seriach treningowych oraz w kwalifikacjach. Na starcie nie zabraknie ekipy Stanów Zjednoczonych, a wśród nich pucharowego debiutanta – Deckera Deana.</b>
      </p>
      <figure>
        <img src="https://www.skijumping.pl/content/images/news/powieksz/tm8268_2019-07-29_15-12-04.jpg"/>
        <figcaption>Kevin Bickner</figcaption>
      </figure>
      <figure>
        <img src="https://www.skijumping.pl/content/images/news/powieksz/bine_2016-10-05_12-15-41.jpg"/>
        <figcaption>Bine Norcic</figcaption>
      </figure>
      <p>Kierowany przez trenera Bine Norcicia zespół jest jednym z najmłodszych w stawce. Lider kadry, Kevin Bickner, w tym roku skończył 23 lata. Po dość rozczarowującym ubiegłym sezonie, w którym punktował w PŚ zaledwie dwukrotnie, jest gotowy na powrót do optymalnej dyspozycji. Swój potencjał pokazał niejednokrotnie, m.in. plasując się na 18. pozycji podczas konkursu olimpijskiego na obiekcie dużym w Pjongczangu czy ustanawiając imponujący rekord życiowy – 244,5 metra w Vikersund. – Przed inauguracją czuję się bardzo dobrze przygotowany do przetrwania pięciu miesięcy rywalizacji. Jestem wypoczęty, a na skoczni prezentuję obecnie wysoki poziom – powiedział Bickner.</p>
      <p>Nową postacią w karuzeli Pucharu Świata będzie 19-letni Decker Dean, o którym pisaliśmy szerzej <a href="https://www.skijumping.pl/wiadomosci/25133/decker-dean---nowa-postac-w-swiecie-skokow-narciarskich/">&gt;&gt;&gt;TUTAJ&lt;&lt;&lt;</a> przy okazji jego ubiegłorocznego debiutu w cyklu Letniego Grand Prix. Decyzja o zabraniu Deana do Polski została podjęta po treningach w Lillehammer, na których zawodnik reprezentujący barwy Steamboat Springs Winter Sports Club oddawał dobre skoki.</p>
      <p>- To będzie mój pierwszy indywidualny start w Pucharze Świata. Muszę przyznać, że nigdy wcześniej nie czułem się tak pewnie, jeśli chodzi o formę. Jestem zachwycony! – stwierdził nastoletni skoczek, który do Wisły nie przyjeżdża po raz pierwszy. Trzy miesiące temu rywalizował tutaj w ramach Letniego Pucharu Kontynentalnego, oba konkursy kończąc w piątej dziesiątce. – Skocznia w Wiśle jest nieco „dzika”, ze względu na wyjątkowo stromy przeciwstok oraz nieco zmienny wiatr. Pomimo to jestem podekscytowany, że będę mógł rywalizować na oczach wielu polskich kibiców.</p>
      <p>Zadowolony z przyjazdu do Polski jest również Bickner. – W Wiśle podczas inauguracji sezonu panuje świetna atmosfera. Ciężko jest tutaj iść ulicą nie będąc proszonym o zdjęcie lub autograf – przyznał rekordzista Stanów Zjednoczonych w długości lotu.</p>
      <p>Męska kadra skoczków do nadchodzącej zimy przygotowywała się nieco inaczej, niż miało to miejsce w minionych latach. Większość okresu przygotowawczego spędziła w Stanach Zjednoczonych. Czy ograniczenie podróży pozwoliło sportowcom wygospodarować więcej czasu na spokojne treningi? – Fizycznie zespół wygląda dużo lepiej, niż w poprzednich latach. Skoczkowie są coraz bardziej profesjonalni. Wyznaczają sobie wysokie cele – podsumował szkoleniowiec Amerykanów, Bine Norcic.</p>
      <hr/>
      <p>Piotr Bąk, źródło: usanordic.org</p>
    </article>
  </body>
</html>