<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232681/"/>
    <meta property="og:site_name" content="Українська правда"/>
    <meta property="article:published_time" content="2019-11-21T22:21:51+00:00"/>
    <meta property="og:title" content="Справа Шеремета: ймовірного фігуранта-атовця привезли в Київ і лишили під вартою"/>
    <meta property="og:description" content="Печерський райсуд Києва продовжив арешт ветерану АТО Владиславу Грищенку, підозрюваному у замаху на вбивство в Івано-Франківській області та ймовірному фігуранту справи про вбивство Павла Шеремета."/>
  </head>
  <body>
    <article>
      <h1>Справа Шеремета: ймовірного фігуранта-атовця привезли в Київ і лишили під вартою</h1>
      <address>
        <time datetime="2019-11-21T22:21:51+00:00">21 Nov 2019, 22:21</time>
      </address>
      <p>Печерський райсуд Києва продовжив арешт ветерану АТО Владиславу Грищенку, підозрюваному у замаху на вбивство в Івано-Франківській області та ймовірному фігуранту справи про вбивство Павла Шеремета.</p>
      <p><b>Джерело</b>: "Українська правда"</p>
      <p><b>Деталі</b>: Прокурор просив продовжити арешт на два місяці. Однак суддя задовольнила його прохання частково, залишивши ветерана під вартою до 16 грудня. </p>
      <p>Захист просив відправити Грищенка під домашній арешт, аргументуючи це тим, що він не збирається переховуватись чи тиснути на свідків, має нагороди за участь в АТО та поранення.</p>
      <p>Адвокат та сам Грищенко наголосили, що чоловіка затримували на особистій автівці з іменними номерами, тобто він не ховався від слідства.</p>
      <p>
        <b>Захисник також сказав, що "прокуратура намагається прив’язати" його підзахисного до справи вбивства Шеремета. </b>
      </p>
      <figure>
        <img src="https://img.pravda.com/images/doc/c/a/cac82cd-72779214-451494425555437-6531369020568895488-n.jpg"/>
        <figcaption>Владислав Грищенко у залі суду<cite>фото: Соня Лукашова, УП</cite></figcaption>
      </figure>
      <p>Під час засідання суддя також звернула увагу, що в матеріалах слідства вказано про плани повідомити про підозру ще одному фігуранту справи Івану Вакуленку. Однак Вакуленко помер у жовтні. Прокурор не зміг пояснити цю розбіжність.</p>
      <p>Сам Грищенко, якого у вересні взяли під варту в Івано-Франківську, у суді повідомив, що вночі з 21 на 22 листопада його перевезли в Київ.</p>
      <p>При цьому адвокат Грищенка не встигла приїхати з Івано-Франківська. Атовець виступив проти проведення засідання без свого захисту, і йому надали безкоштовного адвоката.</p>
      <p>Підтримати Грищенка у суді прийшли його рідні та друзі, зокрема, бійці АТО.</p>
      <figure>
        <img src="https://img.pravda.com/images/doc/0/5/0516eab-78182785-433030524057237-6929749910405251072-n.jpg"/>
        <figcaption>На одязі Грищенка – надпис "Буча", його позивний<cite>фото: Соня Лукашова, УП</cite></figcaption>
      </figure>
      <p>
        <b>
          <i>Знати більше: </i>
        </b>
        <a href="https://www.pravda.com.ua/articles/2019/11/7/7231292/">
          <b>
            <i>Буча та Пума. Як арешт добровольців може бути пов'язаний зі справою Шеремета</i>
          </b>
        </a>
      </p>
      <p><b>Що було раніше</b>: <a href="https://www.pravda.com.ua/news/2019/11/7/7231309/">Владислава Грищенка затримали</a> 24 вересня, його дружину Інну – 5 листопада. Обох суд взяв під варту на час розслідування. Їх підозрюють у замовному замаху на вбивство мешканця Івано-Франківської області.</p>
      <p>На початку листопада УП дізналась, що слідство, ймовірно, пов’язує Грищенків зі справою вбивства журналіста Павла Шеремета.</p>
      <p>Водночас, наразі подружжя атовців офіційно підозрюють лише у справі Івано-Франківського злочину. Однак у кінці жовтня розслідування справи Грищенків передали з регіону в Головне управління Національної поліцїї.</p>
      <p>
        <b>
          <i>Знати більше: </i>
        </b>
        <a href="https://www.pravda.com.ua/articles/2019/07/20/7221413/">3 роки без відповіді. Що відбувається у розслідуванні вбивства Павла Шеремета</a>
      </p>
      <p>
        <b>Історія питання</b>
      </p>
      <ul>
        <li>Один із керівників "Української правди" <a href="http://www.pravda.com.ua/news/2016/07/20/7115344/">Павло Шеремет загинув</a> від вибуху вранці 20 липня 2016 року. Йому підклали вибухівку під автомобіль.</li>
        <li>Журналісти "Слідство.Інфо" у документальному фільмі <a href="http://www.pravda.com.ua/news/2017/05/10/7143495/">"Вбивство Павла"</a> встановили: вибухівку вночі заклала під авто жінка, її прикривав чоловік, який був поруч із місцем вибуху і вранці 20 липня. Крім того, тієї ночі під будинком, де жив Шеремет, стояли підозрілі "Мерседес" і "Шкода", водій останньої <a href="http://www.pravda.com.ua/news/2017/05/10/7143496/">Ігор Устименко</a> виявився екс-працівником <a href="http://www.pravda.com.ua/news/2017/05/10/7143501/">СБУ</a>.</li>
        <li>У Службі безпеки заявили, що Устименко <a href="http://www.pravda.com.ua/news/2017/05/15/7143923/">не виконував</a> завдань відомства. Втім, його <a href="http://www.pravda.com.ua/news/2017/05/15/7143975/">допитали</a>. Потім у поліції визнали, що <a href="http://www.pravda.com.ua/news/2017/05/19/7144378/">припустилися помилок</a> при розслідуванні вбивства Шеремета.</li>
        <li>П’ятий президент Петро Порошенко на початку розслідування називав його справою честі поліції й обіцяв зробити все, щоб винних покарали. У травні 2017 року президент зізнався, що чекав <a href="http://www.pravda.com.ua/news/2017/05/14/7143846/">кращого результату.</a></li>
        <li>Президент Володимир <a href="https://www.pravda.com.ua/news/2019/07/23/7221711/">Зеленський</a> говорив, що у справі Шеремета буде результат, але потрібен новий генеральний прокурор (на той момент ГПУ очолював ще Юрій Луценко, але пізніше його замінив Руслан Рябошапка з команди Зеленського.</li>
      </ul>
      <footer>Соня Лукашова, УП</footer>
      <related>
        <a href="https://www.pravda.com.ua/news/2019/11/7/7231309/"/>
        <a href="https://www.pravda.com.ua/articles/2019/11/7/7231292/"/>
        <a href="https://www.pravda.com.ua/news/2019/11/2/7230800/"/>
      </related>
    </article>
  </body>
</html>