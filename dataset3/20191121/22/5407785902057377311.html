<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/urdun-krali-abdullah-filistin-topraklarinda-tek-12642822-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-11-21T22:48:01+00:00"/>
    <meta property="og:title" content="Ürdün Kralı Abdullah: &quot;Filistin topraklarında tek taraflı icraat barışı baltalar&quot;"/>
    <meta property="og:description" content="Ürdün Kralı 2. Abdullah, Filistin topraklarındaki tek taraflı uygulamaların, iki devletli çözümü ve bölgedeki barış fırsatlarını baltaladığını söyledi."/>
  </head>
  <body>
    <article>
      <h1>Ürdün Kralı Abdullah: "Filistin topraklarında tek taraflı icraat barışı baltalar"</h1>
      <address>
        <time datetime="2019-11-21T22:48:01+00:00">21 Nov 2019, 22:48</time>
      </address>
      <p>Ürdün Kralı 2. Abdullah, <a href="https://www.haberler.com/filistin/"><b>Filistin</b></a> topraklarındaki tek taraflı uygulamaların, iki devletli çözümü ve bölgedeki barış fırsatlarını baltaladığını söyledi.</p>
      <p>Ürdün Kraliyet Divanından yapılan yazılı açıklamaya göre, Kral Abdullah ABD'nin New York kentinde <a href="https://www.haberler.com/birlesmis-milletler/"><b>Birleşmiş Milletler</b></a> (BM) Genel Sekreteri Antonio Guterres ile bir araya geldi.</p>
      <p>Görüşmede, ülkesinin Filistin topraklarında uluslararası yasaları ihlal eden Yahudi yerleşim birimlerine karşı olduğunu ve bu tavrın değişmeyeceğini ifade eden Kral Abdullah, 1967 sınırlarında başkenti Doğu <a href="https://www.haberler.com/kudus/"><b>Kudüs</b></a> olacak bağımsız Filistin devletinin kurulmasını öngören iki devletli çözüm temelinde, İsrail-Filistin anlaşmazlığını sona erdirmek için uluslararası çabaların artırılması gerektiğini kaydetti.</p>
      <p>Kral Abdullah, BM Filistinli Mültecilere Yardım Kuruluşunun (UNRWA) görev süresinin 2023'e kadar uzatılması kararını da memnuniyetle karşıladığını dile getirdi.</p>
      <p>Görüşmede ayrıca bölgesel krizler ve siyasi çözüm yolları üzerine çabaların ele alındığı belirtilen açıklamaya göre ayrıca Kral Abdullah, bu konularda BM'nin önemini vurguladı.</p>
      <p>Kral Abdullah, uluslararası toplumun Suriyeli mültecilere ve ev sahibi ülkelere insani yardım desteklerinin verilmeye devam etmesi gerektiğini bildirdi.</p>
      <p>Öte yandan Guterres, Filistin'de "iki devletli çözüm" ve Kudüs'teki kutsal mekanlar üzerindeki Haşimi Vesayeti'ne saygınlığın BM tarafından kabul ve bağlılığın sürdüğünü söyledi.</p>
      <p>Kanada ziyaretinin ardından resmi ziyaret için ABD'ye geçen Ürdün Kralı 2. Abdullah, Washington Yakın Doğu Araştırmaları Enstitüsü tarafından "2019 Devlet Adamı Ödülü"ne layık görüldü.</p>
      <p>Kaynak: AA</p>
    </article>
  </body>
</html>