<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/culture/260191/thessaloniki-thavetai-gia-na-prostateythei-o-naos-tis-afroditis"/>
    <meta property="og:site_name" content="LiFO"/>
    <meta property="article:published_time" content="2019-11-21T22:27:00+00:00"/>
    <meta property="og:title" content="Θεσσαλονίκη: «Θάβεται» για να προστατευθεί ο Nαός της Αφροδίτης"/>
    <meta property="og:description" content="Ξεκίνησαν οι εργασίες κατάχωσης του οικοπέδου στο οποίο βρίσκονται τμήματα του Ναού της Αφροδίτης στη Θεσσαλονίκη"/>
  </head>
  <body>
    <article>
      <h1>Θεσσαλονίκη: «Θάβεται» για να προστατευθεί ο Nαός της Αφροδίτης</h1>
      <h2>Ξεκίνησαν οι εργασίες κατάχωσης του οικοπέδου στο οποίο βρίσκονται τμήματα του Ναού της Αφροδίτης στη Θεσσαλονίκη</h2>
      <address><time datetime="2019-11-21T22:27:00+00:00">21 Nov 2019, 22:27</time> by <a rel="author">NEWSROOM</a></address>
      <p>
        <b>Ξεκίνησαν σήμερα οι εργασίες κατάχωσης του οικοπέδου στο οποίο βρίσκονται τμήματα του Ναού της Αφροδίτης στην πλατεία Αντιγονιδών στη <a href="https://www.lifo.gr/tags/%CE%98%CE%B5%CF%83%CF%83%CE%B1%CE%BB%CE%BF%CE%BD%CE%AF%CE%BA%CE%B7">Θεσσαλονίκη</a>.</b>
      </p>
      <p>Σύμφωνα με το υπουργείο Πολιτισμού, σκοπός είναι να προστατευτεί σε πρώτη φάση και κατόπιν να αναδειχτεί σε «πραγματικό στολίδι» ο Ναός της Αφροδίτης, στην πλατεία Αντιγονιδών.</p>
      <p>Το εμβληματικό αρχαιολογικό μνημείο, που βρίσκεται ανάμεσα σε δύο οικοδομές στο κέντρο της πόλης, έχει γίνει ουκ ολίγες φορές μήλον της έριδος μεταξύ φορέων ως προς τον τρόπο που θα διαφυλαχθεί, ενώ μάλιστα σώθηκε όχι μία αλλά δύο φορές καθώς στο παρελθόν κινδύνεψε να γίνει πάρκινγκ ή οικοδομή.</p>
      <figure>
        <img src="https://www.lifo.gr/uploads/image/1570536/vor2_izbr7cvtmq14ttf3iq8y.jpg"/>
      </figure>
      <p>Παράλληλα, δεδομένης της τοποθεσίας του αλλά και της κατάστασης των όμορων οικοδομών, η Εφορεία έχει κρούσει πολλές φορές τον κώδωνα για τον κίνδυνο να καταστραφούν τα κομμάτια του Ναού της Αφροδίτης, αν δεν γίνουν εργασίες αντιστήριξης των δύο οικοδομών και των πρανών.</p>
      <p>Σήμερα, σύμφωνα με τις αρμόδιες αρχές, ξεκίνησαν οι εργασίες κατάχωσης του οικοπέδου, προκειμένου να προστατευτούν τα αρχαιολογικά ευρήματα από τα μηχανήματα που θα αναλάβουν τα έργα της αντιστήριξης. Σάκοι με χώμα θα καλύψουν τη βάση του ναού - κίονες και άλλα ευρήματα φυλάσσονται στο Αρχαιολογικό Μουσείο - προκειμένου να πατούν τα οχήματα χωρίς να υπάρχει ο παραμικρός κίνδυνος για το Ναό. Ταυτόχρονα με αυτή την εξέλιξη, ανακοινώθηκε ότι δρομολογείται η εκπόνηση μελετών έτσι ώστε να αναπλαστεί το συγκεκριμένο σημείο για να αναδειχθεί ο Ναός της Αφροδίτης.</p>
      <figure>
        <img src="https://www.lifo.gr/uploads/image/1570540/naos.jpg"/>
      </figure>
      <p>«Δεν υπάρχει κανένας απολύτως λόγος ανησυχίας για τις εργασίες που γίνονται στο μνημείο, καθώς όλες γίνονται προς την ανάδειξή του. Μιλάμε για προσωρινή κατάχωση που μόνο στόχο έχει να προστατεύσει αυτό που για χρόνια αγωνιζόμαστε», τονίζει χαρακτηριστικά στο Voria.gr ο προϊστάμενος της Εφορείας Αρχαιοτήτων Πόλης Θεσσαλονίκης, Γιώργος Σκιαδαρέσης, προσθέτοντας ότι έχουν ανατεθεί σε αρμόδιους τόσο οι μελέτες για την αντιστήριξη των όμορων κτηρίων όσο και οι προμελέτες ανάδειξης, οι οποίες θα πρέπει να πάρουν το πράσινο φως από το ΚΑΣ.</p>
      <p>Ακόμα, διευκρινίζει πως έχουν γίνει ήδη οι εργασίες αποτύπωσης των καταλοίπων του Ναού, προκειμένου να διαφυλαχθεί ακριβώς όπως είναι πριν την κατάχωση ενώ υπογραμμίζει πως όλες οι εργασίες θα γίνονται υπό τη συστηματική επίβλεψη αρχαιολόγων της Εφορείας και αρμόδιων φορέων. «Δεν μπορεί να γίνει αντιστήριξη ή πασσαλόμπιξη αν δεν πατήσουν μηχανήματα πάνω», σημειώνει ο Νίκος Αλευρόπουλος, πρόεδρος του Σωματείου Φίλων Μνημείων Θεσσαλονίκης, που ιδρύθηκε το 2013 με σκοπό τη προστασία του Ναού.</p>
      <figure>
        <img src="https://www.lifo.gr/uploads/image/1570541/naos02.jpg"/>
      </figure>
      <p>Ωστόσο, για τη διαδικασία των εργασιών, υπήρξαν αντιδράσεις πολιτών που εκφράζουν την ανησυχία τους για την πιθανή κάλυψη του Ναού. «Σήμερα με πρόσχημα τις όμορες οικοδομές επιχειρήθηκε πάλι ένα θάψιμο του ναού της Αφροδίτης όπως είχε γίνει το 2012. Τότε απετράπη με ασφαλιστικά μέτρα και με απόφαση του Συμβουλίου Επικρατείας. Είναι εκπληκτικά ευρήματα και είμαστε ενάντια στην κατάχωση», αναφέρει ο Σωκράτης Σιδηρόπουλος, κάτοικος Θεσσαλονίκης στο voria.gr.</p>
    </article>
  </body>
</html>