<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549074.html/2-%D9%85%D8%AD%DA%A9%D9%88%D9%85-%D8%A7%D9%85%D9%86%DB%8C%D8%AA%DB%8C-%D8%A2%D8%B2%D8%A7%D8%AF-%D8%B4%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T22:40:00+00:00"/>
    <meta property="og:title" content="2 محکوم امنیتی آزاد شدند"/>
    <meta property="og:description" content="2 نفر از محکومان امنیتی که بیش از 20 سال در زندان حضور داشتند با درخواست آیت الله رئیسی و موافقت رهبر معظم انقلاب از زندان آزاد شدند."/>
  </head>
  <body>
    <article>
      <h1>2 محکوم امنیتی آزاد شدند</h1>
      <address>
        <time datetime="2019-11-21T22:40:00+00:00">21 Nov 2019, 22:40</time>
      </address>
      <p>2 نفر از محکومان امنیتی که بیش از 20 سال در زندان حضور داشتند با درخواست آیت الله رئیسی و موافقت رهبر معظم انقلاب از زندان آزاد شدند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در آستانه 17 ربیع الاول و همزمان با میلاد با سعادت پیامبر مکرم اسلام آیت الله رئیسی رئیس قوه قضاییه در نامه‌ای به محضر مقام معظم رهبری لیستی بیش از 3500 نفره از محکومان را به جهت استفاده از عفو و تخفیف در مجازات ارائه کرد.</p>
      <p>تفاوت مهم این لیست با سایر عفوهای صورت گرفته در مناسبت‌های گوناگون از دو جنبه بود ابتدا اینکه عدد بالایی از محکومان برای بهره‌مندی از تخفیف در مجازات در این لیست نامشان گنجانده شده بود و دوم اینکه در بین این افراد 32 محکوم جرایم سیاسی و امنیتی نیز به چشم می‌خوردند.</p>
      <p>امشب دو تن از محکومان سیاسی و امنیتی که اسمشان در این لیست حضور داشته است به نام‌های عثمان مصطفی پور و محمد نظری از زندان آزاد شدند.</p>
      <p>براساس اطلاعات به دست آمده عثمان مصطفی پور در شهریور ماه سال ٧٠ در منطقه‌ «ترگور» ارومیه بازداشت شد.</p>
      <p>براساس آنچه در برخی منابع آمده است عثمان مصطفی پور ابتدا به اتهام معاونت در قتل، نخست به اعدام محکوم شد اما این حکم در سال ۷۹ به ۱۰ سال حبس تقلیل یافت.</p>
      <p>به گزارش فارس، وی در همان سال، در پرونده دوم خود به اتهام همکاری با یکی از احزاب اپوزیسیون کُرد به ۲۵ سال حبس تعزیری محکوم شد.</p>
      <p>اما دیگر زندانی آزاد شده محمد نظری است این فرد در نهم خرداد ماه سال ۱۳۷۳ در شهرستان بوکان دستگیر شد.</p>
      <p>این فرد ابتدا از سوی شعبه رسیدگی کننده به اعدام محکوم شده بود اما با یک درجه تخفیف مجازات وی به حبس ابد تقلیل یافت.</p>
      <p>انتهای پیام/</p>
      <p> </p>
    </article>
  </body>
</html>