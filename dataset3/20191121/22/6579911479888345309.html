<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-tenis-23506244-atletism-presedintele-federatiei-ruse-alti-cativa-oficiali-suspendati-pentru-obstructionarea-unei-anchete.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T22:25:00+00:00"/>
    <meta property="og:title" content="Atletism: Preşedintele Federaţiei ruse şi alţi câţiva oficiali, suspendaţi pentru obstrucţionarea unei anchete"/>
    <meta property="og:description" content="Preşedintele Federaţiei ruse de atletism (RUSAF), Dmitri Şliahtin, şi alţi cinci oficiali au fost suspendaţi provizoriu de Unitatea de Integritate a Atletismului (AIU) pentru"/>
  </head>
  <body>
    <article>
      <h1>Atletism: Preşedintele Federaţiei ruse şi alţi câţiva oficiali, suspendaţi pentru obstrucţionarea unei anchete</h1>
      <address><time datetime="2019-11-21T22:25:00+00:00">21 Nov 2019, 22:25</time> by <a rel="author">Silviu Dumitru</a></address>
      <p><b>Preşedintele Federaţiei ruse de atletism (RUSAF), Dmitri Şliahtin, şi alţi cinci oficiali au fost suspendaţi provizoriu de Unitatea de Integritate a Atletismului (AIU) pentru ''obstrucţionarea'' unei anchete vizându-l pe săritorul în înălţime, Danil Lisenko, anunţă AFP, citată de <a href="https://www.agerpres.ro/sport-extern/2019/11/21/atletism-presedintele-federatiei-ruse-si-alti-cativa-oficiali-suspendati-pentru-obstructionarea-unei-anchete--407174">Agerpres</a>.<br/></b><br/>Conform sursei, procedura îi vizează şi pe atlet, şi pe antrenorul acestuia. Cu toţii sunt acuzaţi că ar fi furnizat documente false pentru a permite vicecampionului mondial din 2017 să scape de o sancţiune pentru încălcarea obligaţiei de a-şi preciza locul unde poate fi găsit pentru efectuarea testelor antidoping inopinate.<br/><br/>În septembrie, Congresul Federaţiei internaţionale de atletism a votat la Doha (Qatar), cu o majoritate largă, de 164 de voturi pentru şi 30 voturi contra, menţinerea suspendării Rusiei din competiţiile internaţionale.<br/><br/>Consiliul IAAF a decis pe 23 septembrie menţinerea suspendării Rusiei, impusă din noiembrie 2015 pentru practici generalizate de dopaj, iar hotărârea a fost validată prin vot de Congresul de la Doha. Rusia a participat cu 30 de sportivi la Mondialele de la Doha (27 septembrie-6 octombrie), care au fost nevoiţi să concureze sub steag neutru.<br/><br/>Agenţia Mondială Antidoping (AMA/WADA) a precizat atunci că datele furnizate de Agenţia antidoping rusă (RUSADA) cuprind ''neconcordanţe'' şi pun sub semnul întrebării prezenţa Rusiei la Jocurile Olimpice de la Tokyo de anul viitor.<br/><br/>Rune Anderson, şeful grupului operativ al IAAF privind Rusia, susţinea existenţa unor probe convingătoare privind eliminarea unor teste pozitive din baza de date a laboratorului antidoping din Moscova. Medici şi antrenori suspendaţi pentru implicarea lor în fenomenul dopajului lucrează în continuare cu atleţii ruşi, în timp ce săritorul în înălţime Danil Lisenko a admis modificarea unor documente şi că oficiali ai federaţiei ruse de atletism (RUSAF) au conspirat pentru a trimite aceste documente la IAAF. Anderson susţinea că ar fi absurd să se aprobe reinstaurarea RUSAF până nu se clarifică cazul Lisenko.<br/><br/>Preşedintele RUSAF, Dmitri Şliahtin, declarase recent că forul rus s-a schimbat şi susţine toate iniţiativele de la IAAF şi a tras un semnal de alarmă că suspendarea prelungită a avut efect negativ asupra unui întregi generaţii de atleţi, care şi-au pierdut motivaţia.</p>
    </article>
  </body>
</html>