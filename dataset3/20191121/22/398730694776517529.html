<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/augustinsson-skadefri-kan-spela-i-helgen/"/>
    <meta property="og:site_name" content="DN.SE"/>
    <meta property="article:published_time" content="2019-11-21T22:17:40+00:00"/>
    <meta property="og:title" content="Augustinsson skadefri – kan spela i helgen"/>
    <meta property="og:description" content="Efter tre månaders skadefrånvaro är Ludwig Augustinsson återigen redo för spel."/>
  </head>
  <body>
    <article>
      <h1>Augustinsson skadefri – kan spela i helgen</h1>
      <address><time datetime="2019-11-21T22:17:40+00:00">21 Nov 2019, 22:17</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Efter tre månaders skadefrånvaro är Ludwig Augustinsson återigen redo för spel.</b>
      </p>
      <p>Vänsterbackens tyska klubb Werder Bremen låter meddela att den svenske landslagsmannen är tillbaka i fotbollsträning och att han kan göra comeback, och i så fall säsongsdebut i Bundesliga, redan på lördag hemma mot Schalke 04.</p>
      <p>Ett välkommet tillskott för klubben som ligger på en blygsam 14:e-plats efter elva omgångar.</p>
      <p>”Han är tillgänglig i helgen och är definitivt en kandidat för att starta”, säger tränaren Florian Kohfeldt till Werder Bremens webbplats.</p>
      <p>Augustinsson, som varit given till vänster i landslagets backlinje sedan Janne Andersson tog över som förbundskapten 2016, tvingades till en knäoperation i slutet av augusti och beräknades bli borta i tre månader.</p>
      <p>I 25-åringens frånvaro har Pierre Bengtsson varit den som vikarierat på positionen när Sverige under höstens kvalspel säkrade en plats i nästa års EM.</p>
    </article>
  </body>
</html>