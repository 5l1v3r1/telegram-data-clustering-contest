<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/ya_znayu_yak_tse__z_zhittyam_proshhatisya_zlochin_deputata_ivanisova_pidtverdila_zhertva_zvaltuvannya_n1237655"/>
    <meta property="og:site_name" content="24 Канал"/>
    <meta property="article:published_time" content="2019-11-21T22:27:00+00:00"/>
    <meta property="og:title" content="&quot;Я знаю, як це – з життям прощатися&quot;: злочин депутата Іванісова підтвердила жертва зґвалтування"/>
    <meta property="og:description" content="Жертва зґвалтування, до якого причетний чинний народний депутат України від &quot;Слуги народу&quot; Роман Іванісов, розповіла подробиці злочину: як саме усе сталося, що довелося пережити та як потім справу намагалися &quot;зам'яти&quot;."/>
  </head>
  <body>
    <article>
      <h1>"Я знаю, як це – з життям прощатися": злочин депутата Іванісова підтвердила жертва зґвалтування</h1>
      <address><time datetime="2019-11-21T22:27:00+00:00">21 Nov 2019, 22:27</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Жертва зґвалтування, до якого причетний чинний народний депутат України від "Слуги народу" Роман Іванісов, розповіла подробиці злочину: як саме усе сталося, що довелося пережити та як потім справу намагалися "зам'яти".</b>
      </p>
      <p>З жінкою вдалося поговорити телефоном, пишуть у <a href="https://tsn.ua/ukrayina/grupove-zgvaltuvannya-u-volzi-mera-zhertva-nardepa-ivanisova-rozpovila-podrobici-zlochinu-1447341.html">ТСН</a>. На момент злочину, у 1996 році, їй було 25, вона мала дворічну дитину, яка досі не знає про події того дня.</p>
      <blockquote>Важливо! <a href="https://24tv.ua/u_merezhi_zyavilisya_skandalni_detali_viroku_nardepu_ivanisovu_za_grupove_zvaltuvannya_dokument_n1237661">У мережі з'явилися скандальні деталі вироку нардепу Іванісову за групове зґвалтування: документ</a></blockquote>
      <h3>Які деталі злочину розповіла жертва</h3>
      <p>
        <b>► Син мера серед злочинців і спроба "зам'яти" справу.</b>
      </p>
      <p>Четверо хлопців силоміць затягнули до автомобіля. Там її били та ґвалтували: "У мене вся голова була "синя" – у синцях".</p>
      <aside>Я намагаюся про це не згадувати. Не кожен знає, як людина почувається перед смертю. А я знаю. Я знаю, як це – з життям прощатися, з дитиною подумки прощатися,<cite>– розповіла жінка.</cite></aside>
      <p>За її словами, злочин набув розголосу у Куйбишеві, де все і сталося, але на неї – жертву – постійно тиснули, а справу хотіли "спустити на гальмах".</p>
      <p>"В машині було четверо людей. Двом, здається, по 16 років було, ще двом по 19, здається. <b>Серед них був син мера Бердянська, тому справу вели запорізькі слідчі – саме із Запоріжжя, бо в Куйбишеві у нас все хотіли зам'яти</b>. Всі у Куйбишеві про це знали, а в мене плювали", – пригадала деталі жінка.</p>
      <blockquote>Читайте також: <a href="https://24tv.ua/ivanisova_viklyuchat_z_partiyi_ta_fraktsiyi__slugi_narodu_arahamiya_n1237252">Іванісова виключать з партії та фракції "Слуги народу"</a></blockquote>
      <p>
        <b>► Чому винні були у в'язницях такі короткі строки?</b>
      </p>
      <p>"Всі четверо отримали різні терміни, але жоден не відсидів свій термін повністю", – розповіла жертва.</p>
      <aside>Вони до мене приїздили по черзі кожного дня, дзвонили, тероризували. Через цей тиск я писала якісь прохання, щоб їх відпустили. Це був жах, а я лише прагнула все забути,<cite>– зізналася жінка. </cite></aside>
      <blockquote>Зауважимо, що голова фракції "Слуга народу" Давид Арахамія вже заявив, що на час проведення перевірки та з'ясування всіх обставин <a href="https://24tv.ua/arahamiya_hoche_shho_valtivnik_ivanisov_prizupiniv_chlenstvo_u_sluzi_narodu_n1236946">Іванісов має призупинити членство у фракції та партії</a>. Президент Володимир Зеленський же наголосив, що <a href="https://24tv.ua/zelenskiy_zmusit_ivanisova_sklasti_mandat_yakshho_yogo_sudimist_pidtverditsya_n1237089">змусить Іванісова скласти мандат</a>, якщо буде підтверджено інформацію про зґвалтування.</blockquote>
      <p><b>Що це за скандал навколо депутата Іванісова?</b> У мережі з'явилася інформація, що у 1996 році чинного парламентаря від "Слуги народу" Романа <a href="https://24tv.ua/sluga_narodu_ivanisov_viyavivsya_gvaltivnikom_iz_pogashenoyu_sudimistyu__zmi_n1236447">Іванісова засудив Запорізький обласний суд</a> до 3,6 року позбавлення волі – за зґвалтування неповнолітньої у неприродний спосіб. Мовиться про Романа Іванісова, якому тоді було 17 років. Утім, його судимість начебто погашена, тому він має право бути народним депутатом. <br/><br/>Сам Іванісов усі обвинувачення спростовує, однак у ГПУ 20 листопада генпрокурор Рябошапка підтвердив, що Іванісов відбував покарання за зґвалтування. А от щодо погашення судимості офіційної інформації наразі немає. </p>
      <blockquote>Читайте також: <a href="https://24tv.ua/roman_ivanisov_biografiya_sudimist_deputata_ivanisova_sluga_narodu_n1237574">"Слуга народу" Роман Іванісов: що відомо про його минуле та судимість</a></blockquote>
    </article>
  </body>
</html>