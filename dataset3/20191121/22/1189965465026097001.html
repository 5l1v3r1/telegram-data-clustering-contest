<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/economy/260192/papathanasioy-ta-ellinika-petrelaia-theloyn-na-kataskeyasoyn-ton-proto-stathmo-efodiasmoy-oximaton-me-ydrogono-sti-xora"/>
    <meta property="og:site_name" content="LiFO"/>
    <meta property="article:published_time" content="2019-11-21T22:08:00+00:00"/>
    <meta property="og:title" content="Παπαθανασίου: Τα Ελληνικά Πετρέλαια θέλουν να κατασκευάσουν τον πρώτο σταθμό εφοδιασμού οχημάτων με υδρογόνο στη χώρα"/>
    <meta property="og:description" content="Ο πρόεδρος του ομίλου Γιάννης Παπαθανασίου αποκάλυψε πως τα Ελληνικά Πετρέλαια φιλοδοξούν να κατασκευάσουν τον πρώτο σταθμό εφοδιασμού οχημάτων με υδρογόνο στη χώρα μας"/>
  </head>
  <body>
    <article>
      <h1>Παπαθανασίου: Τα Ελληνικά Πετρέλαια θέλουν να κατασκευάσουν τον πρώτο σταθμό εφοδιασμού οχημάτων με υδρογόνο στη χώρα</h1>
      <h2>Ο πρόεδρος του ομίλου Γιάννης Παπαθανασίου αποκάλυψε πως τα Ελληνικά Πετρέλαια φιλοδοξούν να κατασκευάσουν τον πρώτο σταθμό εφοδιασμού οχημάτων με υδρογόνο στη χώρα μας</h2>
      <address><time datetime="2019-11-21T22:08:00+00:00">21 Nov 2019, 22:08</time> by <a rel="author">NEWSROOM</a></address>
      <p>
        <b>Τα <a href="https://www.lifo.gr/tags/%CE%95%CE%BB%CE%BB%CE%B7%CE%BD%CE%B9%CE%BA%CE%AC+%CE%A0%CE%B5%CF%84%CF%81%CE%AD%CE%BB%CE%B1%CE%B9%CE%B1">Ελληνικά Πετρέλαια</a> φιλοδοξούν να κατασκευάσουν τον πρώτο σταθμό εφοδιασμού οχημάτων με υδρογόνο στη χώρα μας, αποκάλυψε ο πρόεδρος του ομίλου Γιάννης Παπαθανασίου μιλώντας απόψε στο ενεργειακό συνέδριο του ΙΕΝΕ.</b>
      </p>
      <p>Ήδη όπως τόνισε σε αρκετά πρατήρια της ΕΚΟ υπάρχουν φορτιστές ηλεκτρικών οχημάτων ενώ στη στρατηγική μετασχηματισμού των ΕΛΠΕ με στόχο τη βιώσιμη ανάπτυξη περιλαμβάνονται επενδύσεις σε βιοκαύσιμα δεύτερης και τρίτης γενιάς, ανανεώσιμες πηγές ενέργειας και μείωση της εξάρτησης από ορυκτά καύσιμα.</p>
      <p>Όπως ανέφερε ο πρόεδρος των ΕΛΠΕ στόχος είναι η ανάπτυξη χαρτοφυλακίου ανανεώσιμων πηγών συνολικής ισχύος 600 μεγαβάτ (από 26 σήμερα) από τα οποία τα 300 MW είναι σε στάδιο ανάπτυξης. Ο κ. Παπαθανασίου υπογράμμισε ότι ο όμιλος προσυπογράφει τους στόχους του νέου Εθνικού Σχεδίου για την Ενέργεια και το Κλίμα που περιλαμβάνουν αύξηση της συμμετοχής των ΑΠΕ στο 35% ως το 2030, κλείσιμο των λιγνιτικών μονάδων ως το 2028, κίνητρα για εξοικονόμηση ενέργειας, ηλεκτροκίνηση και αντιμετώπιση της ενεργειακής φτώχειας.</p>
      <p>Αναφερόμενος δε στις έρευνες υδρογονανθράκων υπογράμμισε την δέσμευση του ομίλου για προστασία του περιβάλλοντος σε πλήρη εναρμόνιση με την νομοθεσία (όπως προβλέπεται και από τις συμβάσεις που έχουν υπογραφεί) και με αξιοποίηση των βέλτιστων πρακτικών τόσο στο στάδιο των ερευνών όσο και στο στάδιο εκμετάλλευσης πιθανών κοιτασμάτων.</p>
      <p>Στο ίδιο συνέδριο ο κ. Αριστοτέλης Χαντάβας στέλεχος της ENEL Green Power ανέφερε ότι η ελληνική ενεργειακή αγορά βρίσκεται σε σταυροδρόμι, ενόψει της κατάργησης της λιγνιτικής παραγωγής και της ανάγκης που δημιουργείται αφενός για υποκατάστασή της και αφετέρου για αποθήκευση ενέργειας. Οι επενδύσεις του ομίλου στην Ελλάδα φθάνουν μέχρι στιγμής στα 500 εκατ. Ευρώ από τα οποία τα 300 εκατ. αφορούν το σύμπλεγμα αιολικών πάρκων του Καφηρέα το οποίο εγκαινίασε πρόσφατα ο πρωθυπουργός κ. Κυριάκος Μητσοτάκης.</p>
      <p>Ο Συντονιστής Διευθυντής Δραστηριοτήτων Στρατηγικής, Ανάπτυξης, Διοικητικών και Πληροφορικής, της ΔΕΠΑ Γιώργος Πολυχρονίου τόνισε ότι η ζήτηση αερίου στη χώρα μας αναμένεται εφέτος αυξημένη κατά 15% σε σχέση με το 2018 γεγονός που οφείλεται κυρίως στην αύξηση της χρήσης του καυσίμου για ηλεκτροπαραγωγή, στις εξαγωγές αλλά και στην αυξημένη χρήση του Υγροποιημένου Φυσικού Αερίου λόγω της βελτίωσης των σχετικών υποδομών. Ανέφερε επίσης ότι οι επενδύσεις που προγραμματίζονται την επόμενη 5ετία από τις εταιρίες εμπορίας, υποδομών και διεθνών δραστηριοτήτων που θα προκύψουν από τον μετασχηματισμό της ΔΕΠΑ φθάνουν σε 750 εκατ. Ευρώ.</p>
      <p>Ο αντιπρόεδρος και διευθύνων σύμβουλος της Energean στην Ελλάδα Δημήτρης Γόντικας, ανέφερε ότι τα πιστοποιημένα αποθέματα πετρελαίου και φυσικού αερίου στις 9 χώρες που δραστηριοποιείται είναι 609 εκατ. Βαρέλια ενώ η παραγωγή φθάνει στα 70.000 βαρέλια ισοδύναμου πετρελαίου, το 80% της οποίας είναι φυσικό αέριο. Επανέλαβε δε την πρόταση της εταιρίας για μετατροπή του εξαντλημένου κοιτάσματος της Νότιας Καβάλας σε υποθαλάσσια αποθήκη φυσικού αερίου σημειώνοντας ότι αναμένεται η διεξαγωγή σχετικού διαγωνισμού από το ΤΑΙΠΕΔ.</p>
      <p>Το ύψος της επένδυσης όπως είπε εκτιμάται σε 300 εκατ. Δολάρια και θα βελτιώσει τόσο την ασφάλεια εφοδιασμού της αγοράς όσο και την ευελιξία.</p>
    </article>
  </body>
</html>