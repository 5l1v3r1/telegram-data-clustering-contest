<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/ekptosis-ke-black-friday-i-machi-ton-megalon-prosforon-ke-i-pagides-gia-tous-katanalotes/"/>
    <meta property="og:site_name" content="irafina"/>
    <meta property="article:published_time" content="2019-11-21T22:40:52+00:00"/>
    <meta property="og:title" content="Εκπτώσεις και Black Friday: Η μάχη των μεγάλων προσφορών και οι «παγίδες» για τους καταναλωτές"/>
    <meta property="og:description" content="Αντίστροφα μετρά ο χρόνος για την Black Friday 2019. Πιο συγκεκριμένα, στις 29 Νοεμβρίου έχει θεσπιστεί η «Black Friday» και στις 2 Δεκεμβρίου η «Cyber Monday». Η Black Friday 2019 με τις μεγάλες προσφορές που θα διαρκέσουν ένα 24ωρο καταφτάνει και τα καταστήματα ετοιμάζονται πυρετωδώς για την 29η Νοεμβρίου, τη «Μαύρη Παρασκευή» των εκπτώσεων, που […]"/>
  </head>
  <body>
    <article>
      <h1>Εκπτώσεις και Black Friday: Η μάχη των μεγάλων προσφορών και οι «παγίδες» για τους καταναλωτές</h1>
      <address>
        <time datetime="2019-11-21T22:40:52+00:00">21 Nov 2019, 22:40</time>
      </address>
      <p>Αντίστροφα μετρά ο χρόνος για την Black Friday 2019.</p>
      <p>Πιο συγκεκριμένα, στις 29 Νοεμβρίου έχει θεσπιστεί η «Black Friday» και στις 2 Δεκεμβρίου η «Cyber Monday».</p>
      <p>Η Black Friday 2019 με τις μεγάλες προσφορές που θα διαρκέσουν ένα 24ωρο καταφτάνει και τα καταστήματα ετοιμάζονται πυρετωδώς για την 29η Νοεμβρίου, τη «Μαύρη Παρασκευή» των εκπτώσεων, που καθιερώνεται τα τελευταία χρόνια και στην ελληνική αγορά.</p>
      <p>Η ελληνική αγορά είναι έτοιμη να υποδεχτεί το αμερικανικό έθιμο και φέτος. Πέρα από μία μεγάλη γιορτή προσφορών, η Black Friday 2019 σηματοδοτεί την έναρξη της Χριστουγεννιάτικης περιόδου.</p>
      <p>Πρόκειται για την επόμενη ημέρα μετά την επίσημη γιορτή των Ευχαριστιών στις ΗΠΑ με αναφορές να δείχνουν πως το έθιμο αυτό έχει ξεκινήσει σχεδόν 100 χρόνια πριν.</p>
      <p>Η ιστορία της… Μαύρης Παρασκευής</p>
      <p>Ο όρος Black Friday έχει χρησιμοποιηθεί για αρκετούς λόγους κατά το παρελθόν με τον επικρατέστερο από αυτούς να έχει να κάνει με τα κέρδη των επιχειρήσεων, όπου και ανθούσαν κατά τη διάρκεια της συγκεκριμένης περιόδου. Οι ιδιοκτήτες των καταστημάτων ουσιαστικά χρησιμοποιούσαν κόκκινο στυλό όταν σημείωναν στα βιβλία τους τα ελλείμματα και μαύρο όταν είχαν πλεόνασμα.</p>
      <p>Ως εκ τούτου και λόγω του ότι κατά τη διάρκεια εκείνης της ημέρας, όλοι χρησιμοποιούσαν το μαύρο στυλό λόγω του αυξημένου τζίρου, η συγκεκριμένη Παρασκευή πήρε αυτό το όνομα.</p>
      <p>Σύμφωνα με άλλη εκδοχή που δεν φαίνεται να επικρατεί, ο όρος «Μαύρη Παρασκευή» χρησιμοποιήθηκε για πρώτη φορά από τροχονόμους στη Φιλαδέλφεια των ΗΠΑ, προκειμένου να περιγράψουν τη μεγάλη κίνηση που είχε στους δρόμους εκείνη την ημέρα και το φόρτο εργασίας για τους ίδιους, λόγω των εκπτώσεων και της έναρξης της χριστουγεννιάτικης περιόδου.</p>
      <p>Ο όρος αυτός χρησιμοποιήθηκε αρχικά στην πολιτεία της Φιλαδέλφειας το 1961 ενώ η πρώτη επίσημη αναφορά έγινε από τους New York Times το 1975. Αξιοσημείωτο βέβαια ότι ακόμη και 10 χρόνια έπειτα υπήρχαν αρκετές πολιτείες των ΗΠΑ που δεν γνώριζαν τι ακριβώς είναι η Μαύρη Παρασκευή. Πλέον όμως τα πράγματα έχουν αλλάξει και η τεράστια αυτή μέρα εκπτώσεων, έχει μετατραπεί σε ένα παγκόσμιο φαινόμενο.</p>
      <p>Black Friday 2019: Εκτός από προσφορές, έχει και παγίδες</p>
      <p>Εκτός από τις μεγάλες προσφορές, η Black Friday μπορεί να έχει «παγίδες» και ψεύτικες προσφορές, συνεπώς οι καταναλωτές καλούνται να είναι ιδιαίτερα προσεκτικοί.</p>
      <p>Πριν από την περσινή Black Friday, η Γενική Γραμματεία Εμπορίου καλούσε τους καταναλωτές να διενεργούν έρευνες αγοράς για τα προϊόντα που τους ενδιαφέρουν κατά την περίοδο που θα προηγηθεί της αναφερόμενης δράσης, ώστε να διαμορφώσουν οι ίδιοι πραγματική εικόνα του μεγέθους των εκπτώσεων και προσφορών που θα εφαρμοστούν τη Black Friday.</p>
      <p>Παράλληλα, οι καταναλωτές θα πρέπει να γνωρίζουν ότι κατά την ημέρα πραγματοποίησης της δράσης, το όφελος για τους ίδιους από εφαρμογή εκπτώσεων/προσφορών θα πρέπει να προκύπτει σαφώς από τις αναγραφόμενες επί των πινακίδων των προϊόντων τιμών (τιμή πριν και τιμή μετά την πραγματοποίηση της δράσης).</p>
      <p>Στις οδηγίες για τη Black Friday επισημαίνεται ακόμη ότι οι έμποροι θα πρέπει να εφαρμόζουν τις σχετικές διατάξεις της Κωδικοποίησης Κανόνων Διακίνησης και Εμπορίας Προϊόντων και Παροχής Υπηρεσιών (Κανόνες ΔΙΕΠΠΥ) αναφορικά με τις «Πρακτικές πώλησης με μειωμένη τιμή ή παροχή πρόσθετου οφέλους προϊόντων και υπηρεσιών» (βλ. άρθρο 78). Η διαπίστωση παραβάσεων κυρώνεται βάσει των διατάξεων της παρ.9 άρθρο 78 των Κανόνων ΔΙΕΠΠΥ (για είδη μαζικής κατανάλωσης, όπως είδη διατροφής, ατομικής υγιεινής, οικιακής καθαριότητας) και του άρθρου 21 του ν. 4177.13 (για όλα τα άλλα καταναλωτικά αγαθά).</p>
      <p>Σύμφωνα με την παρ.2 άρθρο 15 του ν.4177/2013, δεν επιτρέπεται η προσφορά ειδών των οποίων η ποσότητα υπερβαίνει το πενήντα τοις εκατό (50%) του συνόλου των ειδών που διαθέτει κάθε κατάστημα, εκτός αν έχουν εκδοθεί σχετικές αποφάσεις των οικείων Αντιπεριφερειαρχών σύμφωνα με την παράγραφο 3 του ίδιου άρθρου.</p>
      <p>protothema.gr</p>
    </article>
  </body>
</html>