<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/gia-antipalos-tou-ntonalnt-tramp-o-maikl-mploumpergk/2920872/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T22:21:47+00:00"/>
    <meta property="og:title" content="Για αντίπαλος του Ντόναλντ Τραμπ ο Μάικλ Μπλούμπεργκ!"/>
    <meta property="og:description" content="Ο δισεκατομμυριούχος μεγιστάνας των ΜΜΕ Μάικλ Μπλούμπεργκ κατέθεσε τα απαιτούμενα έγγραφα στην Ομοσπονδιακή Εκλογική Επιτροπή για να διεκδικήσει το χρίσμα των Δημοκρατικών για τις προεδρικές εκλογές του 2020."/>
  </head>
  <body>
    <article>
      <h1>Για αντίπαλος του Ντόναλντ Τραμπ ο Μάικλ Μπλούμπεργκ!</h1>
      <h2>Ο δισεκατομμυριούχος μεγιστάνας των ΜΜΕ Μάικλ Μπλούμπεργκ κατέθεσε τα απαιτούμενα έγγραφα στην Ομοσπονδιακή Εκλογική Επιτροπή για να διεκδικήσει το χρίσμα των Δημοκρατικών για τις προεδρικές εκλογές του 2020.</h2>
      <address><time datetime="2019-11-21T22:21:47+00:00">21 Nov 2019, 22:21</time> by <a rel="author">Newsit Newsroom</a></address>
      <p>Η κατάθεση των εγγράφων επιτρέπει στον  πρώην δήμαρχο της Νέας Υόρκης, Μάικλ <b>Μπλούμπερ</b><b>γκ</b> να συγκεντρώσει χρήματα για την προεκλογική του εκστρατεία.</p>
      <p>Ωστόσο, ένας συνεργάτης του σημείωσε πως δεν έχει ληφθεί οριστική απόφαση κατά πόσον θα κατέβει υποψήφιος.</p>
      <p>Ο 77χρονος Μπλούμπεργκ είχε ήδη αναφέρει πως εξετάζει να ριχθεί στην κούρσα ανάδειξης του υποψήφιου του κόμματος των Δημοκρατικών για τις ερχόμενες εκλογές.</p>
      <h3>Μπλούμπεργκ: Από τους ρεπουμπλικάνους μεταπήδησε στους δημοκρατικούς</h3>
      <p>Ο Μπλούμπεργκ είχε ήδη καταθέσει έγγραφα για να εμφανιστεί το όνομά του στα ψηφοδέλτια στην Αλαμπάμα, στο Αρκάνσας και το Τέξας. Ένας άλλος σύμβουλός του τόνισε πως ο μεγιστάνας των μέσων ενημέρωσης έχει ήδη καταθέσει δικαιολογητικά για να συμμετάσχει στην εσωκομματική ψηφοφορία των Δημοκρατικών στην Τζόρτζια και το Μίσιγκαν.</p>
      <p>Δήμαρχος της Νέας Υόρκης επί 12 χρόνια, ο Μπλούμπεργκ είναι ο πρόεδρος και ιδρυτής του ομώνυμου οικονομικού ειδησεογραφικού πρακτορείου και σύμφωνα με το περιοδικό Forbes είναι ο ένατος πλουσιότερος άνθρωπος του κόσμου, με περιουσία ύψους 55,5 δισεκατομμυρίων δολαρίων.</p>
      <p>Στις εκλογές του 2016 σκεφτόταν να κατέβει ως ανεξάρτητος όμως στη συνέχεια δήλωσε ότι δεν ήθελε να διχάσει τους Δημοκρατικούς απέναντι στην υποψηφιότητα του Ντόναλντ Τραμπ.</p>
      <p>Σχεδόν όλη του τη ζωή Ρεπουμπλικάνος ο μεγιστάνας δήλωνε για ένα διάστημα ανεξάρτητος πριν ενταχθεί στους Δημοκρατικούς.</p>
    </article>
  </body>
</html>