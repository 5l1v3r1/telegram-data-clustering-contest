<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392280-%d7%93%d7%99-%d7%9c%d7%a8%d7%a9%d7%a2%d7%95%d7%aa-%d7%a0%d7%92%d7%93-%d7%a0%d7%aa%d7%a0%d7%99%d7%94%d7%95-%d7%92%d7%9d-%d7%90%d7%9d-%d7%94%d7%99%d7%90-%d7%91%d7%90%d7%94-%d7%9e%d7%a6%d7%93-%d7%a8"/>
    <meta property="og:site_name" content="סרוגים"/>
    <meta property="article:published_time" content="2019-11-21T22:06:50+00:00"/>
    <meta property="og:title" content="די לרשעות נגד נתניהו; במיוחד אם היא באה מצד רבנים"/>
    <meta property="og:description" content="אין רשעות גדולה מזו של רב הגוזר דינו של אדם לפני שיישפט, ועל אחת כמה וכמה אם מדובר בראש ממשלה. מר נתניהו עדיין ראש ממשלתנו, והוא, ולא פחות מכל אזרח במדינה"/>
  </head>
  <body>
    <article>
      <h1>די לרשעות נגד נתניהו; במיוחד אם היא באה מצד רבנים</h1>
      <h2>אין רשעות גדולה מזו של רב הגוזר דינו של אדם לפני שיישפט, ועל אחת כמה וכמה אם מדובר בראש ממשלה. מר נתניהו עדיין ראש ממשלתנו, והוא, ולא פחות מכל אזרח במדינה מתוקנת, נשאר זכאי כל עוד לא הוכחה אשמתו, ולכן כל הפוגע בו כפוגע ב'מלך' ישראל</h2>
      <address><time datetime="2019-11-21T22:06:50+00:00">21 Nov 2019, 22:06</time> by <a rel="author">הרב ד"ר אליהו זייני</a></address>
      <p>דמו של ראש הממשלה נשפך על דפי העיתונות מזה שנתיים אם לא יותר, בגין <u><a href="https://www.srugim.co.il/391995-%d7%9e%d7%a0%d7%93%d7%9c%d7%91%d7%9c%d7%99%d7%98-%d7%94%d7%9b%d7%a8%d7%99%d7%a2-%d7%9b%d7%aa%d7%91-%d7%90%d7%99%d7%a9%d7%95%d7%9d-%d7%a0%d7%92%d7%93-%d7%a8%d7%90%d7%a9-%d7%94%d7%9e%d7%9e%d7%a9%d7%9c">חשדות לשוחד ועוד שאר סעיפים</a></u>. הוא נשפט כבר מראש, נתלה בכיכר המרכזית ביותר שידעה האנושות, באינטרנט, באקדמיה, בכנסת, ועל כל גבעה גבוהה ומעל כל עץ רענן.</p>
      <figure>
        <img src="https://www.srugim.co.il/i/wp-content/uploads/2019/11/0156548__w204h120q80.png"/>
      </figure>
      <h4>עוד באותו נושא</h4>
      <h4>מנדלבליט הכריע: נתניהו יואשם בשוחד בתיק 4000</h4>
      <p>לכתבה המלאה בסרוגים &gt;<br/>28</p>
      <p>ומי מנצח על התזמורת הזו? רשמית – הפרקליטות הידועה בדעותיה הפסולות, בדרכיה הפרובלמטיות, בנטיותיה הפוליטיות ועוד. אבל למען האמת כל אזרח יודע ששנאת השמאל היהודי – בארץ וכמו בחו"ל – החליטה שכל מה שריח לאומיות נודף ממנו יש לחסל. אין הוכחה גדולה מתגובתה להחלטת נשיא ארה"ב <u><a href="https://www.srugim.co.il/390838-%d7%a9%d7%99%d7%93%d7%95%d7%a8-%d7%97%d7%99-%d7%90%d7%a8%d7%94%d7%91-%d7%9e%d7%9b%d7%a8%d7%99%d7%96%d7%94">טראמפ</a></u> שקבע שמה ששקרי ופסול בעיני השמאל מאז מלחמת ששת הימים, הוא דוקא האמת והצודק לישראל: יהודה ושומרון שייכים לעם ישראל! מספיק היה לראות את נציג השמאל החולה, השף שבישל את הסכמי אוסלו מר יוסי ביילין שהגיב כי ההחלטה מאכזבת. אז הנה מתברר שהקב"ה ותורתו אמת!</p>
      <h3>השמאל מפיל את מי שנאבק למען ארץ ישראל</h3>
      <p>הדרך של השמאל לפעול היא להשפיל ולהפיל את מי שנאבק למען לאומיות ישראל (אף אם לא תמיד בדרך השלמה ביותר בעיני רבים מתוכנו).</p>
      <p>ומה הדרך היעילה ביותר? לנצל את מערכת המשפט המכונה ישראלית – שהיום כל אחד מאתנו יודע כמה היא בעייתית, כמה היא לעתים חסרת הגינות יושר ואובייקטיביות – ובמקביל לשסות את העיתונות המכורה. וכך מקבלים את התרכובת לבקבוק התבערה הדרוש לזרוק על ראש ה'תמנון' הלאומני.</p>
      <p>מצד המערכת זו שהרסה עד היסוד בשלושים השנים האחרונות כל ערך יהודי אמיתי, אין אנו מופתעים. לא הופתענו שהיא בחרה כשליח לדבר עבירה ציוני דתי כיועץ המשפטי לממשלה, שהרי הצבור הציוני דתי מאז קום המדינה נשאר בבחינת עבד נרצע לחילוניות תמורת נזיד עדשים, על אף המחיר העצום שהוא משלם במסירות הנפש העילאית שהוא מפגין למען המדינה בכל תחומי החיים ובראש – בצבא. וכל אותם חניכי מפא"י ומפ"ם לשעבר מאשימים את ראש הממשלה בנקיטת צעדים פסולים שהם לאין ערוך יותר טהורים מכל הריקבון שהנהיגו כאן שתי המפלגות האלה שזיכרונן אינו לברכה.</p>
      <h3>למה התעוררת רק אחרי כתב האישום?</h3>
      <p>אבל מה שיותר נורא, הוא ההתבטאויות שיצאו לשמע כתבי האישום מפי רב הרואה את עצמו חלק מהצבור הציוני דתי, שדעותיו הפרובלמטיות קנו כבר שביתה באינטרנט, דעות המשדרות תמיד תסביך נחיתות ביחס לצבור המתיימר להיחשב כ'אליתות', והמזמין כבר את הצבור הנאמן לתורה לגנות ההתנהגות הלא מוסרית של ראש הממשלה.</p>
      <p>מעניין שחוסר המוסריות של הכפשת שמו של סתם יהודי, וכל שכן של ראש ממשלה ברבים לפני שאפילו הוגש כתב אישום כלשהו, הוא מעשה מתחת לכל ביקורת, רשעות אין קץ וריקבון מוסרי שמשום מה אותו רב לא ראה לנכון להתקומם נגדו ולהזעיק את הצבור! מתוך עם הארצות אין קץ, הוא לא מסוגל להבין שהפעם לא רק בבורות תורנית מדובר, אלא ברשעות ממש!</p>
      <p><b>עם הארצות מדוע?</b> משום שכדי לשפוט 'מלך' ישנם כללים הלכתיים ברורים שאינם מתקיימים בכלל בימינו, ובראשם שופטים בעלי יראת שמיים ויושר אנושי ללא כל רבב, ואם מצד אחד אין ספק שפה ושם נמצאים כאלה, מאידך רבים מהם רחוקים מלמלא אחר הדרישות האלהיות. וכל זה מבלי להיכנס לדיון הלכתי מעמיק יותר.</p>
      <p><b>ורשעות מדוע?</b> משום שאין רשעות גדולה מזו של רב הגוזר דינו של אדם לפני שיישפט, ועל אחת כמה וכמה אם מדובר בראש ממשלה. אם לא היה עם הארץ גמור, היה לומד מסכת קידושין ומוצא שם שעולם התורה הושמד על יד ינאי, ובעקבות זה נהרסה מדינת ישראל, וכל זה בגלל שרב מתחסד האשים אותו במה שלא היה בו, ורק לאחר בדיקה התברר שבהאשמת שווא היה מדובר, והדבר גרם אסון אנושי רוחני ולאומי היסטורי לכל עמנו.</p>
      <h3>כל הפוגע בנתניהו כפוגע ב'מלך' ישראל</h3>
      <p>מר נתניהו עדיין ראש ממשלתנו, והוא, ולא פחות מכל אזרח במדינה מתוקנת, נשאר זכאי כל עוד לא הוכחה אשמתו, ולכן כל הפוגע בו כפוגע ב'מלך' ישראל, כל המשפיל אותו משפיל 'מלך' ישראל, דינו כזה! ואם כבר הלבנת פנים של סתם יהודי היא בבחינת 'שופך דמים', על אחת כמה וכמה הלבנת פני מנהיג האומה הישראלית ללא כל בסיס בינתיים!</p>
      <p>גם זו הלכה שאותו רב שכח מתוך להיטותו לפרסם את עמדתו כאילו 'דברי אלהים חיים' הם. הפשע הברור היחיד שאני מבחין כעת הוא מאמרו של רב זה. לכן אם הוא חש לנפשו ולעולם הבא שלו, עליו להתחנן על נפשו לפני הקב"ה על המאמר הלא נסלח הזה שהוא כעת המעשה הבלתי מוסרי הנוראי ביותר! ולא רבנים כאלה צריכים להנהיג את ישראל.</p>
      <p>==</p>
      <p>הרב ד"ר אליהו זייני הוא ראש ישיבת ההסדר 'אור וישועה' בחיפה</p>
    </article>
  </body>
</html>