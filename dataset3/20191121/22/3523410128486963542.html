<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641272/%D8%AB%D8%A8%D8%A7%D8%AA-%D9%86%D8%B1%D8%AE-%D9%85%D8%B1%D8%BA-%D8%AA%D8%A7-%DB%B1%DB%B0-%D8%B1%D9%88%D8%B2-%D8%A2%DB%8C%D9%86%D8%AF%D9%87-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T22:23:00+00:00"/>
    <meta property="og:title" content="ثبات نرخ مرغ تا ۱۰ روز آینده ادامه دارد"/>
    <meta property="og:description" content="اسدالله نژاد گفت: امروز قیمت هر کیلو مرغ زنده ۸ هزار و ۵۰۰ و مرغ گرم در خرده‌فروشی‌ها ۱۲ هزار و ۴۰۰ تا ۱۲ هزار و ۵۰۰ تومان است."/>
  </head>
  <body>
    <article>
      <h1>
        <a href="https://www.bultannews.com/fa/news/641272/%D8%AB%D8%A8%D8%A7%D8%AA-%D9%86%D8%B1%D8%AE-%D9%85%D8%B1%D8%BA-%D8%AA%D8%A7-%DB%B1%DB%B0-%D8%B1%D9%88%D8%B2-%D8%A2%DB%8C%D9%86%D8%AF%D9%87-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF">ثبات نرخ مرغ تا ۱۰ روز آینده ادامه دارد</a>
      </h1>
      <h2>اسدالله نژاد گفت: امروز قیمت هر کیلو مرغ زنده ۸ هزار و ۵۰۰ و مرغ گرم در خرده‌فروشی‌ها ۱۲ هزار و ۴۰۰ تا ۱۲ هزار و ۵۰۰ تومان است.</h2>
      <address><time datetime="2019-11-21T22:23:00+00:00">21 Nov 2019, 22:23</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حبیب اسدالله نژاد نایب رئیس انجمن کانون صنفی مرغداران کشور از ثبات<b> نرخ مرغ</b> در <b>بازار</b> خبر داد و گفت: هم‌اکنون قیمت هر کیلو مرغ زنده درب مرغداری ۸ هزار و ۴۰۰ تا ۸ هزار و ۵۰۰ تومان و مرغ آماده به طبخ در خرده فروشی‌ها ۱۲ هزار و ۴۰۰ تا ۱۲ هزار و ۵۰۰ تومان است و متأسفانه در برخی مغازه‌ها با قیمت‌های بالاتر عرضه می‌شود.</p>
      <p>وی قیمت منطقی هر کیلو مرغ گرم در خرده فروشی‌ها را حداکثر ۱۲ هزار و ۵۰۰ تومان اعلام کرد و افزود: با توجه به افت بار هزینه‌های کشتار بسته‌بندی و ... فروش با نرخ‌های ۱۳ تا ۱۳ هزار و ۵۰۰ تومان منطقی نیست. این مقام مسئول ادامه داد: در حال حاضر بخشی از میزان تولید در واحد‌های مرغداری انباشت شده که همین امر موجب شده مرغ زنده کمتر از نرخ مصوب ستاد تنظیم بازار درب مرغداری برسد و به عبارت دیگر مرغداران در فروش هر کیلو مرغ با زیان حداقل یک هزار تومانی روبرو هستند.</p>
      <p>وی درباره تأثیر گرانی بنزین در بازار مرغ بیان کرد: اگر نوسان قیمت بنزین در سایر مؤلفه‌های تولید تأثیرگذار باشد، بدون تردید قیمت تمام شده تولید بالا می‌رود، در غیر این صورت مرغ تابع مکانیزم عرضه و تقاضا در بازار عرضه می‌شود. به طوری که در صورت زیاد عرضه در برابر تقاضا با افت قیمت و انباشت مرغ در واحد‌های مرغداری روبرو هستیم.</p>
      <p>اسدالله نژاد با بیان اینکه بسیاری از مرغداران با انباشت مرغ در واحد‌های مرغداری دست به گریبان هستند، افزود: این در حالی است که اگر روند تقاضا بیش از عرضه باشد و به عبارتی دیگر تعادل در بازار عرضه و تقاضا برقرار باشد مرغداران در تولید و قیمت مشکلی با روبرو نیستند.</p>
      <p>نایب رئیس انجمن کانون صنفی مرغداران کشور ادامه داد: هم‌اکنون برخی از واحد‌های صنفی برای دور زدن تعزیرات تغییراتی در شکل مرغ ایجاد می‌کنند و آن را به قیمت بالا می‌فروشند به عنوان مثال محصولات به صورت قطعه‌بندی یا بدون استخوان تا نرخ ۲۰ هزار تومان افزایش می‌دهد که این امر از دیدگاه ما منطقی نیست و دستگاه‌های نظارتی باید توجه بیشتری به این مسائل داشته باشد.</p>
      <p>اسدالله نژاد درباره آینده بازار مرغ گفت: با توجه به شرایط کنونی عرضه و تقاضا پیش‌بینی شود که قیمت مرغ ظرف یک هفته تا ۱۰ روز آینده تغییری نداشته باشد و همچنان روند ثبات فعلی در بازار ادامه یابد.</p>
      <p>این مقام مسئول در پایان تصریح کرد: باتوجه به افزایش قیمت سایر محصولات پروتئینی تقاضا برای خرید مرغ از روند بهتری در بازار برخوردار است که به این ترتیب پیش‌بینی می‌شود پایداری تولید استمرار یابد و تنها در شرایط فعلی که قیمت مرغ کمتر از نرخ مصوب در بازار عرضه می‌شود انتظار می‌رود پشتیبانی امور دام برای برقراری تعادل نسبی در بازار اقدام به خرید مرغ از مرغداران کند چرا که با خرید مرغ شیرینگ پک شده با نرخ ۱۳ هزار تومان با کشتارگاه‌ها در تعامل است.</p>
    </article>
  </body>
</html>