<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Sporty-motorowe/191129804-Dakar-w-Arabii-nowosci-nie-zabraknie.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-21T22:07:08+00:00"/>
    <meta property="og:title" content="Dakar w Arabii: nowości nie zabraknie"/>
    <meta property="og:description" content="- To będzie znane, ale jednocześnie zupełnie nowe i ekscytujące wyzwanie - ocenił trasę styczniowego rajdu Rafał Sonik. Organizatorzy zaprezentowali ją tradycyjnie na konferencji w Paryżu."/>
  </head>
  <body>
    <article>
      <h1>Dakar w Arabii: nowości nie zabraknie</h1>
      <address><time datetime="2019-11-21T22:07:08+00:00">21 Nov 2019, 22:07</time> by <a rel="author">Tomasz Wacławek</a></address>
      <p>
        <b>- To będzie znane, ale jednocześnie zupełnie nowe i ekscytujące wyzwanie - ocenił trasę styczniowego rajdu Rafał Sonik. Organizatorzy zaprezentowali ją tradycyjnie na konferencji w Paryżu.</b>
      </p>
      <p>Dakar 2020 został przeniesiony z Ameryki Południowej do kraju siedem razy większego niż Polska. Rozpocznie się 5 stycznia w Dżeddzie, a zakończy 17 stycznia w Qiddiyah w pobliżu Rijadu. Wystartuje 351 pojazdów, w tym 23 quady. Cztery z nich poprowadzą Polacy. Obok Sonika na starcie staną: Kamil Wiśniewski, Arkadiusz Lindner i Paweł Otwinowski.</p>
      <p>- Przejedziemy Arabię dookoła, pokonując niemal 8000 km. Większość odcinków specjalnych liczy pomiędzy 400 a 500 km, a nasze dzienne dystanse to zazwyczaj ponad 700 km. Będziemy więc w trasie od wczesnych godzin porannych do późnego wieczora przez 12 dni - rajd będzie więc prawdziwie maratoński. To dla mnie doskonała informacja. Im dłuższy i trudniejszy Dakar, tym lepiej się w nim odnajduję - przekonuje krakowianin, który będzie jednym z faworytów w kategorii quadów.</p>
      <p>Sonik zaznacza, że z powodu trudności nadchodzący rajd w Arabii Saudyjskiej przypomina mu pierwszy Dakar w Ameryce Południowej. Nowością będą pokolorowane roadbooki wydawane na kolejny etap dopiero kilka minut przed startem. Podczas sześciu z dwunastu etapów żaden z zawodników nie będzie mieć czasu na wcześniejsze zapoznanie się z trasą.</p>
      <p>- David Castera testował to rozwiązanie w Maroku i moim zdaniem sprawdziło się doskonale. Roadbooki były bardzo dobrze przygotowane, a trasa zweryfikowała umiejętności każdego z nas - uważa Sonik, który obydwie próby zakończył bez znaczących pomyłek nawigacyjnych.</p>
    </article>
  </body>
</html>