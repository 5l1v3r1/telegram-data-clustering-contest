<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/pietele-emergente-au-forta-de-a-impinge-economia-mondiala-de-la-spate-dar-cat-de-solida-va-fi-redresarea-acesteia-18603025"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T22:05:00+00:00"/>
    <meta property="og:title" content="Pieţele emergente au forţa de a împinge economia mondială de la spate, dar cât de solidă va fi redresarea acesteia?"/>
    <meta property="og:description" content="„Anul 2020 s-ar putea dovedi un an bun pentru pieţele emergente.“"/>
  </head>
  <body>
    <article>
      <h1>Pieţele emergente au forţa de a împinge economia mondială de la spate, dar cât de solidă va fi redresarea acesteia?</h1>
      <address><time datetime="2019-11-21T22:05:00+00:00">21 Nov 2019, 22:05</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>„Anul 2020 s-ar putea dovedi un an bun pentru pieţele emergente.“</p>
      <p>Din India până în Brazilia, băncile centrale ale economiilor emergente deţin încă puterea de a susţine economia mondială în condiţiile în care cele ale economiilor dezvoltate intră într-un con de umbră, scrie Bloomberg.</p>
      <p>În timp ce strategii băncii centrale americane şi ai BCE par a fi decişi să menţină dobânzile neschimbate, mulţi dintre omologii lor din ţările aflate în curs de dezvoltare au spaţiu pentru efectuarea de noi reduceri de dobânzi. Acest lucru ar trebui să susţină economia mondială pe fondul celui mai slab ritm de expansiune al acesteia dintr-un deceniu.</p>
      <p>„În majoritatea cazurilor, pieţele emergente sunt acum într-o poziţie confortabilă în privinţa capacităţii de a atenua declinul economic cu măsuri de relaxare monetară“, arată Ulrich Leuchtmann, de la Commerzbank.</p>
      <p>Fondul Monetar Internaţional consideră la rândul său pie­ţele emergente drept driveri principali ai economiei mondiale. „Orice temperare a tensiunilor din războiul comercial dintre SUA şi China ar putea genera un impuls deosebit de important în ceea ce priveşte încrederea în pieţele emergente“, arată Kunal Ghosh, manager de portofoliu în cadrul Allianz Global Investors.</p>
      <p>„Anul 2020 s-ar putea dovedi un an bun pentru pieţele emergente“, adaugă acesta.</p>
      <p>Pieţele financiare au performat solid în această lună, semnalizând un optimism în creştere cu privire la evoluţia eco­nomiei mondiale la numai câteva săptămâni după ce FMI descria condiţiile economice drept „fragile“, scrie Financial Times.</p>
      <p>În timp ce 2019 pare sigur să aducă cea mai slabă performanţă a economiei mondiale din ultimul deceniu, reflectând tensiunile comerciale în creştere dintre SUA şi China şi impactul negativ al acestora asupra exporturilor şi producţiei industriale, investitorii văd posibile semne incipiente de redresare pentru anul viitor şi nu vor să scape potenţialele câştiguri.</p>
      <p>Acest lucru nu este în întregime surprinzător.</p>
      <p>Fondul Monetar Internaţional şi alte instituţii se aşteaptă ca 2020 să fie un an mai bun decât 2019, însă mişcările pieţelor din ultimele săptămâni generează întrebarea dacă perspectivele sunt cu mult îmbunătăţite.</p>
      <p>Entuziasmul investitorilor ar putea fi exagerat. Până acum, dovezile apărute sugerează că declinul economiei mondiale se apropie de final, însă ritmul redresării acesteia este aşteptat să fie unul modest.</p>
    </article>
  </body>
</html>