<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/didimo-fotia-apo-atofio-chrisafi"/>
    <meta property="og:site_name" content="Metrosport.gr"/>
    <meta property="article:published_time" content="2019-11-21T22:15:00+00:00"/>
    <meta property="og:title" content="Ο Φερέιρα ποντάρει στο φορμάρισμα Γιαννούλη - Λημνιού"/>
    <meta property="og:description" content="” από ατόφιο χρυσάφι, αποτελούν οι δύο Δημήτρηδες του ΠΑΟΚ."/>
  </head>
  <body>
    <article>
      <h1>Ο Φερέιρα ποντάρει στο φορμάρισμα Γιαννούλη - Λημνιού</h1>
      <h2>” από ατόφιο χρυσάφι, αποτελούν οι δύο Δημήτρηδες του ΠΑΟΚ.</h2>
      <address><time datetime="2019-11-21T22:15:00+00:00">21 Nov 2019, 22:15</time> by <a rel="author">Metrosport.gr Team</a></address>
      <p>Την κατάλληλη χρονική περίοδο, δύο από τους βασικούς παίκτες του Δικεφάλου, βρίσκονται στην καλύτερη δυνατή αγωνιστική κατάσταση, αποδεικνύοντας πως μπορούν να αποτελέσουν τους βασικούς “πυλώνες” της προσπάθειας που θα κάνει η ομάδα, στα επόμενα καθοριστικά παιχνίδια.</p>
      <p>Δημήτρης Λημνιός και Δημήτρης Γιαννούλης έχουν “κλέψει” τις εντυπώσεις, τόσο αγωνιζόμενοι στον ΠΑΟΚ όσο και στην Εθνική ομάδα. Και είναι ιδιαίτερα ευτυχής αυτή η συγκυρία, γιατί τόσο εν όψει του κυριακάτικου αγώνα με την Λάρισα, όσο και εναντίον του Ολυμπιακού, την 1η Δεκεμβρίου στο “Γ. Καραϊσκάκης”, οι δύο νεαροί μπορούν να συμβάλουν (σε ατομικό και ομαδικό επίπεδο) για να πετύχει ο ΠΑΟΚ ισάριθμες νίκες και να βρεθεί στην κορυφή της βαθμολογίας. Δίδυμο - “φωτιά” από ατόφιο χρυσάφι, αποτελούν οι δύο Δημήτρηδες του ΠΑΟΚ.</p>
      <p>Ο Λημνιός εντυπωσίασε με την απόδοσή του στο πρόσφατο παιχνίδι της Εθνικής με αντίπαλο την Φινλανδία και αναδείχθηκε MVP, σε ένα αγώνα που τα έκανε όλα, όμως του έλειψε το γκολ. Ο Γιαννούλης από την πλευρά του, είναι απροσπέλαστος αμυντικά, στην αριστερή πτέρυγα, ενώ οι προωθήσεις του και κυρίως οι σέντρες του προς την αντίπαλη εστία, είναι πραγματικά “φαρμάκι” για τους αντιπάλους.</p>
      <p>Ο Αμπέλ Φερέιρα βλέπει με ικανοποίηση την αγωνιστική άνοδο των δύο παικτών του, όπως και του συνόλου γενικότερα. Και ποντάρει στο εκπληκτικό φορμάρισμα των δύο παικτών, για να βασίσει τα πλάνα που θα καταστρώσει, για να αποκομίσει τα καλύτερα οφέλη. Τόσο εναντίον της Λάρισας, όσο και εναντίον του Ολυμπιακού, η καλή απόδοση των δύο παικτών μπορεί να συμβάλει στην επίτευξη δύο ακόμη νικηφόρων αποτελεσμάτων.</p>
      <p>Οι σειρήνες ηχούν πλέον πιο έντονα από την Ευρώπη και την γειτονική Τουρκία, οι δύο παίκτες όμως αποτελούν περιουσιακά στοιχεία της ΠΑΕ ΠΑΟΚ. Ο Γιαννούλης είχε υπογράψει συμβόλαιο με τον Δικέφαλο μέχρι το καλοκαίρι του 2022 και η ρήτρα του ανέρχεται στα 10 εκατομμύρια ευρώ. Εφόσον συνεχίσει αυτές τις εμφανίσεις είναι πολύ πιθανό να κληθεί εκ νέου από την ΠΑΕ για να υπογράψει ανανεωμένο συμβόλαιο με πιο υψηλή ρήτρα. Ο Λημνιός έχει συμβόλαιο σε ισχύ μέχρι το καλοκαίρι του 2021, η ρήτρα του ανέρχεται στα 15 εκατομμύρια ευρώ και κάλλιστα μπορούν σε σύντομο διάστημα να γίνουν συζητήσεις για την επέκταση της συνεργασίας.</p>
      <p>Ο ΠΑΟΚ παρά τις σειρήνες που ηχούν πολύ έντονα πλέον, τηρεί σιγή ιχθύος και έχοντας επενδύσει σε αυτούς τους δύο εξαιρετικούς παίκτες, περιμένει να “εισπράξει” περισσότερα οφέλη σε αγωνιστικό επίπεδο έως το τέλος της σεζόν, με την διεκδίκηση και κατάκτηση του Πρωταθλήματος και του Κυπέλλου. Είναι πολύ σημαντικό το γεγονός πως και οι δύο βρίσκονται στα “φόρτε τους”, μπορούν με την απόδοσή τους να καθορίσουν την έκβαση ενός αγώνα και με την συνεργασία που έχουν με τους υπόλοιπους ποιοτικούς παίκτες της ομάδας, δημιουργούν ένα εκρηκτικό μείγμα, ικανό να διαλύσει τα πάντα στο πέρασμά του.</p>
      <p>Από την έντυπη έκδοση της Metrosport</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/theli-exipni-diachirisi-ton-trion"/>
        <a href="http://www.metrosport.gr/article/to-metaptichiako-tis-pae-paok"/>
        <a href="http://www.metrosport.gr/article/den-mas-ekplissi-to-tiki-taka-tou-paok"/>
        <a href="http://www.metrosport.gr/article/doro-papoutsia-stous-pitsirikades-tis-k15"/>
        <a href="http://www.metrosport.gr/article/to-minima-tou-zampa-meta-tin-epemvasi-tou-pic"/>
        <a href="http://www.metrosport.gr/article/g-savvidis-kathe-pechnidi-ine-telikos"/>
      </related>
    </article>
  </body>
</html>