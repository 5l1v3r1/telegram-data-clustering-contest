<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_22/furto-dati-pubblica-amministrazione-arrestato-hacker-ae4ffc06-0cf2-11ea-a4ca-70fa95996bd0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="Furto di dati a Pubblica Amministrazione, arrestato hacker"/>
    <meta property="og:description" content="Si tratta di dati di centinaia di migliaia di cittadini e imprese nel nostro Paese. L’uomo arrestato è originario della provincia di Torino ma vive a Imperia"/>
  </head>
  <body>
    <article>
      <h1>Furto di dati a Pubblica Amministrazione, arrestato hacker</h1>
      <h2>Si tratta di dati di centinaia di migliaia di cittadini e imprese nel nostro Paese. L’uomo arrestato è originario della provincia di Torino ma vive a Imperia</h2>
      <address><time datetime="2019-11-21T22:00:00+00:00">21 Nov 2019, 22:00</time> by <a rel="author">Redazione Online</a></address>
      <p>Hackerate centinaia di credenziali di accesso a dati sensibili, migliaia di informazioni private contenute in archivi informatici della pubblica amministrazione, relativi a posizioni anagrafiche, contributive, di previdenza sociale e dati amministrativi appartenenti a centinaia di cittadini e imprese del nostro Paese. Il principale sospettato, R.G., 66 anni, originario della provincia di Torino e residente a Sanremo (Imperia) , è stato arrestato dalla Polizia postale su provvedimento del Gip di Roma.</p>
      <h4>Dai Comuni all’Agenzia delle entrate</h4>
      <p>L’arrestato, spiega la Polizia postale, ha «un know how informatico di altissimo livello e numerosi precedenti penali» e, tramite ripetuti attacchi ai sistemi informatici di numerose Amministrazioni centrali e periferiche italiane, sarebbe riuscito ad intercettare illecitamente centinaia di credenziali di autenticazione (user ID e password). Prima ha attaccato i sistemi informatici di alcuni Comuni italiani, poi è riuscito ad introdursi in banche dati di rilievo istituzionale, appartenenti ad Agenzia delle Entrate, Inps, Aci ed Infocamere, veri obiettivi finali. Ha quindi rubato preziosi dati personali di ignari cittadini ed imprese italiane. Denunciati a piede libero, per le stesse violazioni, sei complici dell’arrestato, tutti impiegati all’interno di note agenzie investigative e di recupero crediti operanti in varie città d’Italia.</p>
      <h4>Un euro a dato</h4>
      <p>L’attività investigativa condotta dagli uomini del Centro nazionale anticrimine informatico per la protezione delle infrastrutture critiche ha permesso di ricostruire come R.G., nel corso degli anni, avesse organizzato un vero e proprio sistema di servizi, tra cui il portale illecito «People1», commercializzato clandestinamente ed offerto alle agenzie interessate che, pagando una sorta di canone, potevano installare il software con una semplice pen-drive Usb e riuscire così a connettersi clandestinamente alle banche dati istituzionali. Per ottenere l’accesso clandestino alle banche dati, il gruppo criminale utilizzava sofisticati virus informatici per infettare i sistemi degli uffici pubblici riuscendo ad ottenere le credenziali di login degli impiegati. Il giro d’affari era enorme: una singola interrogazione delle banche dati istituzionali veniva venduta a partire da 1 euro «a dato», anche attraverso sistemi di pagamento evoluto e attraverso l’acquisto in modalità prepagata di «pacchetti di dati sensibili».</p>
    </article>
  </body>
</html>