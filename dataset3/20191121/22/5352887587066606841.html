<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/eurolygoje---ketvirtoji-zalgirio-nesekme-is-eiles-1751696/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="Eurolygoje - ketvirtoji „Žalgirio“ nesėkmė iš eilės"/>
    <meta property="og:description" content="Reklama"/>
  </head>
  <body>
    <article>
      <h1>Eurolygoje - ketvirtoji „Žalgirio“ nesėkmė iš eilės</h1>
      <address><time datetime="2019-11-21T22:00:00+00:00">21 Nov 2019, 22:00</time> by <a rel="author" href="https://www.ve.lt/autoriai/elta/" target="_blank">ELTA</a></address>
      <p>Reklama</p>
      <p>
        <b>Vyrų krepšinio klubų Eurolygos dešimtojo turo rungtynėse ketvirtadienį Lietuvos čempionas Kauno „Žalgirio“ klubas namuose 59:61 (21:16, 10:17, 15:14, 13:14) pralaimėjo Belgrado „Crvena Zvezda MTS“ (Serbija) ekipai ir patyrė ketvirtąją nesėkmę iš eilės.</b>
      </p>
      <p>Rungtynes sėkmingiau pradėjo šeimininkai, kurie įgijo 7 taškų pranašumą (18:11). Antrajame kėlinyje „Žalgiris“ pirmavo 25:18, bet tuomet svečiai laimėjo atkarpą net 13:2 ir išsiveržė į priekį 31:27. Trečiajame ketvirtyje dažnai keitėsi pirmaujanti komanda, o po 30 minučių „Crvena Zvezda“ pirmavo 47:46.</p>
      <p>Ketvirtojo kėlinio pradžioje svečiai pirmavo 53:48, bet tuomet „Žalgirio“ gynyba varžovams tapo nebeįveikiama, o po Artūro Milaknio tritaškio žalgiriečiai atsidūrė priekyje 56:53. Rungtynių baigtis sprendėsi paskutinėmis sekundėmis. Po atkovotų kamuolių puolime ir chaoso „Žalgirio“ baudos aikštelėje svečius į priekį išvedė Lorenzo Brownas (60:58). Likus žaisti 6 sek., Marius Grigonis išprovokavo varžovų pražangą, tačiau pataikė tik vieną baudos metimą (59:60). Paskutinę sekundę Lukas Lekavičius galėjo išplėšti pergalę „Žalgiriui“, bet jo metimas skriejo pro šalį.</p>
      <p>Kauno ekipai (3 pergalės/7 pralaimėjimai) po 11 taškų pelnė Marius Grigonis ir Edgaras Ulanovas, 10 - Jockas Landale‘as, 9 - Lukas Lekavičius, 7 - Thomas Walkupas, 5 - Zachas LeDay‘us, 3 - Artūras Milaknis, 2 - Paulius Jankūnas, 1 - Nigelis Hayesas.</p>
      <p>Belgrado komandoje (3/7) 14 taškų surinko Billy‘is Baronas, 12 - Lorenzo Brownas.</p>
      <p>„Žalgirio“ krepšininkai pataikė tik 3 tritaškius iš 21 (14,3 proc.).</p>
      <p>Reklama</p>
      <p>Rungtynes „Žalgirio“ arenoje stebėjo 14 033 žiūrovai.</p>
      <p>Kitą susitikimą žalgiriečiai žais lapkričio 28 dieną išvykoje su Roko Giedraičio atstovaujama Berlyno „Alba“ (Vokietija) ekipa.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/stebint-15000-sirgaliu-zalgiris-pralaimejo-panathinaikos-1751149/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/kauno-zalgiris-pralaimejo-olympiacos--komandai-1750190/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/olympiacos-kluba-zalgiris-sieks-istumti-i-dar-gilesne-duobe-1749732/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/kauno-zalgiris-pralaimejo-barselonos-komandai-1748147/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/zalgirio-arenoje---traumu-isretinta-barcelona-1747690/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/zalgiris-isplese-dramatiska-pergale-stambule-1746286/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/zalgirio-krepsininkai-eurolygoje-po-pratesimo-nusileido-zenit-ekipai-1745854/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/zalgiris-iskovojo-antraja-pergale-eurolygoje-1744528/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>