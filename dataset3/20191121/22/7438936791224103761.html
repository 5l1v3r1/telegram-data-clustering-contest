<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Hlavne-ze-si-to-davali-na-billboardy-Exministr-Pilip-v-CT-ztrhal-Babisovu-vladu-604238"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T22:33:00+00:00"/>
    <meta property="og:title" content="Hlavně že si to dávali na billboardy...Exministr Pilip v ČT ztrhal Babišovu vládu"/>
    <meta property="og:description" content="Ekonom a bývalý ministr financí Ivan Pilip byl hostem ve čtvrtečním díle pořadu Interview na ČT24. Hovořil o tom, co českou ekonomiku čeká, zda ji může poškodit svět, na který je hodně navázána. Velice kritizoval vládu za to, že neplní sliby, zejména v oblasti dopravy. „V oblasti dopravy se neděje vůbec nic. Hlavně že si to dávali i na billboardy. Naše ekonomika na to hodně doplácí,“ zlobil se ekonom."/>
  </head>
  <body>
    <article>
      <h1>Hlavně že si to dávali na billboardy...Exministr Pilip v ČT ztrhal Babišovu vládu</h1>
      <address>
        <time datetime="2019-11-21T22:33:00+00:00">21 Nov 2019, 22:33</time>
      </address>
      <p>
        <b>Ekonom a bývalý ministr financí Ivan Pilip byl hostem ve čtvrtečním díle pořadu Interview na ČT24. Hovořil o tom, co českou ekonomiku čeká, zda ji může poškodit svět, na který je hodně navázána. Velice kritizoval vládu za to, že neplní sliby, zejména v oblasti dopravy. „V oblasti dopravy se neděje vůbec nic. Hlavně že si to dávali i na billboardy. Naše ekonomika na to hodně doplácí,“ zlobil se ekonom.</b>
      </p>
      <p>Základním pravidlem ekonomiky podle Pilipa je, že nikdy nikdo neodhadne správně, kdy přijde další krize. „Například tu krizi před deseti lety neodhadoval prakticky nikdo. Nyní se ekonomika vyvíjí dobře a stabilně, nejen v Česku, ale v celé Evropě i v USA,“ doplnil ekonom.</p>
      <p>Jistá nebezpečí tady jsou, ale zatím nic nenasvědčuje tomu, že by prý krize byla v bezprostředním obzoru, pokud by nezasáhly nějaké vnější vlivy jako obchodní válka mezi USA a Čínou a dalšími zeměmi.</p>
      <p>Co naopak prý může být vnitřním problémem, je, že tyto ekonomiky ztratily část nástrojů, kterými se s krizemi ve standardní době dá bojovat. Jde třeba o úrokové sazby. „Dnes všechny ekonomiky rostou, ale úrokové sazby jsou na tak nízké úrovni, která by odpovídala potřebě oživit zemi po krizi. V některých zemích jsou dokonce sazby záporné, což je nové paradigma pro ekonomii, se kterým si musejí tvůrci hospodářské politiky poradit,“ upozornil Pilip.</p>
      <p>Je proto velmi důležité, aby státy využily současnou dobu uzdravení svých financí, pokud by totiž krize přišla a nemohla zasáhnout centrální banka, protože by nebylo kam snižovat úrokové sazby, potom by měly nastoupit mechanismy rozpočtové politiky.</p>
      <p>Růst české ekonomiky v příštím roce zpomalí na 2,1 procenta z letošních 2,6 procenta. Předpovídá to například Organizace pro hospodářskou spolupráci a rozvoj (OECD) ve svém novém hospodářském výhledu. Jde o signály, že se česká ekonomika pomalu dostává do problému? „To jsou signály toho, že poměrně zpomalí růst ekonomiky evropské a pro nás hlavně té německé, na kterou je naše vázanost velmi silná,“ poznamenal Pilip s tím, že jistý útlum u nás již pozorovat lze.</p>
      <p>Proč se česká ekonomika nepoohlédne někam jinam, aby vázání na Německo nebylo tak obrovské? Zajímal se moderátor Daniel Takáč a podotkl, že „kýchnutí německé ekonomiky přivodí skoro infarkt ekonomické české“. Pilip uvedl hned dva důvody: „Německo je tahoun velké části evropské ekonomiky a neviděl bych na tom nic špatného. Druhá věc je, že skoro každá vláda, která tu byla, začala vyhlašovat program, že osloví další trhy, ale to není vůbec snadné.“</p>
      <p>Zdůraznil, že vstoupit na trhy například Jižní Ameriky, Severní Ameriky a Asie vyžaduje velké firmy s velmi inovativními produkty. „Vlastně cesta toho, že se jde skrz konečnou výrobu v Německu, bude stále převládat,“ myslí si ekonom, jenž nevěří tomu, že by naše snahy na jiných trzích byly příliš úspěšné. Další věc, která může nastat a nějakým způsobem ovlivnit evropskou ekonomiku, je nejasnost okolo brexitu.</p>
      <p>„Co spíše vidím jako hrozbu a k čemu přispěla i Česká národní banka, je, že v těch minulých letech nebyl dostatečný tlak na podniky, aby se přesouvaly dál k produktům s vyšší přidanou hodnotou,“ zdůraznil Pilip.</p>
      <p>Změna struktury ekonomiky je proto poměrně pomalá, což je podle Pilipa ještě podporované tím, že vláda velmi podceňuje investiční výdaje v rámci státního rozpočtu. „Vláda nedokáže investiční výdaje realizovat, zejména v infrastruktuře. Celkový přechod na modernizaci ekonomiky je mnohem pomalejší, než by ekonomika potřebovala pro případ krize,“ zvedl ekonom výstražně ukazováček.</p>
      <p>Více dálnic a více železnic pozvedne českou ekonomiku na tu vyšší přidanou hodnotu? Tázal se dál Takáč a dodal, že to přece neznamená, že budeme vyrábět vesmírné rakety. „Rakety samozřejmě ne. Dnes ale není Česká republika spojená dálnicí ani s hlavním městem jednoho z nejvýznamnějších sousedů – s Rakouskem. S Polskem zase velmi obtížně,“ kroutil Pilip hlavou.</p>
      <p>„Jako pamětník těch posledních třiceti let musím říct, že jestli Česká republika někde nedohnala svět, tak je to právě v oblasti dopravy. Tomuhle já nerozumím. Vláda to tu vyhlásila jako program, psali si to i na billboardy na dálnicích, ale neděje se vůbec nic!“ upozornil Pilip na jeden z největších nedostatků, na který dnes česká ekonomika velmi doplácí. </p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Navrh-poslancu-STAN-ma-zamezit-podomnimu-prodeji-energii-604180"/>
        <a href="https://www.parlamentnilisty.cz/arena/monitor/Kam-jsme-to-dopracovali-Ctenari-odpovidaji-Daniel-Herman-a-Petr-Gazdik-603973"/>
        <a href="https://www.parlamentnilisty.cz/arena/monitor/Jak-Vaclav-Havel-nabizel-Americanum-televizi-A-Bush-ho-pak-vyuzil-proti-Saddamovi-Erik-Best-vytahuje-pribeh-ktery-by-nemel-zapadnout-603959"/>
        <a href="https://www.parlamentnilisty.cz/arena/monitor/Ukrajina-je-nucena-celit-ruske-agresi-rekl-v-Kyjeve-Babis-Doslo-i-na-Krym-603921"/>
      </related>
    </article>
  </body>
</html>