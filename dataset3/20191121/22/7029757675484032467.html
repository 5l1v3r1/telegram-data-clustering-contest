<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/world/ukrayna-otbelyaza-denya-na-dostoynstvoto.html"/>
    <meta property="og:site_name" content="News.bg"/>
    <meta property="article:published_time" content="2019-11-21T22:48:10+00:00"/>
    <meta property="og:title" content="Украйна отбеляза Деня на достойнството"/>
    <meta property="og:description" content="Годишнината от Евромайдана и Оранжевата революция…"/>
  </head>
  <body>
    <article>
      <h1>Украйна отбеляза Деня на достойнството</h1>
      <address>
        <time datetime="2019-11-21T22:48:10+00:00">21 Nov 2019, 22:48</time>
      </address>
      <slideshow>
        <figure>
          <img src="https://webnews.bg/uploads/images/29/3929/453929/768x432.jpg?_=1574386787"/>
          <figcaption>Източник: EPA/БГНЕС</figcaption>
        </figure>
        <figure>
          <img src="https://webnews.bg/uploads/images/28/3928/453928/768x432.jpg?_=1574386768"/>
          <figcaption>Източник: EPA/БГНЕС</figcaption>
        </figure>
        <figure>
          <img src="https://webnews.bg/uploads/images/27/3927/453927/768x432.jpg?_=1574386748"/>
          <figcaption>Източник: EPA/БГНЕС</figcaption>
        </figure>
        <figure>
          <img src="https://webnews.bg/uploads/images/26/3926/453926/768x432.jpg?_=1574386725"/>
          <figcaption>Източник: EPA/БГНЕС</figcaption>
        </figure>
      </slideshow>
      <p>С шествия, митинги и възпоменателни молебени за героите от Небесния легион в Украйна беше отбелязана <b>годишнината от Евромайдана</b> и Революцията на достойнството през 2013 г.</p>
      <p>Украинците нарекоха <a href="https://news.bg/world/%D0%9A%D0%B8%D0%B5%D0%B2%D1%87%D0%B0%D0%BD%D0%B8%20%D0%BF%D0%BE%D1%87%D0%B5%D1%82%D0%BE%D1%85%D0%B0%20%D1%81%D0%B2%D0%BE%D1%8F%20%D0%9D%D0%B5%D0%B1%D0%B5%D1%81%D0%B5%D0%BD%20%D0%BB%D0%B5%D0%B3%D0%B8%D0%BE%D0%BD%20%D0%B8%20%D0%B6%D0%B5%D1%80%D1%82%D0%B2%D0%B8%D1%82%D0%B5%20%D0%BD%D0%B0%20%D0%B2%D0%BE%D0%B9%D0%BD%D0%B0%D1%82%D0%B0%20%D0%B2%20%D0%94%D0%BE%D0%BD%D0%B1%D0%B0%D1%81"><b>Небесен легион</b></a> участниците в Евромайдана, убити от спецчастите, изпратени от тогавашния проруски президент Виктор Янукович, за да разпръснат протестиращите.</p>
      <p>В Киев на Площада на независимостта се проведе т. нар.<b> Вече на достойнството</b> - събрание на граждани, които се събраха, носейки украински флагове. Те обявиха, че искат да защитят своята свобода, националната си идентичност, демокрацията и европейския цивилизационен избор на Украйна, съобщи агенция Укринформ. Събранието започна с изпълнение на националния химн, след което на построената сцена застанаха политически фигури и общественици, представители на духовенството. С настъпването на вечерта площадът беше озарен от свещи и лампади, носени от гражданите в памет на загиналите защитници на Украйна и борци за независимост. След изказванията на ораторите те преминаха по алеята на Небесния легион. Шествието завърши символично пред администрацията на президента Володимир Зеленски като призив да не предава постигнатото в борбата за независимост.</p>
      <p>Събитието е организирано от "Движението за съпротива срещу капитулацията", което се обяви <b>против изтеглянето на украинските военни от позиции в Донбас</b>, разпоредено от Зеленски с цел да постигне съгласието на руската страна за провеждане на среща на Нормандския формат за Източна Украйна.</p>
      <p>На <b>21 ноември</b> Украйна отбелязва своя <b>Ден на достойнството</b> <b>и свободата,</b> посветен на двете знакови събития в най-новата й история: Оранжевата революция от 2004 г. и Революцията на достойнството от 2013 г. Денят е установен с указ на президента на Петро Порошенко от 13 ноември 2014 г.</p>
      <p>Смисълът на тази паметна дата е настоящите и бъдещите поколения да имат обективна информация за съдбовните събития за Украйна от началото на XXI век, както и да се отдаде почит към патриотизма и смелостта на гражданите, отстоявали демократичните ценности, националните интереси на Украйна и нейния европейски избор, съобщава изданието "Украина инкогнита".</p>
      <p>На 22 ноември 2004 година започва <b>Оранжевата революция -</b> общонационални протести, митинги и други акции на гражданско неподчинение, които продължават до 26 декември. Това е времето на поредните президентски избори, при които на балотаж отиват Виктор Янукович и Виктор Юшченко. Последна капка в недоволството на активната част от украинското общество става обявяването на резултатите от балотажа - след многобройни фалшификации при гласуването и преброяването на гласовете (включително използването на транзитен сървър, през който данните преминават и се обработват, преди да попаднат в ЦИК) за победител в изборите е обявен Виктор Янукович.</p>
      <p>Украинците за първи път излизат масово на Майдана в центъра на Киев - на Площада на независимостта (на украински - Майдан незалежности). Масови протести има и във всички големи украински градове. Гражданското движение успява да извоюва повторно провеждане на изборите, които са спечелени от Виктор Юшченко.</p>
      <p>След една година, през ноември 2005 г., Юшченко въвежда с указ Ден на свободата.</p>
      <p>Този празник остава по-скоро формален, тъй като по време на президентството на Юшченко украинците са по-скоро разочаровани от него и като цяло от "новата власт", която не оправдава повечето от очакванията на хората.</p>
      <p>До голяма степен апатията и обезверяването на украинците допринасят за това, че при следващите президентски избори Виктор Янукович все пак става президент на Украйна (в борба за президентския пост с Юлия Тимошенко).</p>
      <p>С указ от 30 декември 2011 г.<b> Янукович отменя Деня на свободата.</b></p>
      <p>Вечерта <b>на 21 ноември 2013 година в Киев на Майдан Незалежности започват да се събират протестиращи</b> срещу действията на правителството на Николай Азаров, който обявява, че отказва да продължи подготовката за подписването на Споразумението за асоцииране между Украйна и ЕС.</p>
      <p>Първоначално това са няколко десетки души, постепенно броят им се увеличава, а <b>на 24 ноември</b> в центъра на Киев <b>вече около 100 000 украинци протестират</b> срещу решението на властта за отказ от евроинтеграцията, което автоматично означава обратен завой към Русия във външнополитическата, икономическата и всички останали сфери на обществения живот.</p>
      <p>Към протестната акция се присъединяват и други градове. В медиите и социалните мрежи тази митинги са наречени "Евромайдан".</p>
      <p>През нощта на 21 срещу 22 февруари <b>Янукович бяга от Киев</b> в Харков, след това в Крим, откъдето напуска Украйна и се установява в Ростов на Дон, Русия. Николай Азаров и другите министри от правителството, председателят на Службата за сигурност на Украйна и много други висши длъжности лица също спешно заминават за Русия.</p>
      <p>Украйна остава без президент и правителство, като в този момент продължава да действа законно избран на избори през 2011 г. парламент. Той избира изпълняващ длъжността президент и насрочва нови президентски избори за май 2014 г.</p>
      <p>Този уникално<b> сложен и тежък момент</b> в най-новата история на украинската държава е <b>използван от Русия за анексирането на Крим и въоръжената експанзия в Донбас.</b></p>
      <p>А всяка година оттогава <b>на 21 ноември украинците почитат всички, загинали и живи, предпочели достойнството и свободат</b>а пред всичко останало.</p>
    </article>
  </body>
</html>