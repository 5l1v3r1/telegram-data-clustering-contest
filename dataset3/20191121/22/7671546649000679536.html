<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914745"/>
    <meta property="og:site_name" content="Dnevnik"/>
    <meta property="article:published_time" content="2019-11-21T22:11:00+00:00"/>
    <meta property="og:title" content="Festival golov na Jesenicah"/>
    <meta property="og:description" content="Olimpija je v alpski hokejski ligi zmagala v Kitzb&amp;#252;helu (4:2), Jesenice pa so v Podmežakli ugnale Vipiteno (8:5)."/>
  </head>
  <body>
    <article>
      <h1>Festival golov na Jesenicah</h1>
      <address><time datetime="2019-11-21T22:11:00+00:00">21 Nov 2019, 22:11</time> by <a rel="author">Matej Grošelj</a></address>
      <p>
        <b>Olimpija je v alpski hokejski ligi zmagala v Kitzbühelu (4:2), Jesenice pa so v Podmežakli ugnale Vipiteno (8:5).</b>
      </p>
      <p>Hokejisti Olimpije in Jesenic so z dvojno slovensko zmago zaokrožili četrtkov hokejski večer v alpski ligi. Ljubljančani so slavili na gostovanju v avstrijskem smučarskem središču pri Kitzbühelu, železarji pa so ob festivalu zadetkov na domačem obračunu proti Vipitenu dosegli pomembno zmago in skočili na deseto mesto.</p>
      <p>Jeseničani so v letošnji sezoni prevečkrat objokovali nesrečne poraze, ko zlepa niso bili nagrajeni za spodbudne predstave na ledu. »Potrebujemo točke,« je bil ob spodrsljajih vedno jasen trener <b>Mitja Šivic</b>, ki goji veliko upanje v mlado jeseniško zasedbo. Železarjem so se tudi danes med tekmo s sosedom na lestvici dogajala moteča nihanja, ko so na začetku druge tretjine zapravili tri gole prednosti za izenačenje Vipitena na 4:4. Šivic je nemudoma zahteval polminutni odmor, po katerem so Jeseničani zaigrali odločneje in razveselili jedro najzvestejših privržencev na tribunah Podmežakle. V zadnjo tretjino so znova krenili s tremi zadetki prednosti, kar je zadostovalo za sedmo zmago sezone (8:5). Namesto poškodovanega francoskega vratarja Antoina Bonvalota je nastopil Žiga Kogovšek in zbral 25 obramb.</p>
      <p>Olimpija je ohranila položaj med najboljšimi klubi alpske lige tudi po gostovanju pri skromnem Kitzbühelu in se povzpela na drugo mesto. Slovenski prvaki so po 25 minutah vodili s 4:0 in v nadaljevanju varčevali moči za prihodnje izzive. Med strelce so se vpisali Koren (2), Pešut in Ulamec, Kitzbühel pa je do konca za polovico zmanjšal ljubljansko prednost. Olimpijo v soboto in ponedeljek čaka gostujoči in domači preizkus z rezervno ekipo iz Linza, v sredo pa bo na tivolskem ledu v ponovitvi lanskega finala gostoval Brunico. Jeseničani bodo v soboto igrali v Celovcu.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914753/sport/hokej-na-ledu/video-kralji-premagali-mocni-edmonton-kopitar-zadel"/>
        <a href="https://www.dnevnik.si/1042914129/sport/hokej-na-ledu/poloncic-zeli-ucinkovitejso-olimpijo"/>
        <a href="https://www.dnevnik.si/1042912769/sport/hokej-na-ledu/jesenicani-ob-tocke-pol-minute-pred-koncem"/>
      </related>
    </article>
  </body>
</html>