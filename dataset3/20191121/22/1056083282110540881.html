<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918941/%D8%B9%D9%84%D9%88%DB%8C-%D8%AA%D9%88%D9%84%DB%8C%D8%AF-%DA%A9%D9%86%D9%86%D8%AF%DA%AF%D8%A7%D9%86-%D8%A8%D8%A7%DB%8C%D8%AF-%D9%81%D8%B1%D8%B4-%D9%82%D8%B1%D9%85%D8%B2-%D8%B1%D8%A7-%D8%B2%DB%8C%D8%B1%D9%BE%D8%A7%DB%8C-%D8%AE%D9%88%D8%AF-%D8%AD%D8%B3-%DA%A9%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T22:45:00+00:00"/>
    <meta property="og:title" content="علوی: تولید کنندگان باید فرش قرمز را زیرپای خود حس کنند"/>
    <meta property="og:description" content="نایب رئیس کمیسیون عمران مجلس شورای اسلامی تاکید کرد که باید شرایط اقتصادی فراهم شود که سرمایه گذار نسبت به آینده سرمایه گذاری خود مطمئن باشد."/>
  </head>
  <body>
    <article>
      <h1>علوی: تولید کنندگان باید فرش قرمز را زیرپای خود حس کنند</h1>
      <address><time datetime="2019-11-21T22:45:00+00:00">21 Nov 2019, 22:45</time> by <a rel="author">علی قورچیان</a></address>
      <p>نایب رئیس کمیسیون عمران مجلس شورای اسلامی تاکید کرد که باید شرایط اقتصادی فراهم شود که سرمایه گذار نسبت به آینده سرمایه گذاری خود مطمئن باشد.</p>
      <p>سید احسن علوی در گفت‌وگو با ایسنا، با اشاره به ضرورت از میان برداشتن موانع تولید در داخل کشور، بیان کرد: مقام معظم رهبری امسال را به نام رونق تولید نام گذاری کردند اما واقعیت امر این است که علی رغم تصویب قوانین متعدد ما به جایی که باید در تولید داخلی نرسیده ایم. ساختار محیط کسب و کار در داخل کشور صحیح نیست و متاسفانه مسیر تولید در داخل کشور برای تولید کنندگان تسهیل نشده است.</p>
      <p>وی در ادامه اظهار کرد: متاسفانه بخش خصوصی نتوانسته جایگاه خود را در حکمرانی بدست آورد و این امر خود باعث شده تا بخش تولید مسیر پیشرفت را در داخل کشور طی نکند. یکی از دلایل بازماندگی در بخش تولید نظام بانکی کشور است که آنطور که باید و شاید در اختیار تولید کنندگان نیست.</p>
      <p>نماینده مردم سنندج در مجلس تصریح کرد: از سوی دیگر دولت موازی کاری های زیادی در درون خود دارد و برای گرفتن مجوز باید هفت خان رستم را پشت سرگذاشت. از سوی دیگر ما باید امنیت اقتصادی را برای سرمایه گذار فراهم کنیم. بروکراسی اداری نیز از سوی دیگر شرایط را سخت تر می کند. همه این عوامل دست به دست هم می دهد تا سرمایه گذار عطای سرمایه گذاری در بخش تولید را به لقایش ببخشد و به سراغ بخش های دیگر برود.</p>
      <p>وی در ادامه تاکید کرد: ما باید شرایط اقتصادی را فراهم کنیم که سرمایه گذار نسبت به آینده مطمئن باشد. متاسفانه بعضا شاهد هستیم در حوزه تولید قوانین آنطور که باید اجرایی نمی شوند. شرایط باید به گونه ای باشد که سرمایه گذار فرش قرمز را زیر پایش حس کند. متاسفانه در کشور ما برخلاف کشورهای پیشرفته ۹۰ درصد اقتصاد دولتی و تنها ۱۰ درصد خصوصی است.</p>
      <p>وی در ادامه با تاکید بر اینکه حل کردن مسائل حوزه تولید به سرعت امکان پذیر نیست، بیان کرد: مشکلات حوزه اقتصاد کشور، مشکلاتی ساختاری است و برای پیشرفت در حوزه تولید باید این مشکلات را حل کنیم. از سوی دیگر برای ایستادن در برابر دشمن باید به توان داخلی متکی باشیم.</p>
      <p>علوی افزود: امروز دیگر جنگ با سلاح و اسلحه معنایی ندارد بلکه امروز جنگ تکنولوژی و اقتصاد است. ما باید از ظرفیت جوانان برای توسعه تکنولوژی و اقتصاد کشور استفاده کنیم. امروز کشورها با اقتصاد در برابر یکدیگر می ایستند. با سخنرانی چیزی درست نمی شود بلکه باید بر توانایی و خلاقیت های خود تکیه کنیم.</p>
      <p>انتهای پیام</p>
    </article>
  </body>
</html>