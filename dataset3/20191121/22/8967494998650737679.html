<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/showbizz/had-jij-het-opgemerkt-mathias-coppens-presenteert-met-blauw-oog-het-resultaat-van-een-spijtig-voorval-bij-de-repetities~a7153397/"/>
    <meta property="og:site_name" content="HLN"/>
    <meta property="article:published_time" content="2019-11-21T22:00:09+00:00"/>
    <meta property="og:title" content="Had jij het opgemerkt? Mathias Coppens presenteert met blauw oog: “Het resultaat van een spijtig voorval bij de repetities”"/>
    <meta property="og:description" content="In ‘Code van Coppens’ zetten Staf en Mathias Coppens voor een keer niet hun eigen lichaam en leven op het spel, maar toch slaagde Mathias erin om met een blauw oog in beeld te verschijnen. Op zijn ..."/>
  </head>
  <body>
    <article>
      <h1>Had jij het opgemerkt? Mathias Coppens presenteert met blauw oog: “Het resultaat van een spijtig voorval bij de repetities”</h1>
      <address><time datetime="2019-11-21T22:00:09+00:00">21 Nov 2019, 22:00</time> by <a rel="author">KD</a></address>
      <p>
        <b>In ‘Code van Coppens’ zetten Staf en Mathias Coppens voor een keer niet hun eigen lichaam en leven op het spel, maar toch slaagde Mathias erin om met een blauw oog in beeld te verschijnen. Op zijn wenkbrauw plakte een stevige pleister. Hoe dat gebeurd is? “Broederlijke agressie”, grapte Mathias in de uitzending, maar de werkelijke reden is een werkongeval.</b>
      </p>
      <p>“Een spijtig voorval tijdens de repetities. Tijdens een proef is een glas gesprongen, en de scherven vlogen richting m’n wenkbrauw. Dat heeft natuurlijk fameus gebloed en ‘t was een stevige wonde, maar alles is intussen genezen”, vertelt de presentator. Omdat de afleveringen niet chronologisch worden uitgezonden, verschijnt Mathias ook af en toe zonder gehavend gezicht in beeld. “In de recentste aflevering zag het er erger uit omdat dit de eerste opname na het ongeluk was”, klinkt het bij VTM.</p>
      <p>Het is trouwens niet de eerste keer dat Mathias zich bezeerd tijdens opnames. “Elk seizoen van ‘Het Lichaam van Coppens’ is het al zo geweest”, geeft hij toe. Enkele jaren geleden maakte hij in dat programma een lelijke val op de atletiekpiste. Zijn rechterschouder was toen ontwricht en een stuk kraakbeen werd bij de val losgescheurd. Er volgden een pijnlijke operatie, zes weken platte rust en drie maanden revalidatie.</p>
    </article>
  </body>
</html>