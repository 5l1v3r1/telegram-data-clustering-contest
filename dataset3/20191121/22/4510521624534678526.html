<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/politica/ministrul-interne-despre-restructurarea-mai-eu-mi-l-doresc-institutie-elita-marul-stricat-dintr-un-cos-strica-intregul-cos-mere-1_5dd70da55163ec427144edce/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T22:25:26+00:00"/>
    <meta property="og:title" content="Ministrul de Interne, despre restructurarea MAI: „Eu mi-l doresc o instituţie de elită. Mărul stricat dintr-un coş strică întregul coş de mere”"/>
    <meta property="og:description" content="Ministrul de Interne, Marcel Vela, a afirmat, joi seară, că îşi doreşte ca ministerul să devină ”o instituţie de elită”, care trebuie restructurată, profesinalizată şi depolitizată. ”Mărul stricat dintr-un coş, strică întregul coş de mere” a spus Vela, precizând, însă, că sunt foarte mulţi poliţişti care-şi fac datoria."/>
  </head>
  <body>
    <article>
      <h1>Ministrul de Interne, despre restructurarea MAI: „Eu mi-l doresc o instituţie de elită. Mărul stricat dintr-un coş strică întregul coş de mere”</h1>
      <address><time datetime="2019-11-21T22:25:26+00:00">21 Nov 2019, 22:25</time> by <a rel="author">News.ro</a></address>
      <h4>Ministrul de Interne, Marcel Vela, a afirmat, joi seară, că îşi doreşte ca ministerul să devină ”o instituţie de elită”, care trebuie restructurată, profesinalizată şi depolitizată. ”Mărul stricat dintr-un coş, strică întregul coş de mere” a spus Vela, precizând, însă, că sunt foarte mulţi poliţişti care-şi fac datoria.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/eveniment/politia-romana-pas-marea-rebranduire-vrea-marcel--vela-sa-i-schimbe-numele-1_5dd53ca65163ec427139d0a1/index.html"/>
      </related>
      <p>Marcel Vela a vorbit, joi seară, într-o emisiune la B1 TV, despre reorganizarea şi profesionalizarea Poliţiei şi a întregului minister.</p>
      <p>”Reorganizarea Poliţiei, pe care o să o propunem ca şi măsură de perspectivă, există şi varianta – discutată deja - ca să aducem poliţişti din birouri, ca să mă exprim direct, înspre zona infracţională, prin restructurări şi comasări sau înfiinţarea unor servicii care să fie în primul rând în acest război împotriva crimei”, a spus Vela.</p>
      <p>Întrebat dacă sunt mulţi poliţişti la birouri, Vela a spus: ”Este un fenomen şi tocmai percepţia în rândul populaţiei este scăzută, şi trebuie să recunoaştem, şi din cauza lipsei Poliţiei aproape de cetăţean, în teren, de la postul de Poliţie dintr-o comună până în zona urbană, la kilometrul 0 al Capitalei”.</p>
      <p>MInistrul de Interne a afirmat, însă, că sunt mult mai mulţi poliţiştii care muncesc şi care-şi fac treaba: ”În acelaşi timp, aş dori să şi precizez acest lucru, din respect pentru cei care fac muncă de a depista crima organizată, cei care descoperă crime, tâlhării, violuri, meseriaşii adevăraţi din Poliţie, care nu sunt în birouri, sunt pe frontul împotriva fenomenului criminogen, ei sunt cei mai mulţi. Din păcate, în afara Ministerului se văd lucrurile mai puţin plăcute – poliţişti care greşesc, devin apropiaţi de lumea interlopă. Totuşi, dacă din zece sunt 2 care devin apropiaţi de interlopi sau devin chiar ei infractori, ştampila care se pune pe Minister este că are o problemă de imagine, deşi 8 lucrează”.</p>
      <p>Vela a afirmat că-şi doreşte ca MAI să devină o instituţie de elită.</p>
      <p>”În acest Minister pe care eu mi-l doresc o instituţie de elită, care să fie apropiat de oameni, apreciat ca atare, trebuie să restructurăm şi să profesionalizăm, în paralel cu depolitizarea, pentru că acea neghină sau  mărul stricat dintr-un coş, strică întregul coş de mere”, a mai spus ministrul de Interne.</p>
      <hr/>
    </article>
  </body>
</html>