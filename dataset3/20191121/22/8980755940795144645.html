<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/chirico-cuadrado-rinnovo-meritato-ingiusto-bonucci-prenda-piu-di-41001"/>
    <meta property="og:site_name" content="il BiancoNero"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="Chirico: 'Rinnovi a catena, un mezzo salasso finanziario. Per caso, CR7 va via per davvero?''"/>
    <meta property="og:description" content="Si ritorna dal week-end con le Nazionale e, alla Juventus, alcuni hanno trovato alla Continassa delle sontuose proposte di rinnovo. Di quelle, per intenderci, che non si possono rifiutare. E infatti gli"/>
  </head>
  <body>
    <article>
      <h1>Chirico: 'Rinnovi a catena, un mezzo salasso finanziario. Per caso, CR7 va via per davvero?''</h1>
      <address>
        <time datetime="2019-11-21T22:00:00+00:00">21 Nov 2019, 22:00</time>
      </address>
      <p>Si ritorna dal week-end con le Nazionale e, alla Juventus, alcuni hanno trovato alla Continassa delle sontuose proposte di rinnovo. <b>Di quelle, per intenderci, che non si possono rifiutare.</b> E infatti gli interessati , giustamente, non se le stanno lasciando sfuggire.</p>
      <p>Da martedì scorso è così iniziata la processione in sede dei procuratori coi propri assistiti .</p>
      <p>Il primo è stato Bonucci, accompagnato da Alessandro Lucci della scuderia WSA. Per Leonardo, rientrato alla base la scorsa estate con lo scambio/pastrocchio con Caldara (non sono riuscito ancora a capire quante rate il Milan ha versato per l’attuale capitano di Juventus e Nazionale, e se le ha pagate davvero: misteri gaudiosi del calcio) il rinnovo fino a giugno 2024 è stato davvero munifico: è passato, in un colpo solo, dai precedenti 5.5 milioniannui ai 7.5 attuali. <b>Praticamente, la stessa cifra che – seppur per una sola stagione – incassò al Milan.</b></p>
      <p>Capisco che quella tra Bonucci e la Juventus sia “una lunga e intensa storia” e Leo abbia“DNA bianconero”, oltre ad essere sicuramente uno dei top nel suo ruolo, però – con tutto il rispetto per Leonardo e la Juventus – un aumento secco di 2 milioni l’ho trovato un tantino esagerato. <b>Soprattutto alla luce di un monte-ingaggi già stratosferico e di una situazione finanziaria già appesantita</b>, e mica poco, dall’ingaggio di Ronaldo. Avrei capito l’aumento di un milione, non di 2.</p>
      <p>Capisco sia un modo per mantenere alto il valore del calciatore, però se penso che Giorgio Chiellini (non uno qualunque) di milioni ne percepisce 3.5 , <b>trovo ingiusto Bonucci ne prenda più del doppio</b>. Pesano l’età (32 vs 35) e l’integrità fisica, d’accordo, ma la forbice è troppo ampia.</p>
      <p>“Sono mica soldi tuoi, eppoi cosa stai a fare i conti alla Juventus, se ha deciso di aumentargli così tanto l’ingaggio se lo potrà permettere!”. <b>Li sento già , in sottofondo, tutti quei tifosi per i quali non devi mai permetterti di mettere in discussione ciò che fa la società</b>. Me ne frego: avevo voglia di scrivere sta cosa, e l’ho fatto.</p>
      <p>Detto ciò, sono contento che Bonny resti alla Juve e bravo lui a farsi dare tutti quei soldi, però non voglio più sentirgli dire “pur di stare alla Juventus sono disposto a tagliarmi lo stipendio” perché non è vero.</p>
      <p><b>Il secondo è Cuadradone</b>. Un giocatore che, personalmente, amo alla follia, per il suo modo di fare calcio, la sua grande umiltà,<b> la sua enorme disponibilità a mettersi a disposizione della squadra e l’attaccamento dimostrato verso il club</b>. Soltanto poche settimane fa postava su <i>Instagram </i>“spero di restare”. Gli è stato chiesto di tornare a fare il terzino e lo sta facendo con la massima applicazione e un alto rendimento. Senza dimenticare che sa sempre fare l’ala e centrare la porta. Il rinnovo del colombiano è la scelta migliore che la società potesse fare. <b>Contratto prolungato fino al 2022 (con opzione per il 2023) da 3.5 a 5 milioni.</b> Pure per lui un corposo aumento di 1.5 milioni. Ci credo che Juan ha riscelto la Juve! </p>
      <p>Nei prossimi giorni dovrebbe presentarsi in sede pure <b>Szczesny</b>, accompagnato dagli agenti della Stellar Football Ltd, e pure per lui è pronto il rinnovo con sostanzioso ritocco. Secondo le prime notizie, le cifre si aggirerebbero attorno ai 6 milioni. Al momento Wojciech ne percepisce 3.5 annui. La differenza sarebbe quindi di 2.5. <b>Tantissimo, a mio parere pure troppo per un portiere titolare della nazionale polacca che però non sarà mai come il miglior Gigi Buffon</b>. Presumo lo sappiano pure in Juve, e infatti attendo le firme e i numeri ufficiali prima di dare credito a queste voci esagerate. <b>Anche se i 7.5 a Bonucci mi lasciano parecchio pensare sia in atto un effetto domino innescato proprio da CR7</b>. Oppure, ma è solo un cattivo pensiero passeggero che mi auguro non si avveri, a giugno <b>CR7 saluta per davvero</b> e a quel punto ci sarebbe un bel tesoretto da spartire all'interno della rosa.</p>
    </article>
  </body>
</html>