<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823116-u-spravah-majdanu-gpu-povidomila-pro-pidozru-163-pravoohoroncam.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T22:17:00+00:00"/>
    <meta property="og:title" content="У справах Майдану ГПУ повідомила про підозру 163 правоохоронцям"/>
    <meta property="og:description" content="Генеральна прокуратура повідомила про підозру в справах Майдану 300 особам, у тому числі 33 високопосадовцям і 163 правоохоронцям."/>
  </head>
  <body>
    <article>
      <h1>У справах Майдану ГПУ повідомила про підозру 163 правоохоронцям</h1>
      <h2>Генеральна прокуратура повідомила про підозру в справах Майдану 300 особам, у тому числі 33 високопосадовцям і 163 правоохоронцям.</h2>
      <address>
        <time datetime="2019-11-21T22:17:00+00:00">21 Nov 2019, 22:17</time>
      </address>
      <p>Про це заявив заступник генпрокурора - головний військовий прокурор Віктор Чумак у програмі «Право на владу» на телеканалі «1+1», передає кореспондент Укрінформу.</p>
      <p>«Генеральна прокуратура повідомила про підозру 300 особам, з них 33 високопосадовцям, 163 працівникам органів внутрішніх справ, в тому числі 19 слідчим, 14 прокурорам, 10 суддям, 50 цивільним особам, яких називали «тітушками», - сказав Чумак.</p>
      <p> За його словами, до суду скеровано 80 обвинувальних актів щодо 174 осіб. За результатами розслідування, винуватими у вчиненні  кримінальних правопорушень визнано 20 осіб, стосовно 19 з них ухвалено обвинувальні вироки.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823071-razumkov-zapevnae-so-rozsliduvanna-zlociniv-majdanu-ne-postavlat-na-pauzu.html">Разумков запевняє, що розслідування злочинів Майдану не "поставлять на паузу"</a>
      </blockquote>
      <p>«Це тільки те, що зробила Генеральна прокуратура», - зауважив заступник генпрокурора.</p>
      <p>Водночас, за його інформацією, по всій країні у провадженні за цією категорією повідомлено про підозру 445 особам. Серед них 48  високопосадовців та 229  правоохоронців, у тому числі 27 слідчих, 20 прокурорів, а також 23 судді. Скеровано до суду 195 обвинувальних актів стосовно 298 осіб. Винними вчиненні  злочинів суди визнали 59 осіб, щодо 46 з них винесено обвинувальні вироки.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822699-zelenskij-nam-potribni-realni-rezultati-rozsliduvanna-sprav-majdanu.html">Зеленський: Нам потрібні реальні результати розслідування справ Майдану</a>
      </blockquote>
      <p>Як повідомлялося, 20 листопада у Генпрокуратури завершуються повноваження слідства. Усі кримінальні справи, зокрема щодо злочинів під час Революції Гідності, мають бути передані за підслідністю до Нацполіції, <a href="https://www.ukrinform.ua/tag-nabu">НАБУ</a>, СБУ і ДБР. З цією метою у ГПУ створили спеціальну інвентаризаційну комісію.</p>
      <p>14 листопада під стінами Офісу Президента відбулася акція «Майдан. Забуттю не підлягає». Активісти вимагали ефективно розслідувати справи Майдану та не допустити їх замороження на невизначений термін.</p>
    </article>
  </body>
</html>