<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/kiramoltak-egy-nagymegyeri-szervizkocsit-ket-nappal-kesobb-jott-meglepetes"/>
    <meta property="og:site_name" content="Paraméter"/>
    <meta property="article:published_time" content="2019-11-21T22:19:00+00:00"/>
    <meta property="og:title" content="Kirámoltak egy nagymegyeri szervizkocsit, két nappal később jött a meglepetés!"/>
    <meta property="og:description" content="Hétfőn éjjel feltörték és kirámolták ismeretlen tettesek egy nagymegyeri abroncsszerviz autóját - számolt be a tulaj a Facebookon."/>
  </head>
  <body>
    <article>
      <h1>Kirámoltak egy nagymegyeri szervizkocsit, két nappal később jött a meglepetés!</h1>
      <h2>Hétfőn éjjel feltörték és kirámolták ismeretlen tettesek egy nagymegyeri abroncsszerviz autóját - számolt be a tulaj a Facebookon.</h2>
      <address>
        <time datetime="2019-11-21T22:19:00+00:00">21 Nov 2019, 22:19</time>
      </address>
      <p>Közlése szerint szerszámokat, gumikat, levegőkulcsot vittek el, szerda reggel viszont maga is meglepődött azon, ami történt. "Munkakezdésnél kaptam egy telefont, nem akarok-e venni szerszámot. Mondtam az illetőnek, hozza ide, hadd nézzem, miről van szó! A saját levegőkulcsomat hozták vissza, hogy vegyem meg!" - fejtette ki.</p>
      <p>Ezután azonnal hívta a rendőrséget, akik rögtön kiszálltak, és kifaggatták a két szerszámügynököt, ők pedig el is árulták, kitől kapták a megbízást, hogy adjanak túl a szajrén.</p>
      <p>Érdeklődtünk a rendőrségnél, Mária Linkešová kerületi szóvivő pedig megerősítette a történteket. "A rendőrség lopás ügyében vizsgálódik, némely ellopott tárgyakat a rendőrségnek sikerült lefoglalnia" - húzta alá. További információt a nyomozás érdekeire hivatkozva nem közölt.</p>
      <p>(parameter)</p>
    </article>
  </body>
</html>