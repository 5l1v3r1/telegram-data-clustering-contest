<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/nathan-shachar-atalet-ar-den-forsta-sprickan-i-en-mur-av-blind-lojalitet-som-netanyahu-konstruerat/"/>
    <meta property="og:site_name" content="DN.SE"/>
    <meta property="article:published_time" content="2019-11-21T22:22:00+00:00"/>
    <meta property="og:title" content="Nathan Shachar: Åtalet är den första sprickan i en mur av blind lojalitet som Netanyahu konstruerat"/>
    <meta property="og:description" content="Premiärminister Benjamin Netanyahu åtalades på torsdagen för mutor, bedrägeri och flera mindre förseelser."/>
  </head>
  <body>
    <article>
      <h1><a href="https://www.dn.se/av/nathan-shachar/">Nathan Shachar:</a> Åtalet är den första sprickan i en mur av blind lojalitet som Netanyahu konstruerat</h1>
      <address><time datetime="2019-11-21T22:22:00+00:00">21 Nov 2019, 22:22</time> by <a rel="author" href="https://www.dn.se/av/nathan-shachar/" target="_blank">Nathan Shachar</a></address>
      <p>
        <b>Premiärminister Benjamin Netanyahu åtalades på torsdagen för mutor, bedrägeri och flera mindre förseelser. Netanyahu kallade åklagarnas beslut för ett ”försök till statskupp” och svor att fortsätta på sin post.</b>
      </p>
      <p>Att åtalet var på väg var ingen hemlighet, men Netanyahu och hans närstående hade gott hopp om att slippa den svåraste åtalspunkten, mutbrott. Enligt lagen kan premiärministern sitta kvar också efter att han åtalas. Regeringens juridiske rådgivare Avichai Mendelblit, som hade sista ordet ifråga om åtalet, sade:</p>
      <p>– Premiärministern har många goda sidor, det kan jag intyga, och det är med tungt hjärta jag fattar detta beslut. Men bevismaterialet lämnar mig ingen annan utväg.</p>
      <p><b>Mendelblit, som en gång utnämndes</b> av Netanyahu i hopp om att han skulle visa sig bekväm i situationer som denna, riktade skarp kritik mot Netanyahus och hans anhängares försök att de-legitimera rättsprocessen, bland annat genom att demonstrera utanför vittnenas bostäder.</p>
      <p>Två av de tre korruptionsutredningarna handlar om Netanyahus intensiva försök att köpa sig välvillig mediabevakning. I det så kallade ”fall 2000” misstänks han ha erbjudit Arnon Mozes, ägare till Israels viktigaste tidning Yediot Ahronot, favörer. Om Mozes mildrade kritiken mot Netanyahu i sina medier skulle Netanyahu enligt åklagaren bromsa upplagan på den konkurrerande tidningen Israel Hayom.</p>
      <p>Svårare bedöms ”fall 4000”, där Netanyahu i sin egenskap av kommunikationsminister strödde favörer över telekommagnaten Shaul Elovitch, ägare till landets viktigaste nätsajt ”Walla”. I utbyte mot okritisk rapportering av Walla fick Elovitch grönt ljus för omfattande och regelvidriga affärskombinationer, som kostade skattebetalarna miljarder.  </p>
      <p><b>Netanyahus försvar i dessa mål</b> kompliceras av att tre av hans närmaste män kommer att vittna mot honom. Alla dessa har i utbyte mot straffsänkningar erbjudit åklagarna ljudinspelningar och andra vittnesbörd om Netanyahus göranden.</p>
      <p>Det lättast vägande åtalet kallas av polisen ”fall 1000” och handlar om dyrbara gåvor som magnater i och utanför Israel tvingats ge Netanyahu och hans hustru Sara. En av dessa givare, Hollywood-producenten Arnon Milchan, har vittnat om hur Sara insisterat på stadig leverans av en viss sorts rosa champagne, medan hennes make gjort klart vilken sorts kubanska cigarrer han förväntade sig. Andra förmögna personer har berättat om hur de uppmanades att köpa vissa sorters smycken av Sara Netanyahu och tillrättavisades om de försökte komma undan med något billigare.</p>
      <p><b>Den stora frågan är</b> nu hur allt detta påverkar Israels andra pågående drama: det överhängande hotet om ett tredje nyval på mindre än ett år. Netanyahus främste motståndare, oppositionsledaren Benny Gantz, uppmanade honom att avgå:</p>
      <p>– Det står klart att han kommer att behöva koncentrera alla sina krafter på den juridiska processen. Det här landet med alla sina utmaningar behöver en ledare som inte distraheras av personliga problem av det här slaget.</p>
      <p>Netanyahus parti Likud har hittills slutit upp enhälligt bakom honom, trots att många bedömare spekulerat om ett uppror. Strax efter att åtalet offentliggjorts sade förre justitieministern Gideon Saar att han anser att Likud bör hålla primärval om ledarskapet före det väntade nyvalet i mars. Han möttes av en kör av fördömelser på nätet, men av allt att döma är detta den första sprickan i den mur av blind lojalitet som Netanyahu konstruerat kring sig sedan utredningarna började.</p>
    </article>
  </body>
</html>