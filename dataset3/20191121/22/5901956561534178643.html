<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/manjsinjska-vlada-uspesno-do-najvisjega-proracuna-v-zgodovini-slovenije-252681"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T22:38:00+00:00"/>
    <meta property="og:title" content="Šarčeva vlada uspešno do najvišjih proračunov v zgodovini Slovenije"/>
    <meta property="og:description" content="Potem ko je proračun za leto 2020 uspešno prestal glasovanje v DZ, je bil zadostne podpore deležen tudi proračun za leto 2021. Da bo lahko januarja izvrševanje novega proračuna nemoteno steklo, ..."/>
  </head>
  <body>
    <article>
      <h1>Šarčeva vlada uspešno do najvišjih proračunov v zgodovini Slovenije</h1>
      <h2>V prihodnjih dveh letih bodo padali rekordi.</h2>
      <address><time datetime="2019-11-21T22:38:00+00:00">21 Nov 2019, 22:38</time> by <a rel="author">STA, N. B.</a></address>
      <p>Potem ko je proračun za leto 2020 uspešno prestal glasovanje v DZ, je bil zadostne podpore deležen tudi proračun za leto 2021. Da bo lahko januarja izvrševanje novega proračuna nemoteno steklo, mora DZ zdaj potrditi še zakon o njunem izvrševanju.<br/>      <br/>Proračun za leto 2021 je najvišji doslej. Potem ko bodo imeli proračunski uporabniki leta 2020 na voljo 10,358 milijarde evrov, se bo ta znesek leta 2021 zvišal na 10,450 milijarde evrov. Z več kot 11 milijardami evrov bodo rekordni tudi prihodki. Znotraj omenjene porabe je DZ prerazporedil 6,5 milijona evrov. Na predlog NSi je ministrstvu za delo, družino, socialne zadeve in enake možnosti zagotovil 500.000 evrov, da bo lahko okrepilo sistem dolgotrajne oskrbe.<br/><br/>Poleg tega so poslanci tako kot pred tem že pri proračunu za leto 2020 soglašali, da se ministrstvu za kulturo nameni dodaten milijon evrov za obnovo Žičke kartuzije. To dopolnilo so predlagali poslanci SNS. Na predlog SDS pa so ministrstvu za okolje in prostor namenili dodatnih pet milijonov evrov za sanacijo odlagališča strupenih in nevarnih odpadkov Leženj v Savinjski dolini.<br/><br/>DZ je proračun za leto 2021 sprejel z 49 glasovi za, 40 poslancev je bilo proti.</p>
      <h3>Ni še konec</h3>
      <p>Zdaj mora DZ sprejeti še zakon o izvrševanju obeh proračunov, ki daje vladi pooblastila glede možnosti upravljanja z državnim proračunom in zadolževanjem ter ureja namenske prihodke in odhodke proračuna. Z njegovo uveljavitvijo se bo omogočilo, da bo januarja izvrševanje novega proračuna lahko nemoteno steklo.<br/><br/>Poslanci so v drugem branju zakon že potrdili, pri čemer s sprejemom dopolnila koalicijskih poslanskih skupin vrnili povprečnino za občine na raven, kot jo je predlagala vlada. V petek jo je namreč odbor DZ za finance na predlog NSi in SDS občutno zvišal.<br/><br/>Za leto 2020 je vlada določila povprečnino 589,11 evra na prebivalca, za leto 2021 pa 588,30 evra. Ali bosta ti številki obveljali, ni mogoče reči, saj je <b>Jožef Horvat</b> (NSi) napovedal, da bodo k tej določbi še nocoj vložili novo dopolnilo. Seja se bo nadaljevala nekaj pred polnočjo.</p>
    </article>
  </body>
</html>