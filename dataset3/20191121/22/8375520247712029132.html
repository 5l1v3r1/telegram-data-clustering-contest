<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/arahamiya-rozpoviv-pro-problemnih-deputativ-u-sluzi-narodu-641570.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T22:48:22+00:00"/>
    <meta property="og:title" content="Арахамія розповів про проблемних депутатів у «Слузі народу»"/>
    <meta property="og:description" content="Арахамія заявив, що не брав активної участі у формуванні партійного списку «Слуги народу»"/>
  </head>
  <body>
    <article>
      <h1>Арахамія розповів про проблемних депутатів у «Слузі народу»</h1>
      <address>
        <time datetime="2019-11-21T22:48:22+00:00">21 Nov 2019, 22:48</time>
      </address>
      <h4>Арахамія заявив, що не брав активної участі у формуванні партійного списку «Слуги народу»</h4>
      <p>Глава фракції «Слуга народу» Давид Арахамія заявив, що похибка у відборі депутатів президентської партії становить менше 2%.</p>
      <p>Про це він сказав в ефірі каналу «1+1».</p>
      <p>За словами нардепа, він не брав активної участі у формуванні партійного списку «Слуги народу».</p>
      <p>«Спочатку я знайомився з людьми і одразу ж, коли я спілкувався з президентом ми говорили, що в будь-якому відборі є так звана похибка. Тобто є право на помилку. В нашій фракції 254 людини було спочатку, тобто 10% це 25 людей, 5% - це 12 людей. У нас є тільки три проблеми поки що. Це навіть менше ніж 2%. Тобто будемо вважати, що ми поки що в межах похибки йдемо», - заявив Арахамія.</p>
      <p>«Президент реагує дуже емоційно. Він каже, що ви паплюжите наші рейтинг і довіру людей. З цим є проблеми, але він теж підтримує мене. Він каже: «Дивись, якщо ми зробили помилку треба вийти до людей чесно сказати, що ми зробили помилку і її виправити, чесно розказати, що ми робимо для її виправлення», - додав він.</p>
      <p>Як повідомлялось, народний депутат від «Слуги народу» Роман Іванісов <a href="https://glavcom.ua/news/je-sudimist-za-zvaltuvannya-nepovnolitnoji-nardep-ivanisov-prizupiniv-chlenstvo-u-sluzi-narodu-641300.html">вирішив призупинити своє членство у фракції</a> на час перевірки оприлюдненою в ЗМІ інформації.</p>
      <p>Раніше у ЗМІ з'явилася інформація, що Іванісов був затриманий у 1995 році й відбував за рішенням суду <a href="https://glavcom.ua/columns/yuriybutusov/sluga-narodu-ivanisov-viyavivsya-pedofilom-yakiy-zvaltuvav-nepovnolitnyu-divchinku-neprirodnim-shlyahom-641029.html">покарання у вигляді позбавлення волі за зґвалтування неповнолітньої</a> у виправних колоніях загального режиму.</p>
      <p>У відповідь на це Іванісов на своїй сторінці у соцмережі Facebook оприлюднив скан-копію довідки про відсутність судимості.</p>
      <p>Сам Іванісов назвав інформацію про судимість спланованою інформаційною атакою проти нього через його антикорупційну діяльність і пообіцяв зовсім скоро назвати прізвіще замовника.</p>
      <figure>
        <img src="https://glavcom.ua/img/forall/users/106/10697/screenshot_1_24.jpg"/>
      </figure>
      <p>Генеральний прокурор України Руслан Рябошапка підтвердив, що Іванісов був засуджений, однак судимість було погашено, і згідно з чинним законодавством депутат вважається несудимим.</p>
      <p>Проте Генеральна прокуратура України оприлюднила спростування, згідно з яким надана генеральним прокурором Русланом Рябошапкою інформація про погашену судимість народного депутата фракції «Слуга народу» Романа Іванісова є непідтвердженою.</p>
      <p>«Інформація про підтвердження погашеної судимості одного з народних депутатів України, озвучена сьогодні під час брифінгу в Генеральній прокуратурі, не є підтвердженою», - зазначено в повідомленні прес-служби Генпрокуратури.</p>
      <p>За цим фактом здійснюється перевірка, її результати буде офіційно повідомлено пізніше.</p>
      <blockquote> Читайте також: <a href="https://glavcom.ua/columns/yuriybutusov/stali-vidomi-detali-zvaltuvannya-neprirodnim-shlyahom-nepovnolitnoji-slugoyu-narodu-ivanisovim-641450.html">Стали відомі деталі зґвалтування неповнолітньої «слугою народу» Іванісовим</a></blockquote>
      <related>
        <a href="https://glavcom.ua/news/zelenskiy-pidpisav-ukaz-pro-kadrovi-zmini-v-komisiji-z-pitan-pomiluvannya-641567.html"/>
        <a href="https://glavcom.ua/news/tusk-nazvav-nebezpechnim-kriminalne-peresliduvannya-poroshenka-641563.html"/>
        <a href="https://glavcom.ua/country/society/ukrajinskiy-diplomat-zelenskiy-vtrativ-doviru-svitovih-lideriv-641253.html"/>
      </related>
    </article>
  </body>
</html>