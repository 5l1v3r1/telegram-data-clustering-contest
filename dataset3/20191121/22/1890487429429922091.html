<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520901-21-listopadu-tohle-potrebujete-vedet-nejen-o-ctvrtecnim-obchodovani-na-americkych-burzach/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T22:57:20+00:00"/>
    <meta property="og:title" content="21. listopadu: Tohle potřebujete vědět nejen o čtvrtečním obchodování na amerických burzách"/>
    <meta property="og:description" content="Akcie ve Spojených státech ve čtvrtek oslabily. Způsobila to řada smíšených a žádné konkrétní zprávy o pokroku v americko-čínských obchodních jednáních, které přiměly investory držet se spíše stranou. Nejistotu na trhu podpořil také diplomatický spor kvůli protestům v Hongkongu."/>
  </head>
  <body>
    <article>
      <h1>21. listopadu: Tohle potřebujete vědět nejen o čtvrtečním obchodování na amerických burzách</h1>
      <address><time datetime="2019-11-21T22:57:20+00:00">21 Nov 2019, 22:57</time> by <a rel="author">Research</a></address>
      <p>
        <i><a href="https://akcie-cz.kurzy.cz/">Akcie</a> ve Spojených státech ve čtvrtek oslabily. Způsobila to řada smíšených a žádné konkrétní zprávy o pokroku v americko-čínských obchodních jednáních, které přiměly investory držet se spíše <a href="https://volby.kurzy.cz/strany">stranou</a>. Nejistotu na trhu podpořil také diplomatický spor kvůli protestům v Hongkongu.</i>
      </p>
      <p><b>Index <a href="https://www.kurzy.cz/akcie-svet/">Dow</a> odepsal o 0,2 % na 27 766,29 bodu, benchmark <a href="https://www.kurzy.cz/akcie-usa/s-and-p-500-7/">S&amp;P 500</a> si pohoršil o 0,16 % na 3 103,54 bodu a <a href="https://www.kurzy.cz/akcie-svet/">index Nasdaq</a> Composite ztratil 0,24 % na 8 506,21 bodu.</b> Index volatility VIX vzrostl o 2,74 % na 13,13 bodu a výnos 10letých vládních <a href="https://www.kurzy.cz/dluhopisy/">dluhopisů</a> USA se zvýšil o tři bazické body na 1,77 %.</p>
      <p>V červených číslech zakončila čtvrteční obchodování většina hlavních sektorů, přičemž nejvíce klesly <a href="https://www.bydlet.cz/realitni-poradna/">reality</a> (-1,44 %). Proti trendu šlo odvětví energetiky, které stouplo o 1,5 %.</p>
      <figure>
        <img src="https://img.kurzy.cz/zpravy/obrazky/1/520901-21-listopadu-tohle-potrebujete-vedet-nejen-o-ctvrtecnim-obchodovani-na-americkych-burzach/sec_160935281_w651h374.png"/>
      </figure>
      <p>Americká Sněmovna reprezentantů schválila dva <a href="https://zakony.kurzy.cz/">zákony</a> na podporu protestujících v Hongkongu a poslala varování ohledně lidských práv v Číně. Rozhodnutí se nelíbí Pekingu, i tak Čína pozvala vyjednavače z USA na nové kolo osobních jednání o obchodu do Pekingu, uvedl list The Wall Street Journal s odvoláním na nejmenované zdroje. Peking doufá, že by se jednání mohlo uskutečnit ještě před Dnem díkůvzdání, tedy do čtvrtka příštího týdne.</p>
      <p>Ve středu <a href="https://akcie-cz.kurzy.cz/">akcie</a> klesaly kvůli zprávě, že USA a Čína pravděpodobně nedokončí první fázi obchodní dohody v letošním roce. Dařilo se <a href="https://akcie-cz.kurzy.cz/">akciím</a> klenotnictví <b>Tiffany</b> (+2,62 %), a to díky zprávě agentury Reuters, že luxusní gigant <a href="https://www.kurzy.cz/akcie-eu/lvmh-7070/">LVMH</a> přesvědčil firmu po zvýšení své nabídky na převzetí, aby mu umožnila nahlédnout do jejího účetnictví.</p>
      <p><a href="https://www.kurzy.cz/kurzy-men/nejlepsi-kurzy/USD-americky-dolar/">Americký dolar</a> ve čtvrtek na devizovém trhu oslaboval ke koši hlavních měn, později se mu však podařilo ztráty smazat. Investoři se soustředí na nejnovější vývoj v obchodním sporu mezi Spojenými státy a Čínou, který trvá už téměř rok a půl a zatím stále není jasné, kdy se rozpory podaří vyřešit.</p>
      <p>Dolarový index, který sleduje výkon <a href="https://www.kurzy.cz/kurzy-men/nejlepsi-kurzy/USD-americky-dolar/">dolaru</a> ke koši šesti předních světových měn, stoupl o 0,1 procenta na 98 bodů. Vůči <a href="https://www.kurzy.cz/kurzy-men/nejlepsi-kurzy/EUR-euro/">euru</a> <a href="https://www.kurzy.cz/kurzy-men/nejlepsi-kurzy/USD-americky-dolar/">dolar</a> posílil o 0,2 procenta na 1,1058 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> a k jenu stoupl o 0,1 procenta na 108,62 <a href="https://www.kurzy.cz/kurzy-men/nejlepsi-kurzy/JPY-japonsky-jen/">JPY</a>. Kurz <a href="https://www.kurzy.cz/kurzy-men/nejlepsi-kurzy/EUR-euro/">eura</a> vůči jenu zůstal téměř beze změny na 120,11 <a href="https://www.kurzy.cz/kurzy-men/nejlepsi-kurzy/JPY-japonsky-jen/">JPY</a>.</p>
      <p>
        <b>Další článek: <a href="https://www.investicniweb.cz/spojene-staty-jsou-v-zaverecne-fazi-hospodarskeho-cyklu-8-grafu-jako-dukaz/">Spojené státy jsou v závěrečné fázi hospodářského cyklu: 8 grafů jako důkaz</a></b>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/474254-21-listopadu-tohle-potrebujete-vedet-nejen-o-stredecnim-obchodovani-na-americkych-burzach/"/>
        <a href="https://www.kurzy.cz/zpravy/438703-21-listopadu-tohle-potrebujete-vedet-nejen-o-uternim-obchodovani-na-americkych-burzach/"/>
        <a href="https://www.kurzy.cz/zpravy/390700-21-listopadu-tohle-potrebujete-vedet-nejen-o-pondelnim-obchodovani-na-americkych-burzach/"/>
        <a href="https://www.kurzy.cz/zpravy/495007-21-kvetna-tohle-potrebujete-vedet-nejen-o-uternim-obchodovani-na-americkych-burzach/"/>
        <a href="https://www.kurzy.cz/zpravy/499718-21-cervna-tohle-potrebujete-vedet-nejen-o-patecnim-obchodovani-na-americkych-burzach/"/>
        <a href="https://www.kurzy.cz/zpravy/508016-21-srpna-tohle-potrebujete-vedet-nejen-o-stredecnim-obchodovani-na-americkych-burzach/"/>
        <a href="https://www.kurzy.cz/zpravy/484185-21-unora-tohle-potrebujete-vedet-nejen-o-ctvrtecnim-obchodovani-na-americkych-burzach/"/>
        <a href="https://www.kurzy.cz/zpravy/464310-21-srpna-tohle-potrebujete-vedet-nejen-o-uternim-obchodovani-na-americkych-burzach/"/>
        <a href="https://www.kurzy.cz/zpravy/467580-21-zari-tohle-potrebujete-vedet-nejen-o-patecnim-obchodovani-na-americkych-burzach/"/>
        <a href="https://www.kurzy.cz/zpravy/487462-21-brezna-tohle-potrebujete-vedet-nejen-o-ctvrtecnim-obchodovani-na-americkych-burzach/"/>
        <a href="https://www.kurzy.cz/zpravy/402556-21-cervna-tohle-potrebujete-vedet-nejen-o-uternim-obchodovani-na-americkych-burzach/"/>
        <a href="https://www.kurzy.cz/zpravy/383268-21-cervence-tohle-potrebujete-vedet-nejen-o-uternim-obchodovani-na-americkych-burzach/"/>
      </related>
    </article>
  </body>
</html>