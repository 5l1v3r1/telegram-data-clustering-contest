<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cucina.corriere.it/divini/19_novembre_22/rivelazione-greco-tufo-vino-longevo-mistico-che-arriva-dall-irpinia-4d335f2a-0d25-11ea-a4ca-70fa95996bd0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="Rivelazione Greco di TufoIl vino longevo (e mistico)che arriva dall’Irpinia"/>
    <meta property="og:description" content="La Cucina del Corriere della Sera ti offre migliaia di ricette, una guida per scegliere i migliori vini e consigli per cucinare in modo sano e gustoso..."/>
  </head>
  <body>
    <article>
      <h1>Rivelazione Greco di Tufo<br/>Il vino longevo (e mistico)<br/>che arriva dall’Irpinia</h1>
      <address><time datetime="2019-11-21T22:00:00+00:00">21 Nov 2019, 22:00</time> by <a rel="author">Luciano Ferraro</a></address>
      <p>La vita mistica e quella materiale si fondono in una etichetta. E’ l’ultimo traguardo di Antonio Capaldo, il figlio del banchiere ed economista Pellegrino. Sono trascorsi dieci anni da quando l’ex manager di McKinsey ha abbandonato il mondo della finanza e si è dedicato alla cantina di famiglia, Feudi San Gregorio, in Irpinia.</p>
      <h4>L’eremita e l’abbazia</h4>
      <p>«Mio padre è irpino - racconta Capaldo - quando investì qui, facevo fatica a restarci per l’estate. Ma poi mi sono innamorato dell’Irpinia». Un amore che prende la forma del nuovo vino bianco, un Greco di Tufo in purezza, che si ispira a un altro santo, Guglielmo da Vercelli. Era un eremita capace di ritirarsi in preghiera dentro la cavità di un albero, al ritorno dal pellegrinaggio a Santiago di Compostela. Fu lui a costruire l’abbazia del Goleto, nel 1133. Al comando c’era una badessa. Il Santo fece edificare altre chiese: i religiosi, durante i lavori, mandavano un fanciullo a rifornirsi di vino «ad ecclesiam Sancti Georgi». Preghiere e bottiglie di rosso.</p>
      <figure>
        <img src="https://cucina.corriere.it/methode_image/2019/11/22/Cucina/Foto%20Cucina/GOLETO-TENUTE%20CAPALDO.jpg?v=201911221410"/>
      </figure>
      <p>Il portale del Goleto è raffigurato nell’etichetta del Gredo di Tufo, la linea è Tenute Capaldo. “E’ il primo vino con il nome della famiglia - spiega Antonio -. La nostra storia enologica è recente, ora siamo pronti per una nuova gamma di vini che traduca in bottiglia la nostra ricerca”.</p>
      <h4>I test</h4>
      <p>Per anni sono stati condotti studi e sperimentazioni sul Greco di Tufo, da vigne trentennali su terra gessosa e minerale, con calcare di origine marina. “L’annata 2017 è stata propizia per queste vigne e abbiamo deciso che era il momento del debutto, dopo un anno di affinamento in barriques, botti e anfora e un altro anno in bottiglia”. E’ un vino solare, morbido e con un grado notevole di freschezza.</p>
      <p>“L’obiettivo è mostrare la longevità potenziale di questo grande bianco (può essere bevuto anche tra dieci anni) di cui abbiamo prodotto 5.994 bottiglie. Che si troveranno dalla fine di novembre nelle enoteche a circa 45 euro l’una”, spiega Capaldo. Che riprende il filo mistico: “L’abazzia di Goleto distrutta dal terremoto del 1980 e poi restaurata, è un simbolo di luce per l’Irpinia. Questo nuovo vino vive di luce, vogliamo trasmetterla a chi lo beve”.</p>
    </article>
  </body>
</html>