<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/milos-zeman-milion-chvilek-demonstrace-demonstrace_1911212216_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T22:16:00+00:00"/>
    <meta property="og:title" content="Shromáždění neúspěšných a frustrovaných, hodnotí Zeman poslední demonstraci Milionu chvilek"/>
    <meta property="og:description" content="Výzvy k odchodu premiéra Babiše jsou podle Zemana „směšné a hloupé“. Účastníci demonstrací podle něj mají primárně jít k volbám."/>
  </head>
  <body>
    <article>
      <h1>Shromáždění neúspěšných a frustrovaných, hodnotí Zeman poslední demonstraci Milionu chvilek</h1>
      <address><time datetime="2019-11-21T22:16:00+00:00">21 Nov 2019, 22:16</time> by <a rel="author">Martin Zíta</a></address>
      <p>
        <b>„V parlamentní demokracii rozhodují volby a Poslanecká sněmovna, takže nějaké výzvy Milionu chvilek jsou jen takové plácnutí do vody,“ řekl prezident Miloš Zeman v pořadu Týden s prezidentem na TV Barrandov. Demonstrace proti Andrej Babišovi (ANO) a Marii Benešové (za ANO) jsou podle něj přehlídkou neúspěšných a frustrovaných. Hnutí Milion chvilek pak hodnotí jako zásobník hlasů pravicových opozičních stran.</b>
      </p>
      <p>„Demonstrace se berou jako nějaké demonstrace občanského neklidu. Při té poslední ale vykrystalizovaly jako shromáždění příznivců opozičních politických stran. Tedy jako shromáždění neúspěšných,“ řekl Miloš Zeman na TV Barrandov.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/demonstrace-vyzva-milion-chvilek-letna_1911181443_aur"/>
      </related>
      <p>„Demonstrace se zúčastnili všichni předsedové opozičních stran a pan Minář jim dával instrukce, jak si mají počínat,“ řekl Zeman k důvodům, proč se podle něj protesty profilují jako politicky angažované.</p>
      <p>„Milion chvilek musím považovat jen za zásobník hlasů pro opoziční pravicové strany,“ dodal Zeman. </p>
      <p>Poslední demonstraci hnutí Milion chvilek zorganizovalo na 16. listopadu letošního roku, tedy den před připomínkou 30. výročí sametové revoluce. Podle Zemana nešlo o vhodný moment pro protest „frustrovaných, poražených nebo neúspěšných“.</p>
      <p>„Říkají, my jsme prohráli volby a chceme je vyhrát nedemokratickým způsobem. Tedy odvolat premiéra nebo ministryni spravedlnosti. To je nedemokratické,“ řekl Zeman. Výzvy k odchodu premiéra Andreje Babiše (ANO) mimo parlamentní volby jsou podle něj „směšné a hloupé“.</p>
      <p>Český prezident si podle svých slov přeje zejména to, aby účastníci demonstrací skutečně šli k volbám. „Uvidíme, jak volby za dva roky dopadnou,“ řekl.</p>
      <related>
        <h4>Související články</h4>
        <a href="https://www.irozhlas.cz/zpravy-domov/miroslav-kalousek-letna-milion-chvilek-pro-demokracii-andrej-babis-interview_1911191557_dok"/>
        <a href="https://www.irozhlas.cz/zpravy-domov/andrej-babis-interview-plus-cesky-rozhlas-benjamin-roll-milion-chvilek-pro_1911181135_nkr"/>
        <a href="https://www.irozhlas.cz/zpravy-domov/letna-demonstrace-milion-chvilek-mikulas-minar-ano-andrej-babis_1911162134_gak"/>
      </related>
    </article>
  </body>
</html>