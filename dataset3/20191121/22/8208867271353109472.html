<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/21/news/argentina_maradona_cambia_idea_resta_al_gimnasia_la_plata-241607878/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T22:18:00+00:00"/>
    <meta property="og:title" content="Argentina, Maradona cambia idea: resta al Gimnasia La Plata"/>
    <meta property="og:description" content="Dopo aver rassegnato le dimissioni, l'ex fuoriclasse del Napoli decide di seguire la volontà dei tifosi e la ritrovata solidità societaria:"/>
  </head>
  <body>
    <article>
      <h1>Argentina, Maradona cambia idea: resta al Gimnasia La Plata</h1>
      <h2>Dopo aver rassegnato le dimissioni, l'ex fuoriclasse del Napoli decide di seguire la volontà dei tifosi e la ritrovata solidità societaria: domenica sarà regolarmente in panchina</h2>
      <address>
        <time datetime="2019-11-21T22:18:00+00:00">21 Nov 2019, 22:18</time>
      </address>
      <p><b>LA PLATA</b> – I tifosi lo hanno convinto, Diego Armando Maradona sarà ancora il tecnico del Gimnasia La Plata. <a href="https://www.repubblica.it/sport/calcio/esteri/2019/11/19/news/maradona_e_gia_finita_con_il_gimnasia_ufficiali_le_dimissioni-241441791/">A 48 ore dalle sue dimissioni</a>, l’argentino ha deciso di ritirare l’addio e di sedersi regolarmente in panchina nel prossimo match di campionato. "Sono molto felice di poter annunciare che resterò tecnico del Gimnasia", ha annunciato il fuoriclasse 59enne argentino sui social media, due giorni dopo aver rassegnato le dimissioni.<br/><br/>La posizione di Maradona è legata a filo doppio a quella di Gabriel Pellegrino, il presidente del Gimnasia, che in vista delle elezioni di sabato era stato “scartato” dai due principali candidati, Robustelli e Cowen. “Con lui sono venuto e con lui me ne vado”, aveva dichiarato Maradona. La spinta dei tifosi ha indotto i due rivali a unire le forze: Cowen sarà il nuovo presidente del club, Robustelli il suo vice, con Pellegrino nominato segretario generale. “Quello che vuole la gente è un club unito”, ha dichiarato Pellegrino. E Maradona, trascinato dall’amore dei tifosi e dalla rinnovata solidità societaria, ha deciso di rimanere.</p>
    </article>
  </body>
</html>