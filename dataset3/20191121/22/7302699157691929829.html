<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112051"/>
    <meta property="og:site_name" content="MGR Online"/>
    <meta property="article:published_time" content="2019-11-21T22:30:00+00:00"/>
    <meta property="og:title" content="เริ่มเติมเลย!น้ำมันขึ้นอีก$1.5 หุ้นสหรัฐฯลง,ทองดิ่ง จากแนวโน้มเจรจาการค้า"/>
    <meta property="og:description" content="ราคาน้ำมันในวันพฤหัสบดี(21พ.ย.) ขยับขึ้น ได้แรงหนุนจากความเป็นไปได้ที่โอเปกและพันธมิตรจะขยายมาตรการลดกำลังผลิต ขณะที่วอลล์สตรีทปิดในกรอบแคบๆและทองคำลงหนัก ท่ามกลางรายงานข่าวที่ผสมผสานเกี่ยวกับแนวโน้มการเจรจาทางการค้าระหว่างสหรัฐฯ"/>
  </head>
  <body>
    <article>
      <h1>เริ่มเติมเลย!น้ำมันขึ้นอีก$1.5 หุ้นสหรัฐฯลง,ทองดิ่ง จากแนวโน้มเจรจาการค้า</h1>
      <address><time datetime="2019-11-21T22:30:00+00:00">21 Nov 2019, 22:30</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011592501.JPEG"/>
      </figure>
      <p><b>มาร์เก็ตวอตช์/รอยเตอร์ - ราคาน้ำมันในวันพฤหัสบดี(21พ.ย.) ขยับขึ้น ได้แรงหนุนจากความเป็นไปได้ที่โอเปกและพันธมิตรจะขยายมาตรการลดกำลังผลิต ขณะที่วอลล์สตรีทปิดในกรอบแคบๆและทองคำลงหนัก ท่ามกลางรายงานข่าวที่ผสมผสานเกี่ยวกับแนวโน้มการเจรจาทางการค้าระหว่างสหรัฐฯกับจีน</b><br/><br/>สัญญาน้ำมันดิบเวสต์เทกซัส อินเตอร์มีเดียต หรือไลต์สวีตครูด งวดส่งมอบเดือนมกราคม เพิ่มขึ้น 1.57 ดอลลาร์ ปิดที่ 58.58 ดอลลาร์ต่อบาร์เรล ส่วนเบรนต์ลอนดอนงวดส่งมอบเดือนมกราคม เพิ่มขึ้น 1.57 ดอลลาร์ ปิดที่ 63.97 ดอลลาร์ต่อบาร์เรล<br/><br/>รอยเตอร์อ้างแหล่งข่าวในโอเปกระบุในวันพฤหัสบดี(21พ.ย.) ว่าโอเปกและพันธมิตร ในนั้นรวมถึงรัสเซีย มีความเป็นไปได้ว่าจะเห็นพ้องขยายกรอบเวลามาตรการลดกำลังผลิตออกไปจนถึงช่วงกลางปี 2020 เมื่อครั้งที่พวกเขามีกำหนดพบปะหารือกันในกรุงเวียนนา วันที่ 5-6 ธันวาคมนี้ ขณะที่ข้อตกลงลดกำลังผลิตในปัจจุบันจะมีอายุจนถึงเดือนมีนาคมปีหน้า<br/><br/>ด้านตลาดหุ้นสหรัฐฯในวันพฤหัสบดี(21พ.ย.) ปิดลบ ท่างกลางข่าวพาดหัวที่ผสมผสานเกี่ยวกับความสัมพันธ์ทางการค้าระหว่างวอชิงตันกับปักกิ่ง ขณะที่ข้อพิพาททางทูตระหว่างสองชาติเกี่ยวกับการประท้วงในฮ่องกง ก็ยิ่งซ้ำเติมความไม่แน่นอน ในช่วงเวลาที่ทั้งสองฝ่ายกำลังหาทางบรรลุข้อตกลงการค้า "เฟส1"<br/><br/>ดาวโจนส์ ลดลง 54.80 จุด (0.20 เปอร์เซ็นต์) ปิดที่ 27,766.29 จุด เอสแอนด์พี ลดลง 4.92 จุด (0.16 เปอร์เซ็นต์) ปิดที่ 3,103.54 จุด แนสแดค ลดลง 20.52 จุด (0.24 เปอร์เซ็นต์) ปิดที่ 8,506.21 จุด<br/><br/>สภาผู้แทนราษฎรสหรัฐฯเห็นชอบร่างกฎหมาย 2 ฉบับสนับสนุนพวกผู้ประท้วงในฮ่องกง และส่งคำเตือนถึงจีนเกี่ยวกับประเด็นสิทธิมนุษยชน มาตรการที่สร้างความขุ่นเคืองแก่ปักกิ่ง และก่อความกังวลว่ามันอาจกระทบต่อการเจรจาคลี่คลายข้อพิพาททางการค้าระหว่างสองฝ่าย<br/><br/>อย่างไรก็ตามในวันพฤหัสบดี(21พ.ย.) หนังสือพิมพ์วอลล์สตรีทเจอร์นัล รายงานอ้างแหล่งข่าวไม่ประสงค์เอ่ยนาม ระบุว่าจีนได้เชิญคณะผู้แทนเจรจาทางการค้าของสหรัฯ เดินทางไปเจรจาทางการค้าแบบเผชิญหน้ารอบใหม่ในปักกิ่ง พร้อมเผยฝ่ายจีนแสดงความหวังว่าการเจรจารอบใหม่นี้น่าจะสามารถเกิดขึ้นก่อนวันหยุดวันขอบคุณพระเจ้าของสหรัฐฯในวันพฤหัสบดีหน้า(28พ.ย.)<br/><br/>ความหวังต่อแนวโน้มการเจรจาทางการค้าระหว่างสหรัฐฯกับจีน ผลักนักลงทุนเมินสินทรัพย์เสี่ยงต่ำและฉุดราคาทองคำในวันพฤหัสบดี(28พ.ย.) ต่ำที่สุดในรอบกว่า 1 สัปดาห์ โดยราคาทองคำตลาดโคเม็กซ์ ลดลง 10.60 ดอลลาร์ ปิดที่ 1,463.60 ดอลลาร์ต่อออนซ์</p>
    </article>
  </body>
</html>