<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_22/papa-porre-fine-flagello-traffico-tratta-persone-5f58a99a-0d15-11ea-a4ca-70fa95996bd0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="Il Papa: «Porre fine al flagello del traffico e della tratta di persone»"/>
    <meta property="og:description" content="&amp;#171;Sono finiti i tempi in cui la logica dell&amp;#8217;insularit&amp;#224; poteva predominare come concezione del tempo e dello spazio e imporsi come strumento valido per..."/>
  </head>
  <body>
    <article>
      <h1>Il Papa: «Porre fine al flagello del traffico e della tratta di persone»</h1>
      <h2>Contro i sovranismi: «Nessuna regione né settore della nostra famiglia umana può pensarsi o realizzarsi estranea o immune rispetto alle altre»</h2>
      <address><time datetime="2019-11-21T22:00:00+00:00">21 Nov 2019, 22:00</time> by <a rel="author">Gian Guido Vecchi, inviato a Bangkok</a></address>
      <p>«Sono finiti i tempi in cui la logica dell’insularità poteva predominare come concezione del tempo e dello spazio e imporsi come strumento valido per la risoluzione dei conflitti». In un tempo di sovranismi, Francesco dispiega il suo pensiero su come affrontare la globalizzazione e i suoi guasti. E sceglie di farlo, non a caso, alla Chulalongkorn University, nell’incontro con i leder delle altre religioni prima della messa con i giovani nella cattedrale dell’Assunzione. Le fedi, «così come le università», hanno una responsabilità importante nell’aprire orizzonti, «la necessità di riconoscimento e di stima reciproca, così come la cooperazione tra le religioni, è ancora più urgente per l’umanità contemporanea».</p>
      <h4>«Nessuna regione può pensarsi immune rispetto alle altre»</h4>
      <p>Spiega il Papa: «Il mondo di oggi si trova di fronte a problematiche complesse, come la globalizzazione economico-finanziaria e le sue gravi conseguenze nello sviluppo delle società locali. I rapidi progressi – che apparentemente promuovono un mondo migliore – convivono con la tragica persistenza di conflitti civili: conflitti sui migranti, sui rifugiati, per le carestie e conflitti bellici. E convivono con il degrado e la distruzione della nostra casa comune». Ecco il punto: «Tutte queste situazioni ci mettono in guardia e ci ricordano che nessuna regione né settore della nostra famiglia umana può pensarsi o realizzarsi estranea o immune rispetto alle altre. Sono tutte situazioni che, a loro volta, esigono che ci avventuriamo ad intessere nuovi modi di costruire la storia presente senza dover denigrare o mancare di rispetto agli altri».</p>
      <h4>«Porre fine alle nuove schiavitù»</h4>
      <p>Nessuno può permettersi di restare isolato: «Oggi è tempo di immaginare, con coraggio, la logica dell’incontro e del dialogo vicendevole come via, la collaborazione comune come condotta e la conoscenza reciproca come metodo e criterio; e, in questa maniera, offrire un nuovo paradigma per la risoluzione dei conflitti, contribuire all’intesa tra le persone e alla salvaguardia del creato». Per questo, nell’incontro con i buddisti di giovedì, il pontefice aveva donato al patriarca thailandese il testo del Documento sulla fratellanza umana formato con i musulmani ad Abu Dhabi, con tanto di dedica: «Dobbiamo lavorare insieme perché la nostra umanità sia più fraterna». Le grandi tradizioni religiose potranno farlo, «se siamo capaci di arrischiarci ad incontrarci senza paura», dice Francesco. Così potranno aiutare a «porre fine a tante schiavitù che persistono ai nostri giorni, penso specialmente al flagello del traffico e della tratta di persone».</p>
      <h4>In Giappone domenica l’appello per il disarmo nucleare</h4>
      <p>Anche nell’incontro con i vescovi dell’Asia, il pontefice aveva osservato che essere cristiano significa «vedere la bellezza dove altri solo vedono disprezzo, abbandono o un oggetto sessuale da sfruttare». La messa del pomeriggio con diecimila giovani thailandesi è l’ultimo appuntamento in Thailandia del Papa, che sabato volerà in Giappone e domenica andrà a Nagasaki e Hiroshima per lanciare un appello al «disarmo» nucleare come «condizione della pace». La speranza è affidata alle nuove generazioni: «Il Signore sa che attraverso di voi, giovani, entra il futuro in queste terre e nel mondo, e conta su di voi per portare avanti la sua missione oggi. Come aveva un disegno per il popolo eletto, così Dio ha un disegno anche per ognuno di voi».</p>
    </article>
  </body>
</html>