<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549078.html/-%D8%A7%D9%86%D9%82%D9%84%D8%A7%D8%A8--%D8%AF%D8%B3%D8%AA-%D9%85%D8%B3%D8%AA%DA%A9%D8%A8%D8%B1%D8%A7%D9%86-%D8%B1%D8%A7-%D8%A7%D8%B2-%D9%85%D9%86%D8%A7%D9%81%D8%B9-%DA%A9%D8%B4%D9%88%D8%B1-%DA%A9%D9%88%D8%AA%D8%A7%D9%87-%DA%A9%D8%B1%D8%AF--%D8%B4%D8%A8%DA%A9%D9%87-%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D9%88-%D8%B9%D9%88%D8%A7%D9%85%D9%84-%D9%86%D9%81%D9%88%D8%B0%DB%8C-%D8%A7%D8%B2%D8%AC%D9%85%D9%84%D9%87-%D8%A7%D8%A8%D8%B2%D8%A7%D8%B1%D9%87%D8%A7%DB%8C-%D8%AF%D8%B4%D9%85%D9%86-%D8%A8%D8%B1%D8%A7%DB%8C-%D8%B6%D8%B1%D8%A8%D9%87-%D8%B2%D8%AF%D9%86-%D8%A8%D9%87-%D8%A7%D9%86%D9%82%D9%84%D8%A7%D8%A8-%D9%87%D8%B3%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T22:53:00+00:00"/>
    <meta property="og:title" content="«انقلاب» دست مستکبران را از منافع کشور کوتاه کرد/ شبکه‌های اجتماعی و عوامل نفوذی ازجمله ابزارهای دشمن برای ضربه زدن به انقلاب هستند"/>
    <meta property="og:description" content="فرمانده مرکز مطالعات راهبردی ارتش با اشاره به اینکه انقلاب اسلامی دست مستکبران را از منافع کشور کوتاه کرد، گفت: نخستین مزیت کشور ایران برای آمریکا، قرار گرفتن در کنار تنگه هرمز بود که آمریکایی‌ها از این طریق مسیر انرژی را کنترل می‌کردند."/>
  </head>
  <body>
    <article>
      <h1>«انقلاب» دست مستکبران را از منافع کشور کوتاه کرد/ شبکه‌های اجتماعی و عوامل نفوذی ازجمله ابزارهای دشمن برای ضربه زدن به انقلاب هستند</h1>
      <h2>فرمانده مرکز مطالعات راهبردی ارتش:</h2>
      <address>
        <time datetime="2019-11-21T22:53:00+00:00">21 Nov 2019, 22:53</time>
      </address>
      <p>فرمانده مرکز مطالعات راهبردی ارتش با اشاره به اینکه انقلاب اسلامی دست مستکبران را از منافع کشور کوتاه کرد، گفت: نخستین مزیت کشور ایران برای آمریکا، قرار گرفتن در کنار تنگه هرمز بود که آمریکایی‌ها از این طریق مسیر انرژی را کنترل می‌کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ امیر احمدرضا پوردستان امشب در یادواره شهدای بسیجی کشور و شهدای حوزه مقاومت بسیج امام خمینی (ره) پنج شهری سپاه ناحیه مرکزی رشت در مسجد امام جواد (ع) این شهر با بیان اینکه روح بزرگ، انسان را در مقابل سختی‌ها پیروز می‌کند، اظهار کرد: روح بزرگ باعث می‌شود انسان برای حفظ دین اسلام جان خود را به خطر بیندازد.</p>
      <p>وی با اشاره به اینکه شهدای عزیز ما روح بزرگی داشتند که وارد معرکه‌های پرخطر می‌شدند، افزود: امروز استقلال و امنیت نظام مقدس جمهوری اسلامی ایران را مدیون خون پاک شهدا هستیم. </p>
      <p>فرمانده مرکز مطالعات راهبردی ارتش جمهوری اسلامی ایران با بیان امروز چشم رسول‌الله و مقام معظم رهبری به گام‌های استوار جوانان و بسیجیان است، گفت: پیروزی انقلاب اسلامی در بهمن ۵۷ یک شوک سیاسی برای آمریکا بود و تمامی معادلات آن‌ها را در منطقه و خارج از منطقه بر هم زد.</p>
      <p>پوردستان با اشاره به اینکه کشور ما در قبل از انقلاب مستعمره آمریکا بود، بیان کرد: نخستین مزیت کشور ایران برای آمریکا، قرار گرفتن در کنار تنگه هرمز بود که آمریکایی‌ها از این طریق مسیر انرژی را کنترل می‌کردند اما انقلاب اسلامی دست مستکبران را از منافع کشور کوتاه کرد.</p>
      <p>وی با بیان اینکه مشکل اصلی آمریکایی‌ها با انقلاب این بود که ما با انقلاب یک ادبیات و فرهنگ جدید آوردیم، گفت: ما با ادبیات شهادت و مقاومت، کشورهای منطقه را تحت تأثیر قراردادیم.</p>
      <p>به گزارش فارس، فرمانده مرکز مطالعات راهبردی ارتش جمهوری اسلامی ایران با اشاره به اینکه بعد از انقلاب، دسیسه‌های دشمن آغاز شد، تصریح کرد: دشمنان بعد از انقلاب ابتدا ایران را تحریم کردند و بعد بمب‌گذاری و ترور را به راه انداختند و وقتی به نتیجه نرسیدند ناامنی را در استان‌های مرزی آغاز کردند و سرانجام در سال ۵۹، جنگ را علیه کشور آغاز کردند.</p>
      <p>پوردستان با بیان اینکه جوانان ما در دوران دفاع مقدس با تبعیت از امام حسین (ع) با دستان خالی در برابر دشمنی با تمام امکانات ایستادند، افزود: ملت ما باروح بزرگ الهی توانستند دشمنان را در طول این چهل سال ناکام بگذارند.</p>
      <p>وی با اشاره به اینکه کشور ما با شیوه جدیدی از تهدیدات روبرو است، افزود: برای این‌گونه از تهدیدات باید تمام مردم به میدان بیایند زیرا امروز آمریکایی‌ها شیوه جنگ خود را تغییر داده‌اند و جنگ اقتصادی، شیوه جدید آمریکایی‌ها برای ضربه زدن به انقلاب است.</p>
      <p>فرمانده مرکز مطالعات راهبردی ارتش جمهوری اسلامی ایران با اشاره به شیوه مبارزه با آمریکا بیان کرد: برای مبارزه با آمریکا، باید دلار را از چرخه اقتصادی کشور حذف کرد و این کار در دو کشور چین و روسیه در حال انجام است.</p>
      <p>پوردستان با بیان اینکه دشمنان ایجاد عملیات جنگ روانی را در اولویت کارهای خود قرار داده‌اند، گفت: دشمنان با بزرگ‌نمایی توانمندی‌های خودشان درصدد این هستند تا کشورهای دیگر را بترسانند و توانمندی‌های کشور هدف را نیز زیر سؤال ببرند.</p>
      <p>وی با اشاره به اینکه تخریب ارزش‌های دینی، فرهنگ شهادت، ایمان و حجاب ازجمله نقشه‌های دشمن است، بیان کرد: فتنه‌انگیزی از دیگر نقشه‌های دشمن است و ما برای عبور از فتنه باید بصیرت داشته باشیم و بارها مقام معظم رهبری بر این موضوع تأکید کرده‌اند.</p>
      <p>فرمانده مرکز مطالعات راهبردی ارتش جمهوری اسلامی ایران با بیان اینکه شبکه‌های اجتماعی، ماهواره و عوامل نفوذی در کشور ازجمله ابزارهای دشمن برای ضربه زدن به انقلاب هستند، تصریح کرد: در جنگ‌های شناختی، دشمن بر فکر و ذهن نفرات مسلط می‌شود ولی دشمنان ما امروز از طریق شبکه‌های اجتماعی بر ذهن و فکر افراد مسلط می‌شوند. </p>
      <p>پوردستان با اشاره به اینکه نیروهای مسلح وظیفه حفظ و ارتقا آمادگی عملیاتی دارند، خاطرنشان کرد: نیروهای مسلح متناسب با تهدیدات، ظرفیت عملیاتی را در خود ایجاد می‌کنند تا در دشمن ایجاد بازدارندگی کنند و این بازدارندگی امروز با اتکا بر جوانان این مرزوبوم محقق شده است.</p>
      <p>انتهای پیام/</p>
    </article>
  </body>
</html>