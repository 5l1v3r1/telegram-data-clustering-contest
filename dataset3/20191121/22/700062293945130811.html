<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/technology/714671-proth-katadikh-sto-ellhniko-internet-gia-hlektronikh-peirateia.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T22:31:00+00:00"/>
    <meta property="og:title" content="Πρώτη καταδίκη στο ελληνικό ίντερνετ για ηλεκτρονική πειρατεία"/>
    <meta property="og:description" content="Το Τριμελές Εφετείο Κακουργημάτων Κομοτηνής καταδίκασε σε ποινή κάθειρξης πέντε ετών, ιδιοκτήτη γνωστών ιστοσελίδων για παράνομη διάθεση κινηματογραφικών έργων, μουσικής, βιβλίων, προγραμμάτων Η/Υ και ηλεκτρονικών"/>
  </head>
  <body>
    <article>
      <h1>Πρώτη καταδίκη στο ελληνικό ίντερνετ για ηλεκτρονική πειρατεία</h1>
      <address>
        <time datetime="2019-11-21T22:31:00+00:00">21 Nov 2019, 22:31</time>
      </address>
      <p>Το Τριμελές Εφετείο Κακουργημάτων Κομοτηνής καταδίκασε σε ποινή κάθειρξης πέντε ετών, ιδιοκτήτη γνωστών ιστοσελίδων για παράνομη διάθεση κινηματογραφικών έργων, μουσικής, βιβλίων, προγραμμάτων Η/Υ και ηλεκτρονικών παιχνιδιών.<br/><br/>Αυτό είναι κάτι που συμβαίνει για πρώτη φορά στη χώρα μας, ενώ κατά του ιδιοκτήτη, ο οποίος οδηγήθηκε στη φυλακή, ασκήθηκαν τέσσερις ποινικές διώξεις μεταξύ του 2009 και του 2012.<br/><br/>Ο ίδιος παρά τις συλλήψεις που είχαν γίνει εις βάρος, για τις υποθέσεις ηλεκτρονικής πειρατείας, του συνέχιζε την παράνομη δράση του, αλλάζοντας κάθε φορά που συλλαμβανόταν, το domain-name του παράνομου ιστοτόπου που διατηρούσε.<br/><br/>Μάλιστα είχε προηγηθεί και τελεσίδικη καταδικαστική απόφαση του Τριμελούς Εφετείου Κακουργημάτων Θεσσαλονίκης (β’ βαθμού) κατά του ιδίου κατηγορουμένου, για ανάλογη περίπτωση παραβίασης πνευματικών δικαιωμάτων, επιβάλλοντάς του ποινή φυλάκισης πέντε ετών.<br/><br/>Σύμφωνα με την ανακοίνωση της ΕΠΟΕ, η απόφαση αυτή είναι σημαντική διότι αναφέρεται σε ιστότοπο (forum) που για την άνευ αδείας παρουσίαση και διαμοιρασμό των πνευματικών έργων (ταινιών, προγραμμάτων Η/Υ και μουσικής), χρησιμοποιούσε μεταξύ άλλων και υπερσυνδέσμους (LINKS) που παρέπεμπαν σε φιλοξενητές περιεχομένου.</p>
    </article>
  </body>
</html>