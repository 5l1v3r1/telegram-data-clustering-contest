<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/i-vretania-8a-epanapatrisi-orfana-pedia-ipikon-tis-apo-ti-siria"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T22:16:20+00:00"/>
    <meta property="og:title" content="Η Βρετανία θα επαναπατρίσει ορφανά παιδιά υπηκόων της από τη Συρία"/>
    <meta property="og:description" content="Η Βρετανία ανακοίνωσε την Πέμπτη ότι έχει κανονίσει την επιστροφή στη χώρα ορφανών παιδιών Βρετανών υπηκόων από τη Συρία, ακολουθώντας τη Γερμανία, το Βέλγιο και την Αυστραλία στην απόφαση για τον επαναπατρισμό παιδιών οι γονείς των οποίων ήταν ύποπτα μέλη της οργάνωσης Ισλαμικό Κράτος."/>
  </head>
  <body>
    <article>
      <h1>Η Βρετανία θα επαναπατρίσει ορφανά παιδιά υπηκόων της από τη Συρία</h1>
      <address>
        <time datetime="2019-11-21T22:16:20+00:00">21 Nov 2019, 22:16</time>
      </address>
      <p>Η Βρετανία ανακοίνωσε την Πέμπτη ότι έχει κανονίσει την επιστροφή στη χώρα ορφανών παιδιών Βρετανών υπηκόων από τη Συρία, ακολουθώντας τη Γερμανία, το Βέλγιο και την Αυστραλία στην απόφαση για τον επαναπατρισμό παιδιών οι γονείς των οποίων ήταν ύποπτα μέλη της οργάνωσης Ισλαμικό Κράτος.</p>
      <p>Η Βρετανία ήταν διστακτική να επιτρέψει τον επαναπατρισμό σε ενήλικους, Βρετανούς υπηκόους που ταξίδεψαν στη Συρία, αλλά ο υπουργός Εξωτερικών Ντόμινικ Ράαμπ δήλωσε πως είναι σωστό να επιστρέψουν τα παιδιά στην πατρίδα τους.</p>
      <p>«Αυτά τα αθώα, ορφανά παιδιά δεν θα έπρεπε ποτέ να είχαν βρεθεί ενώπιον της φρίκης του πολέμου», είπε ο Βρετανός ΥΠΕΞ.</p>
      <p>«Διευκολύναμε την επιστροφή τους στην πατρίδα, επειδή αυτό ήταν το σωστό. Τώρα θα πρέπει να τους επιτραπεί η ιδιωτικότητα και να τους δοθεί η στήριξη για να επιστρέψουν σε μια κανονική ζωή».</p>
      <p>Ο Ράαμπ δεν ανέφερε πόσα παιδιά θα επιστρέψουν. Η φιλανθρωπική οργάνωση «Save The Children» τόνισε τον Οκτώβριο ότι περισσότερα από 60 παιδιά Βρετανών υπηκόων έχουν εγκλωβιστεί στη βορειοανατολική Συρία.</p>
    </article>
  </body>
</html>