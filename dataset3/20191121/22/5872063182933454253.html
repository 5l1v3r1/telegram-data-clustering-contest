<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560963/anoikti-epistoli-pou-spaei-kokala-gia-ergatika-tuhimata-posoi-tha-kindunepsoun-akoma/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T22:51:08+00:00"/>
    <meta property="og:title" content="Ανοικτή επιστολή που «σπάει κόκαλα» για εργατικά τυχήματα - «Πόσοι θα κινδυνέψουν ακόμα;»"/>
    <meta property="og:description" content="Επιστολή εργαζομένων προς τον υπουργό: «Τρέξατε να υποβαθμίσετε τα περιστατικά»"/>
  </head>
  <body>
    <article>
      <h1>Ανοικτή επιστολή που «σπάει κόκαλα» για εργατικά τυχήματα - «Πόσοι θα κινδυνέψουν ακόμα;»</h1>
      <h2>Βέλη κατά Βρούτση για τα ατυχήματα στο ΚΔΑΥ</h2>
      <address><time datetime="2019-11-21T22:51:08+00:00">21 Nov 2019, 22:51</time> by <a rel="author">Παπαδάκης Χριστόφορος</a></address>
      <p>
        <b>Επιστολή εργαζομένων προς τον υπουργό: «Τρέξατε να υποβαθμίσετε τα περιστατικά»</b>
      </p>
      <p>«Σπάει κόκκαλα» η ανοιχτή επιστολή της Ένωσης Ιδιωτικών Υπαλλήλων Ηρακλείου για την τοποθέτηση του υπουργού Εργασίας και Κοινωνικών Υποθέσεων στη Βουλή, κ. Βρούτση, γύρω από τα προβλήματα των εργαζομένων στο Κέντρο Διαλογής Υλικών Ηρακλείου (ΚΔΑΥ)...</p>
      <p>Σε ό,τι αφορά τα εργατικά ατυχήματα... «τρέξατε να υποβιβάσετε τα περιστατικά χαρακτηρίζοντας τα δεκάδες εργατικά ατυχήματα «στην πλειοψηφία τους ελαφρά», ενώ τα σοβαρά «διερευνώνται...». Αλήθεια, πόσοι πρέπει να κινδυνέψουν κατά τον υπουργό για να θεωρηθούν σοβαρά τα εργοδοτικά εγκλήματα στο εν λόγω εργοστάσιο;».</p>
      <p>Αυτά και πολλά άλλα αναφέρονται στην επιστολή της Ένωσης Ιδιωτικών Υπαλλήλων Ηρακλείου.</p>
      <p>«Την περίοδο που η κυβέρνηση νομοθετεί όλα τα αντεργατικά εκτρώματα, συνεχίζοντας το “έργο” της προηγούμενης, όπως το πρόσφατο αναπτυξιακό πολυνομοσχέδιο, το νομοσχέδιο για το ασφαλιστικό και το φορολογικό που ετοιμάζει - νομοσχέδια που έχουν στο στόχαστρο τα εναπομείναντα δικαιώματα των εργαζομένων, τη συνείδηση του λαού και της νεολαίας μέσα από το “παραμύθι” της δίκαιης ανάπτυξης ή της ανάπτυξης για όλους που ευαγγελίζεται η τωρινή κυβέρνηση της Ν.Δ. και η προηγούμενη του ΣΥΡΙΖΑ - έφτασε η απάντηση του υπουργείου Εργασίας και Κοινωνικών Υποθέσεων στο σωματείο μας μετά από την αίτησή μας για συνάντηση για τα προβλήματα των εργαζομένων του ΚΔΑΥ Ηρακλείου.</p>
      <p>Με λύπη, αλλά χωρίς να εκπλαγούμε αναγνώσαμε τη με αρ. πρωτ. 469 απάντηση του υπουργείου στα πολύ σοβαρά ζητήματα που θέσαμε αναφορικά με το ΚΔΑΥ Ηρακλείου και τους εργαζόμενούς του. Ζητήματα για τα οποία καλέσαμε εγγράφως σε συνάντηση να αναλυθούν και να επιλυθούν, συνάντηση που το υπουργείο αρνήθηκε να πραγματοποιήσει.</p>
      <p>Τοποθετούμαστε λοιπόν δημόσια, για να γνωρίζουν και οι εργαζόμενοι του νομού μας, και οι πολίτες των τριών νομών της Κρήτης που νομίζουν ότι ανακυκλώνουν, το πώς αντιμετωπίζει η κυβέρνηση την Ανακύκλωση και τους εργαζόμενους που εργάζονται στα Κέντρα Διαλογής».</p>
      <p>
        <b>Για τα εργατικά ατυχήματα</b>
      </p>
      <p>Είναι χαρακτηριστικό το μέρος της επιστολής για τα εργατικά ατυχήματα:</p>
      <p>«Για τα εργατικά ατυχήματα: Τρέξατε να υποβιβάσετε τα περιστατικά χαρακτηρίζοντας τα δεκάδες εργατικά ατυχήματα “στην πλειοψηφία τους ελαφρά”, ενώ τα σοβαρά “διερευνώνται...”. Αλήθεια πόσοι πρέπει να κινδυνέψουν κατά τον υπουργό για να θεωρηθούν σοβαρά τα εργοδοτικά εγκλήματα στο εν λόγω εργοστάσιο; Θέλετε νεκρούς; Δε σας φτάνει το αίμα του άτυχου “αυτοαπασχολούμενου” που ήταν σκαρφαλωμένος σε κλαρκ της Waste Solutions; Η έκρηξη της μπαταρίας στο πρόσωπο του εργοδηγού; Το μάσημα του χεριού συναδέλφου από μηχανή που δε λειτουργούσε το πορτάκι ασφαλείας; Οι μπουκάλες της πρέσας που έστειλαν συνάδελφο ένα μήνα σε αναρρωτική; Οι σύριγγες αγνώστου προέλευσης που “στράβωσαν” την παλάμη εργαζομένου και δεν έχει φτιάξει ακόμη με δύο χειρουργεία μπροστά κ.ά.;</p>
      <p>Αλήθεια, ποια τα αποτελέσματα του Τμήματος Επιθεώρησης Ασφάλειας και Υγείας της Εργασίας από τους συστηματικούς ελέγχους; Σε τι στάδιο βρίσκεται η μήνυση για τα απενεργοποιημένα μπουτόν ασφαλείας που διαπιστώθηκαν; Για πόσο διάστημα πιστεύετε ότι πρέπει να κάνουν τον σταυρό τους οι εργαζόμενοι που δουλεύουν χωρίς μπουτόν μέχρι να αποφανθεί η δικαιοσύνη;».</p>
      <p>
        <b>ΓΙΑ ΤΙΣ ΑΜΟΙΒΕΣ</b>
      </p>
      <p>
        <b>«Καθυστερούν συστηματικά τις πληρωμές»</b>
      </p>
      <p>Και η επιστολή συνεχίζει ως εξής: «Για τις αμοιβές και τις οφειλές, στις 4 Νοέμβρη μάς γνωστοποιείτε ότι “έχει γίνει εξόφληση του προσωπικού έως και τον μήνα Αύγουστο 2019”... ενώ το τοπικό ΣΕΠΕ “παρακολουθεί τα διαλαμβανόμενα στην εταιρεία...”.</p>
      <p>Γνωρίζετε καλά, όπως γνωρίζει και το τοπικό ΣΕΠΕ που σας ενημέρωσε, ότι εδώ και πολλούς μήνες η εταιρεία συστηματικά καθυστερεί τις πληρωμές μισθών και τις υποχρεώσεις της. Παρόλο που η σύμβαση εργασίας τη δεσμεύει να καταβάλλει τον μισθό έως τις 10 του επόμενου μήνα, η εταιρεία όχι μόνο δεν εξοφλεί τους εργαζόμενους, αλλά δεν τηρεί ούτε καν τις δόσεις που μονομερώς ανακοινώνει. Ωθεί με αυτό τον τρόπο τους εργαζόμενους (που πολλές φορές αδυνατούν να καλύψουν τα έξοδά τους, ακόμα και τη μεταφορά τους από και προς την εργασία τους) σε κινητοποιήσεις και παρεμβάσεις για το αυτονόητο, την πληρωμή τους για την εργασία που έχουν παραγάγει.</p>
      <p>Χαρακτηριστικό παράδειγμα είναι η καταπάτηση της έγγραφης δέσμευσης της εταιρείας μετά την παρέμβαση των εργαζομένων στο Δημοτικό Συμβούλιο για εξόφληση του μήνα Σεπτέμβρη στις 10 Οκτώβρη και του επιδόματος αδείας, που έπρεπε να έχει καταβληθεί από τον Αύγουστο, στις 15 Οκτώβρη. Η πληρωμή του επιδόματος αδείας πραγματοποιήθηκε “τυχαία” την ημέρα που απαντούσε η κυβέρνηση στη σχετική επερώτηση του ΚΚΕ στη Βουλή, ενώ ο μισθός του Σεπτέμβρη εξοφλήθηκε στις 4 Νοεμβρίου, και σήμερα (σ.σ. χθες) 18/11/2019 δεν έχει εξοφληθεί ακόμη ο μήνας Οκτώβριος.</p>
      <p>Πρέπει οι εργαζόμενοι να οδηγούνται κάθε μήνα σε κινητοποιήσεις ή να προκαλούν επερωτήσεις για να παίρνουν τον μισθό τους; Τι ενέργειες έκανε το υπουργείο γι’ αυτό; Υπενθυμίζουμε στον κύριο υπουργό ότι, με βάση το άρθρο 56 του Νόμου 4487/2017, “θεωρείται μονομερής βλαπτική μεταβολή των όρων εργασίας η αξιόλογη καθυστέρηση καταβολής των δεδουλευμένων αποδοχών του εργαζομένου από τον εργοδότη, ανεξαρτήτως της αιτίας της καθυστέρησης”.</p>
      <p>Για την ασφάλισή τους στα ΒΑΕ: Εδώ πέφτει και το τελευταίο φύλο συκής. Κατά τον υπουργό οι εργαζόμενοι στο Εργοστάσιο Ανακύκλωσης “ασφαλίζονται ως κοινοί ασφαλισμένοι, καθώς οι ειδικότητές τους δεν εμπίπτουν στις διατάξεις του οικείου κανονισμού”, καθώς “αποκλείεται κάθε διασταλτική ερμηνεία ή αναλογική εφαρμογή των διατάξεών του σε παρεμφερείς περιπτώσεις εργασιών ή ειδικοτήτων”...».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1544879/mastiga-ta-ergatika-atuhimata-edonos-provlimatismos-stin-kriti/"/>
        <a href="https://www.neakriti.gr/article/kriti/irakleio/1552756/traumatistike-sovara-sta-podia-kata-ti-diarkeia-ergasion/"/>
        <a href="https://www.neakriti.gr/article/kriti/1559233/ergatiko-atuhima-ton-patise-klark/"/>
        <a href="https://www.neakriti.gr/article/kriti/irakleio/1557327/neo-ergatiko-atuhima-stin-kriti-traumatistike-sta-matia-kai-to-prosopo-meta-apo-ekrixi-batarias/"/>
      </related>
    </article>
  </body>
</html>