<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904663/antwerp-gent.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-21T22:23:00+00:00"/>
    <meta property="og:title" content="Antwerp pakt drie belangrijke punten tegen AA Gent dankzij twee goals Mbokani"/>
    <meta property="og:description" content="Royal Antwerp FC heeft donderdagavond op eigen veld gewonnen tegen KAA Gent. Beide ploegen speelden een inhaalwedstrijd van de vijfde speeldag. De Great Old trok aan het langste eind op de Bosuil dankzij twee doelpunten van Dieumerci Mbokani."/>
  </head>
  <body>
    <article>
      <h1>Antwerp pakt drie belangrijke punten tegen AA Gent dankzij twee goals Mbokani</h1>
      <address>
        <time datetime="2019-11-21T22:23:00+00:00">21 Nov 2019, 22:23</time>
      </address>
      <p>
        <b>Royal Antwerp FC heeft donderdagavond op eigen veld gewonnen tegen KAA Gent. Beide ploegen speelden een inhaalwedstrijd van de vijfde speeldag. De Great Old trok aan het langste eind op de Bosuil dankzij twee doelpunten van Dieumerci Mbokani.</b>
      </p>
      <p>De thuisploeg zorgde voor de meeste dreiging in de aanvangsfase. Antwerp kreeg kansen via Mbokani en Koji Miyoshi, maar Gent hield staan en kwam zelfs gevleid op voorsprong. Na een vlijmscherpe counter werd Roman Yaremchuk gelanceerd door Jonathan David en de Oekraïener zorgde voor 0-1.</p>
      <figure>
        <iframe data-src="https://twitter.com/KAAGent/status/1197603325224652800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De troepen van Laszlo Bölöni sloegen echter meteen terug. Mbokani hield drie verdedigers aan de praat en knalde de 1-1 tegen de touwen. Antwerp ging door op zijn goede elan en kreeg even later een strafschop na handspel van Elisha Owusu. Lior Refaelov nestelde zich achter de bal en schoot zijn ploeg op voorsprong.</p>
      <p>De voorsprong werd meteen na de rust verdubbeld door Mbokani, die volledig vrijstaand de 3-1 mocht binnen koppen. Gent leek zich niet meteen bij de situatie neer te leggen en trok meteen naar voren, maar zonder veel gevaar. Kaminski moest zelfs ingrijpen op een schot van De Sart om een vierde doelpunt te voorkomen.</p>
      <figure>
        <iframe data-src="https://twitter.com/official_rafc/status/1197614838492651520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De wedstrijd kabbelde verder en de Buffalo's bleven zoeken naar een doelpuntje. Coach Jess Thorup greep in met een dubbele wissel, maar verder dan een slap schotje van Yaremchuk kwam Gent niet. Aan de overkant was De Sart opnieuw gevaarlijk. Zijn raket zoefde een metertje naast de goal van Kaminski.</p>
      <p>Het verwachte slotoffensief van de bezoekers leek er niet meer te komen, tot David in de toegevoegde tijd alsnog de aansluitingstreffer kon scoren. Verder dan dat kwamen de Buffalo's echter niet meer. Antwerp won met 3-2 en pakt drie belangrijke punten.</p>
      <p>Dankzij deze overwinning springt Antwerp over Charleroi naar een gedeelde derde plaats in het klassement met 27 punten uit vijftien matchen. AA Gent blijft tweede met 28 punten uit vijftien matchen. Zondag ontmoeten beide ploegen elkaar opnieuw in de Ghelamco Arena.</p>
      <figure>
        <iframe data-src="https://twitter.com/official_rafc/status/1197626990125293577?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>