<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641278/%DA%A9%D8%B3%D8%B1%DB%8C-%D8%A8%D9%88%D8%AF%D8%AC%D9%87-%D8%A7%D9%86%DA%AF%D9%84%DB%8C%D8%B3-%D8%B1%DA%A9%D9%88%D8%B1%D8%AF-%DB%B5-%D8%B3%D8%A7%D9%84-%DA%AF%D8%B0%D8%B4%D8%AA%D9%87-%D8%B1%D8%A7-%D8%B4%DA%A9%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T22:51:00+00:00"/>
    <meta property="og:title" content="کسری بودجه انگلیس رکورد ۵ سال گذشته را شکست"/>
    <meta property="og:description" content="کسری بودجه انگلیس در ماه گذشته میلادی، به طور چشمگیری افرایش یافت و به رکورد بی‌سابقه‌ای در ۵ سال گذشته رسید."/>
  </head>
  <body>
    <article>
      <h1>
        <a href="https://www.bultannews.com/fa/news/641278/%DA%A9%D8%B3%D8%B1%DB%8C-%D8%A8%D9%88%D8%AF%D8%AC%D9%87-%D8%A7%D9%86%DA%AF%D9%84%DB%8C%D8%B3-%D8%B1%DA%A9%D9%88%D8%B1%D8%AF-%DB%B5-%D8%B3%D8%A7%D9%84-%DA%AF%D8%B0%D8%B4%D8%AA%D9%87-%D8%B1%D8%A7-%D8%B4%DA%A9%D8%B3%D8%AA">کسری بودجه انگلیس رکورد ۵ سال گذشته را شکست</a>
      </h1>
      <h2>کسری بودجه انگلیس در ماه گذشته میلادی، به طور چشمگیری افرایش یافت و به رکورد بی‌سابقه‌ای در ۵ سال گذشته رسید.</h2>
      <address><time datetime="2019-11-21T22:51:00+00:00">21 Nov 2019, 22:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، انگلیس در ماه گذشته میلادی، ۱۱ میلیارد و ۲۰۰ میلیون پوند قرض کرد که این میزان <b>کسری بودجه</b> در ماه اکتبر، در پنج سال اخیر سابقه ندارد.</p>
      <p>تارنمای روزنامه گاردین نوشت: با این میزان کسری بودجه، بعید است در انتخابات عمومی آینده کشور، حزب برنده بتواند بحران مالی انگلیس را سامان دهد. این روزنامه به نقل از «اندرو ویشارت»، اقتصاددان شاغل در موسسه «کاپیتال اکونومیکس» نوشت: افزایش هزینه‌های دولت انگلیس، نشانگر احتمال خروج بدون توافق کشور از اتحادیه اروپا در ۳۱ اکتبر سال جاری است.</p>
      <p>به نوشته گاردین، وعده‌های انتخاباتی احزاب سیاسی مبنی بر سرمایه گذاری در زیرساخت‌های انگلیس نیز نشان می‌دهد که میزان بدهی‌های دولت و کسری بودجه در دو سال آینده نیز افزایش خواهد یافت. بر اساس این گزارش، اکتبر سال گذشته میلادی، دولت انگلیس ۸ میلیارد و ۹۰۰ میلیون پوند قرض کرده بود، اما به علت افزایش هزینه‌های دولتی و کاهش فعالیت شرکت‌های انگلیسی و در نتیجه، کم‌تر شدن مالیات‌های دریافتی، اکتبر سال جاری، قرض دولت انگلیس بیش‌تر شد.</p>
      <p>این در حالی است که درآمد دولت از مالیات شرکت‌ها در ماه اکتبر امسال، در مقایسه با ماه اکتبر پارسال، ۶.۲ درصد کم‌تر شد.</p>
      <p>گاردین در ادامه نوشت: پیشتر برآورد شده بود کسری بودجه انگلیس امسال به ۴۱ میلیارد پوند برسد، اما اکنون انتظار می‌رود این کسری به ۴۵ میلیارد و ۵۰۰ میلیون پوند برسد.</p>
      <p>در سوم تیر ۱۳۹۵، همه‌پرسی به منظور خروج انگلیس از اتحادیه اروپا «برگزیت» برگزار شد و مجموعا ۵۱.۹ درصد از رای‌دهندگان انگلیسی، خواهان خروج از اتحادیه و ۴۸.۱ درصد از شرکت‌کنندگان هم به ماندن در اتحادیه اروپا رأی دادند. آخرین مهلت تمدید شده خروج انگلیس از اتحادیه اروپا، در ۹ آبان ماه (۳۱ اکتبر) سپری شد و پس از گذشت سه سال و نیم، هنوز این کشور نتوانسته است به توافقی قابل قبول برای خروج از اتحادیه اروپا دست یابد.</p>
      <p>«بوریس جانسون»، نخست وزیر انگلیس و رهبر حزب محافظه کار این کشور، سه بار تلاش کرد توافقش با اتحادیه اروپا را بر سر چگونگی جدایی، در مجلس به تصویب برساند، اما نتوانست انگلیس را از بن بست برگزیت خارج کند و بار چهارم نیز به گونه‌ای مشروط توافقش رای آورد. بدین ترتیب او ناچار شد با انحلال مجلس، برگزاری انتخابات زود هنگام را در ۲۱ آذر ماه، ۱۲ دسامبر مطرح کند با این امید که بتواند وعده اش درباره برگزیت را عملی کند و در آینده نیز با در اختیار داشتن اکثریت مجلس، لوایحش را با کم‌ترین مانع در مجلس به تصویب برساند. این در حالی است که تازه‌ترین نظر سنجی‌ها نشان می‌دهد اگر چه او از حزب رقیبش یعنی کارگر پیش است، اما نمی‌تواند به هدفش در کسب اکثریت مطلق مجلس دست یابد.</p>
    </article>
  </body>
</html>