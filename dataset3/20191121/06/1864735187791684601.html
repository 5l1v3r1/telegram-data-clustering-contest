<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/commento/fisco-e-tasse-1.4898005"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-21T06:03:13+00:00"/>
    <meta property="og:title" content="Il Paese dei balzelli. La giungla oscura del fisco"/>
    <meta property="og:description" content="L'ultima querelle su tasse, pignoramenti e dintorni non è altro che la conferma di quanto il fisco sia nel nostro Paese un nervo scopertissimo. Al punto che riesce complicato analizzare le misure nel merito perché, come si accenna a qualcosa che abbia a che fare con i tributi e, addirittura, anche solo con i meccanismi di riscossione, scatta immediata la sensazione di sentirsi braccati e beffati."/>
  </head>
  <body>
    <article>
      <h1>Il Paese dei balzelli. La giungla oscura del fisco</h1>
      <address><time datetime="2019-11-21T06:03:13+00:00">21 Nov 2019, 06:03</time> by <a rel="author">RAFFAELE MARMO</a></address>
      <p>L'ultima querelle su <b>tasse, <a href="https://www.quotidiano.net/economia/foto/pignoramento-imu-tari-1.4897985">pignoramenti e dintorni</a></b> non è altro che la conferma di quanto il<b> fisco</b> sia nel nostro Paese un nervo scopertissimo. Al punto che riesce complicato analizzare le misure nel merito perché, come si accenna a qualcosa che abbia a che fare con i tributi e, addirittura, anche solo con i meccanismi di riscossione, scatta immediata la sensazione di sentirsi braccati e beffati.</p>
      <p>Ora, si potrebbero aprire dibattiti a non finire sul livello dello spirito civico di noi italiani e, dunque, sul nostro conseguente tasso di responsività fiscale. Ma non è questo il punto. <br/>Il punto è che, anche senza scomodare la memoria dei famigerati «modelli lunari», il fisco italiano rimane tra le <b>giungle più oscure e impervie</b> nelle quali ci si possa infilare. Quando ci si ha a che fare, scatta subito il timore, anzi il terrore, di sbagliare a ogni casella compilata, a ogni calcolo effettuato, a ogni rigo superato. Non parliamo poi del momento in cui troviamo nella cassetta della posta una lettera degli uffici tributari: attimi di panico incosulto s’impossessano di noi.</p>
      <p>Insomma la sensazione di essere nel mirino è costante, così come quella di vivere in una sorta di <b>Stato di polizia fiscale </b>random. <br/>Al danno biologico, però, si aggiunge la beffa. Quale? Quella di pensare che i sacrifici in onore del dio dell’erario serviranno largamente a finanziare <b>servizi pubblici</b> sempre più inefficienti o misure assistenziali (leggi <a href="https://www.quotidiano.net/politica/reddito-di-cittadinanza-sud-1.4897997"><b>reddito di cittadinanza</b></a>) rivelatesi ampiamente incongrue rispetto all’obiettivo sbandierato. Dunque, invece di una manovra che anche negli ultimi commi contiene annidati marchingegni infernali e complicazioni esoteriche, non sarebbe stato meglio rilanciare una grande opera di semplificazione della nostra vita fiscale?</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>