<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/742784"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T06:30:00+00:00"/>
    <meta property="og:title" content="น้ำเสียขยะล้น'คลองบางตลาด' นครปากเกร็ดช่วยแก้ไข"/>
    <meta property="og:description" content="คลองบางตลาด ชุมชนประชาชื่น ร้องผ่าน “ชุมชนเมือง-เดลินิวส์” ประสบปัญหาน้ำเน่าเสีย-ขยะล้นคลองพื้นที่คาบเกี่ยว 'นครนนท์-นครปากเกร็ด'"/>
  </head>
  <body>
    <article>
      <h1>น้ำเสียขยะล้น'คลองบางตลาด' นครปากเกร็ดช่วยแก้ไข</h1>
      <address>
        <time datetime="2019-11-21T06:30:00+00:00">21 Nov 2019, 06:30</time>
      </address>
      <figure>
        <img src="https://www.dailynews.co.th/admin/upload/20191121/news_bQsWhnLlkt114622_533.jpg?v=20191122129"/>
      </figure>
      <p>
        <b>คลองบางตลาด ชุมชนประชาชื่น ร้องผ่าน “ชุมชนเมือง-เดลินิวส์” ประสบปัญหาน้ำเน่าเสีย-ขยะล้นคลองพื้นที่คาบเกี่ยว "นครนนท์-นครปากเกร็ด"</b>
      </p>
      <p><b>การทิ้งขยะลงคลองคือสาเหตุทำให้เกิดน้ำเน่าเสีย สิ่งปฏิกูลอุดตัน ทำให้น้ำในลำคลองไม่สามารถระบายได้ </b><br/><br/><b>“ชุมชนเมือง-เดลินิวส์” </b>ได้รับเรื่องร้องเรียนจากชาวบ้านที่อาศัยอยู่บริเวณคลองบางตลาด ชุมชนประชาชื่น แจ้งเรื่องความเดือดร้อนขยะเต็มคลอง น้ำไหลระบายไม่สะดวกตั้งแต่ช่วงลอยกระทงที่ผ่านมา ซึ่งจากการตรวจสอบพบว่า คลองบางตลาดเป็นคลองสาธารณะที่มีการลงนาม MOU แบ่งพื้นที่การดูแลรับผิดชอบออกเป็น 3 ส่วน ได้แก่ 1.ตั้งแต่แม่น้ำเจ้าพระยา – ช่วงถนนติวานนท์ อยู่ในความดูแลของกรมชลประทาน 2. ตั้งแต่สิ้นสุดถนนติวานนท์ - คลองหัวสิงห์ (ซอยสามัคคี 43) อยู่ในความดูแลของเทศบาลนครปากเกร็ด และ3. ตั้งแต่สิ้นสุดคลองหัวสิงห์ - ถนนเลียบคลองประปา อยู่ในความดูแลของเทศบาลนครนนทบุรี   </p>
      <figure>
        <img src="https://www.dailynews.co.th/admin/upload/20191121/news_DkhWVfPPQH114621_533.jpg?v=20191122129?v=1760"/>
      </figure>
      <p>ผู้สื่อข่าวจึงติดต่อสอบถาม <b>นายสมนึก ธนเดชากุล </b>นายกเทศมนตรีนครนนทบุรี ได้รับการชี้แจงว่า จะมีการจัดเก็บขยะในพื้นที่อาทิตย์ละ 2 ครั้ง ในส่วนปัญหานี้จะเร่งให้เจ้าหน้าที่ฝ่ายอาคารสาธารณะสุขเข้าดำเนินการตรวจสอบ แต่ต้องแจ้งให้ทราบก่อนว่าเจ้าหน้าที่ดูแลในส่วนคลองระบายน้ำมีน้อย จึงอาจทำให้ดูแลได้ไม่ทั่วถึง  จากนั้นระบุว่าพื้นที่มีปัญหาไม่ได้อยู่ความรับผิดชอบของทางเทศบาลนครนนทบุรี <br/><br/>จากนั้นจึงติดต่อประสาน <b>นายพันธศักดิ์ เรืองเรื่อ </b>วิศวกรเครื่องกลชำนาญการ รักษาการหัวหน้าฝ่ายช่างสุขาภิบาลเทศบาลนครปากเกร็ด แจ้งว่าได้ลงพื้นที่ตรวจสอบ พบว่าเป็นพื้นที่การดูแลของเขตเทศบาลนครนนทบุรี แต่เบื้องต้นเทศบาลนครปากเกร็ดได้ดำเนินการจัดเก็บขยะให้แก่ชุมชนประชาชื่นเรียบร้อยแล้ว เพื่อแก้ปัญหาความเดือดร้อนและขยะอุดตันทางระบายน้ำในคลองให้สามารถระบายได้สะดวก</p>
      <figure>
        <img src="https://www.dailynews.co.th/admin/upload/20191121/news_ouaJryEiUe114623_533.jpg?v=20191122129?v=2617"/>
      </figure>
      <p>    <br/>อย่างไรก็ตามการทิ้งขยะลงบนถนนหรือแม่น้ำ คลอง ทางระบายน้ำ มีโทษปรับตามมาตรา 33 และมาตรา 57 แห่งพระราชบัญญัติรักษาความสะอาดและความเป็นระเบียบเรียบร้อยของบ้านเมือง พ.ศ.2535 <b>“ผู้ที่เทหรือทิ้งสิ่งปฏิกูล ขยะมูลฝอย หรือน้ำโสโครกลงบนถนนหรือทางน้ำ มีโทษปรับไม่เกิน 10,000 บาท” </b>ถือเป็นโทษปรับค่อนข้างสูง แต่ถึงอย่างไรปัญหานี้ก็ยังคงไม่ทุเลาเบาบางลง ตราบใดที่คนทิ้งยังคงไม่มีจิตสำนึก คิดถึงประโยชน์ส่วนรวม.</p>
    </article>
  </body>
</html>