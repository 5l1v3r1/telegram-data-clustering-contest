<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057849_kilencmilliardos-hitelcsontvaz-miskolcon"/>
    <meta property="og:site_name" content="Népszava"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Kilencmilliárdos hitelcsontváz Miskolcon"/>
    <meta property="og:description" content="Az előző városvezetés által megkezdett 9 milliárd forintos hitelfelvétel végrehajtására kényszerül a Miskolc Holding Zrt. Az ezzel kapcsolatos közgyűlési előterjesztés csütörtökön kerül az képviselő-testület elé, amelynek 4 milliárd forint értékben kezességet kell vállalnia a tranzakcióhoz – olvasható a miskolci polgármesteri hivatal szerkesztőségünkhöz eljuttatott közleményében."/>
  </head>
  <body>
    <article>
      <h1>Kilencmilliárdos hitelcsontváz Miskolcon</h1>
      <address><time datetime="2019-11-21T06:00:00+00:00">21 Nov 2019, 06:00</time> by <a rel="author" href="https://nepszava.hu/szerzo/doros-judit/" target="_blank">Doros Judit</a></address>
      <p>
        <b>Az előző városvezetés által megkezdett 9 milliárd forintos hitelfelvétel végrehajtására kényszerül a Miskolc Holding Zrt. Az ezzel kapcsolatos közgyűlési előterjesztés csütörtökön kerül az képviselő-testület elé, amelynek 4 milliárd forint értékben kezességet kell vállalnia a tranzakcióhoz – olvasható a miskolci polgármesteri hivatal szerkesztőségünkhöz eljuttatott közleményében.</b>
      </p>
      <p>Eszerint a holding igazgatósága februárban fogadta el az idei üzleti tervét, amelyben még 7 milliárd forint összegű hitelfelvételt irányoztak elő, azóta azonban a számok nagymértékben növekedtek. Ennek egyik oka, hogy a helyi tömegközlekedésért felelős MVK Zrt. gyakorlatilag évek óta nem kapja meg a várostól az elvégzett közszolgáltatási tevékenység teljes ellenértékét, így ezt a holding-csoport gazdálkodásából finanszírozzák. Ez az összeg az idén több, mint 1 milliárd forint, de az összesített elmaradás már eléri a 4 milliárdot. Veres Pál újonnan megválasztott polgármester <a href="https://nepszava.hu/3056511_ures-kasszak-draga-italok-nagy-adossagok-hullanak-a-csontvazak-a-fideszes-onkormanyzatok-szekrenyebol">korábban lapunknak erről azt mondta</a>: a városi közlekedési vállalatnál kilenc éve gyűlik a probléma és kilenc éve söprik a szőnyeg alá ezeket, a korábbi városvezetés tevékeny segítségével.</p>
      <p>- A Miskolc Holding működésére az előző városvezetés voltaképp egy hétmilliárdos folyószámla-hitelkeret felvételének lehetőségét szavazta meg – mondta a Népszavának Simon Gábor, az októberben az önkormányzati választásokat megnyert ellenzéki összefogásból megalakult Velünk a Város frakció vezetője. Ez elvileg egyfajta biztosíték a likviditáshoz – vagyis nem feltétlenül kell az összeget a ténylegesen le is hívni -, mostanra azonban kiderült, hogy ezt a keretet szinte teljesen lenullázták az előző városvezetés idején, miután 6,5 milliárdot elköltöttek belőle. Ezt észlelve már a Kriza Ákos fémjelezte fideszes éra alatt kezdeményezte a holding, hogy a keretet 9 milliárd forintra növelhessék, a folyamat el is indult, de a fájdalmas „befejezés” már a mostani önkormányzatra hárult.</p>
      <p>Simon Gábor szavai szerint nem ez az egyetlen csontváz, ami eddig kihullott a szekrényből, hisz nemrégiben szembesültek azzal is, hogy magának a városnak is van egy 3 milliárdos folyószámla-hitelkerete, igaz – tette hozzá -, ez legalább nincs úgy kimerítve, mint a holdingé. Mint azt korábban megírtuk, Miskolcon az átadás-átvétel után az is kiderült, hogy október közepén az önkormányzatnak 14,4 milliárd forint tartozása volt partnerei felé - amelyben a holding adósságait nem is szerepeltek – miközben alig 2,3 milliárd forint állt a hivatal rendelkezésre, hogy ezeket fedezze.</p>
    </article>
  </body>
</html>