<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/nyugalom-legutobb-is-potselejtezon-jutottunk-ki-az-eb-re/187050"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-21T06:15:00+00:00"/>
    <meta property="og:title" content="Nyugalom! Legutóbb is pótselejtezőn jutottunk ki az Eb-re"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Nyugalom! Legutóbb is pótselejtezőn jutottunk ki az Eb-re</mark>
      </h1>
      <address><time datetime="2019-11-21T06:15:00+00:00">21 Nov 2019, 06:15</time> by <a rel="author">Bors</a></address>
      <p>
        <b>Marco Rossi szövetségi kapitány is megmondta, szembe kell nézni a tényekkel! A negyedik kalapból indulva a negyedikek lettünk. Ám ettől még nincs veszve minden. </b>
        <b>Marco Rossi szövetségi kapitány is megmondta, szembe kell nézni a tényekkel! A negyedik kalapból indulva a negyedikek lettünk. Ám ettől még nincs veszve minden.</b>
      </p>
      <p>A Cardiffban elszenvedett 2-0-s vereség érthetően sokakat lelombozott, s gyakorlatilag beárazta a magyar focit: a negyedik kalapból indulva csoportunkban a negyedik helyen végeztünk. Nem történt tragédia, ez a realitás. De a Nemzetek Ligája sorozatnak köszönhetően még mindig van egy út, amelyen át kijuthatunk a részben saját rendezésű tornára. Két meccsen kell túllépni, akárcsak négy évvel ezelőtt, amikor a norvégokkal pótselejteztünk (1-0, 2-1), annyi a különbség, hogy ezúttal két különböző ellenfél vár ránk.</p>
      <p>Hogy a bolgár, izlandi, izraeli, skót négyesből első körben kikkel kezdünk, az az UEFA pénteki sorsolásán derül ki. Ha csak az európai szövetség az utolsó pillanatban nem kavarja meg a szabályokat – szeretné minél inkább helyzetbe hozni a rendező országokat –, akkor idegenben játszunk valamelyikük ellen.<br/>Gyepes Gábor volt válogatott focista hangoztatja: a remény hal meg utoljára, ráadásul ezek ellen a csapatok ellen reálisan nézve is van esélyünk.</p>
      <p>– Van fél év, hogy a hiányzóink rendbe jöjjenek. Willi Orban visszatérése a védelembe rengeteget számítana – mondta a korábbi 26-szoros válogatott védő. – Sok légiósunk van, akiknek nem lesz hosszú a téli szünet, így várhatóan játékban is leszünk. Izland tűnik a legnehezebb ellenfélnek. Nem játszanak látványosan, de borzasztóan magabiztos, fizikálisan erős. Izrael egy játszó csapat, technikás játékosokkal, és a szurkolóik meg tudnak kergülni. Ellenük is borzasztóan nehéz lenne. A skótokat és bolgárokat nagyjából ugyanolyan erősnek érzem. Előbbiek hasonló focit játszanak, mint Wales, de nincsenek világsztárjai, míg utóbbi a Ludogorecre épül, értelemszerűen a braziljai nélkül. A sikerünk csakis rajtunk múlik, ezekkel a válogatottakkal partiban lehetünk, de előbb ezt fejben is el kellene hitetnünk magunkkal. Ha ez még párosulna egy jó taktikával, mint négy éve a norvégok ellen, bármi megtörténhet.</p>
      <figure>
        <img src="http://media.borsonline.hu/cikk/20/192657/big-lead/650x360/2030012_ramsey-gol-mti.jpg"/>
        <figcaption>A walesi zakó nem tett jót a lelkeknek, de van fél évünk, hogy összeszedjük magunkat, és két győztes meccsel kijussunk az Európa-bajnokságra © MTI</figcaption>
      </figure>
      <blockquote><b>Bale megütheti a bokáját </b><br/>A lefújás után a diadalittas walesiek egy olyan zászlót tartva ugráltak a pályán, amin az állt: „Wales, Golf, Madrid. In that order”. Ezt a walesi szurkolók kezdték el énekelni még Azerbajdzsánban, és arra utal, hogy Gareth Bale számára jelenleg mi a fontossági sorrend. Állítólag a spanyol fővárosban nem nézték jó szemmel, hogy a támadó vigyorogva lóbálja a zászlót, ezért sokan az azonnali elbocsátását követelik.</blockquote>
      <p>
        <b>Így látták a meccset</b>
      </p>
      <p><b>Marco Rossi</b> szövetségi kapitány: – Több játékosunk nem nyújtott jó teljesítményt. Fizikailag nagyon szenvedtünk. Talán, ha Willi Orban játszik... Talán, ha így, talán, ha úgy… Nem alibiből beszélek, de Bale a Real Madridban, Ramsey a Juventusban, James a Manchester Unitedben játszik. Fel kell fognia mindenkinek Magyarországon, hogy jelen pillanatban képességbeli hiányosságok vannak. Ezt elég egyértelműen ki kell jelentenünk. Lemondok, ha van olyan, akivel jobb teljesítményre képes a csapat. Ez nem probléma, nálam ez nem pénzkérdés. Engem csak az érdekel, hogy a magyar válogatott sikeres legyen.</p>
      <p><b>Sallai Roland</b>: – Semmit nem valósítottunk meg abból, amit elterveztünk. Ötpontos passzunk nem volt, nem tudtunk végigvinni egy normális akciót.</p>
      <p><b>Baráth Botond</b>: – Mindkét gólnál hibáztunk. Nekem Moore-ra kellett ügyelnem, de sem én, sem Lang nem figyelt arra, hogy érkezik Ramsey. A szabadrúgásnál is lemaradtunk róla.</p>
      <p><b>Kovács István</b>: – Szerintem az egész sorozatot tekintve a hazai pályán Szlovákiától elszenvedett 2-1-es vereségen úszott el az Eb-részvétel kiharcolása.</p>
    </article>
  </body>
</html>