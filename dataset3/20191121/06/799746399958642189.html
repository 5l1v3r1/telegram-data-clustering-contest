<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103303/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T06:55:37+00:00"/>
    <meta property="og:title" content="Фріланд стала віцепрем’єркою Канади, МЗС очолив Шампань"/>
    <meta property="og:description" content="Прем’єр-міністр Канади Джастін Трюдо оголосив склад свого нового уряду в середу і призначив вже ексглаву МЗС Христю Фріланд своєю заступницею."/>
  </head>
  <body>
    <article>
      <h1>Фріланд стала віцепрем’єркою Канади, МЗС очолив Шампань</h1>
      <address>
        <time datetime="2019-11-21T06:55:37+00:00">21 Nov 2019, 06:55</time>
      </address>
      <p>Прем'єр-міністр Канади Джастін Трюдо оголосив склад свого нового уряду в середу і призначив вже ексглаву МЗС Христю Фріланд своєю заступницею.</p>
      <p>Про це повідомляє "Європейська правда" з посиланням на агентство <a href="http://apnews.com/">AP</a>.</p>
      <p>На новій посаді Фріланд, як і раніше, контролюватиме відносини між Канадою і США, а також нову торговельну угоду зі Сполученими Штатами і Мексикою, яку ще належить ратифікувати.</p>
      <p>Фріланд також буде виконувати обов'язки міністра з міжурядових справ – її завданням буде контролювати відносини з провінціями на тлі все більшого зростання невдоволення урядом у західній Канаді.</p>
      <p>"Ми з Христею дуже тісно працювали з деякими найбільшими питаннями, що стоять перед Канадою, Канадою і світом, але особливо Канадою та Сполученими Штатами", - сказав Трюдо.</p>
      <p>"Наша здатність добре співпрацювати щодо питань, які, відверто кажучи, стосуються національної єдності, енергетики і довкілля, відносин з усіма провінціями і регіонами країни, є надзвичайно важливою у той час, коли ми бачимо деякі дуже різні перспективи в країні, яку потрібно об'єднати", - сказав він.</p>
      <p>Ліберальна партія Трюдо на нещодавніх виборах не змогла виграти жодного мандата у багатій нафтою Альберті та Саскачевані.  Виборці в решті регіонів Канади голосували за кандидатів, які пообіцяли боротися зі змінами клімату.</p>
      <p>"Вибори надіслали повідомлення від Заходу нашій партії, і зараз настав момент, коли нам потрібно реагувати, слухаючи дуже уважно", - сказала Фріланд, яка народилася в Альберті.</p>
      <p>Новим міністром закордонних справ Канади стане член парламенту Франсуа-Філіп Шампань.</p>
      <related>
        <a href="https://www.eurointegration.com.ua/news/2019/11/8/7102836/"/>
        <a href="https://www.eurointegration.com.ua/news/2019/11/4/7102614/"/>
      </related>
    </article>
  </body>
</html>