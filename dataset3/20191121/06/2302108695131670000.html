<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cum-a-reusit-alba-iulia-sa-reinvie-cu-ajutorul-fondurilor-europene-cetatea-vauban-scoasa-din-balarii-si-renovata-cu-peste-60-de-milioane-de-euro.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T06:14:04+00:00"/>
    <meta property="og:title" content="Cum a reușit Alba Iulia să reînvie cu ajutorul fondurilor europene. Cetatea Vauban, scoasă din bălării și renovată cu peste 60 de milioane de euro"/>
    <meta property="og:description" content="Fondurile europene au contribuit semnificativ la transformarea orașului Alba Iulia într-una dintre cele mai importante atracții turistice din"/>
  </head>
  <body>
    <article>
      <h1> Cum a reușit Alba Iulia să reînvie cu ajutorul fondurilor europene. Cetatea Vauban, scoasă din bălării și renovată cu peste 60 de milioane de euro </h1>
      <address><time datetime="2019-11-21T06:14:04+00:00">21 Nov 2019, 06:14</time> by <a rel="author">Ovidiu Hațegan</a></address>
      <p>Fondurile europene au contribuit semnificativ la transformarea orașului Alba Iulia într-una dintre cele mai importante atracții turistice din Transilvania, dar și din România. Situat între Cluj-Napoca și Sibiu, orașul reușește deocamdată să atragă mai ales turiștii ”de o zi”, care petrec doar câteva ore, apoi pleacă spre una dintre cele două destinații. Cetatea în jurul căreia a fost construit orașul, dar și obiectivele turistice din perimetrul ei, reprezintă principala atracție.</p>
      <p>Alba Carolina este una dintre cele mai mari cetăți construite în stil Vauban din sud-estul Europei și în prezent, după investiții, una dintre cele mai bine conservate. Reabilitarea ei a costat peste 60 de milioane de euro, majoritatea banilor provenind din <a href="https://europa.eu/investeu/projects/alba-iulia%E2%80%99s-citadel-restored_ro">finanțare europeană</a>.</p>
      <p>Altădată plină de bălării și inaccesibilă publicului din cauza unor unități militare cantonate în șanțurile de apărare încă din perioada comunistă, Alba Carolina s-a transformat acum într-o imensă zonă de promenadă, cu alei și piste de bicicletă și cu câteva terase, spații pentru concerte și restaurante.</p>
      <p>Modul în care s-a lucrat, dar și modul în care s-au cheltuit acești bani au stârnit controverse, în timp.</p>
      <figure>
        <img src="https://cdn.g4media.ro/wp-content/uploads/2019/11/piata-cetatii-2.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/piata-cetatii-2.jpg"/>
      </figure>
      <p>Spre exemplu, fostul parc Custozza, din fața Universității ”1 Decembrie 1918” din Alba Iulia, s-a transformat în Piața Cetății. Au fost tăiați copacii și a fost înlăturat spațiul verde, ceea ce a generat proteste în oraș. În locul parcului a apărut o piațetă în care se țin cele mai importante evenimente ale orașului, fiind și locul principal în care se organizează manifestările dedicate zilei naționale.</p>
      <figure>
        <img src="https://cdn.g4media.ro/wp-content/uploads/2019/11/principia.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/principia.jpg"/>
      </figure>
      <p>Tot acolo a fost ridicat Muzeul Principia, dedicat istoriei romane, o clădire de sticlă și metal în care se pot observa părți ale vechiului oraș Apulum, conservate<i> in situ</i>.</p>
      <p>O altă controversă este legată de concesionarea unei suprafețe foarte mari către Grup Corint, o firmă care a realizat majoritatea lucrărilor în Cetate, la momentul respectiv. Firma deține un hotel în mijlocul cetății (singurul) și oferă un produs turistic: Traseul celor Trei fortificații.</p>
      <p><b>Comisia Europeană, mulțumită.</b> Fosta șefă a Reprezentanței Comisiei Europene din România, Angela Cristea, a vizitat de mai multe ori orașul. În 2014, după finalizarea unor lucrări importante și o vizită la mai multe proiecte mari din județ, aceasta a <a href="https://viziteazaalbaiulia.ro/angela-filote-comisia-europeana-daca-lumea-ar-fi-un-pepene-rosu-felia-mea-preferata-ar-fi-alba-carolina/">declarat</a> că <b>„Dacă lumea ar fi un pepene roșu, felia mea preferată ar fi Alba Carolina”.</b></p>
      <p>”Este cu adevarat o destinatie de excelență în Europa, așa cum este de altfel și Alba Iulia și a fost recunoscut de către noi, Comisia Europeană. Cred că această cetate (Alba Carolina) poate fi o carte de vizită nu numai pentru România, ci pentru întreaga Uniune Europeană”, a spus Angela Cristea la momentul respectiv.</p>
      <p>Aceasta a mai adăugat că la Alba Iulia este vorba despre “o utilizare a fondurilor europene absolut remarcabilă, totul făcut cu foarte mult bun gust, de foarte bună calitate”. Între timp, unele elemente ale fortificației s-au degradat, în special cele de lemn (balustrade, scări, etc), iar primăria face eforturi financiare serioase să mențină și să repare cetatea care se întinde pe 70 de hectare (cu o lungime a zidurilor de 12 kilometri).</p>
      <p>Mai mulți tineri din oraș au realizat în acea perioadă un videoclip dedicat orașului lor, pe care l-au înscris în campania Happy, deschisă pe canalul oficial al lui Pharell Williams. Într-o manieră mai puțin obișnuită, filmul prezintă principalele locuri din Alba Iulia, cu ajutorul unor voluntari care dansează în oraș. Un film realizat pro-bono, care a reușit să se viralizeze mai mult decât toate ”prezentările” realizate de autoritățile locale.</p>
      <figure>
        <iframe src="https://www.youtube.com/embed/noR-YpJRjzI" width="1140" height="642" data-service="Youtube" scrolling="no"/>
      </figure>
      <p>În total orașul a atras în total aproximativ 200 de milioane, fonduri atrase în timpul în care orașul era condus de Mircea Hava (în prezent europarlamentar).</p>
      <p>Omul din spatele finanțărilor europene a fost însă Nicolaie Moldovan, city-manager al orașului, acum parte din echipa lui Hava la Bruxelles. Cu o parte din acești bani europeni a fost realizată o pistă de biciclete pe dealul Mamut aflat în imediata apropiere a orasului. Pista, care atinge altitudinea maxima de 420 de metri, este presărată cu puncte de belvedere și zone de joaca pentru copii.</p>
      <figure>
        <img src="https://cdn.g4media.ro/wp-content/uploads/2019/11/parc-dendrologic.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/parc-dendrologic.jpg"/>
      </figure>
      <p>Pista ocolește parțial un parc dendrologic, reabilitat de asemenea cu fonduri europene.</p>
      <p>Din acest punct de vedere, Alba Iulia este <b>orașul-reședință de județ cu cea mai bună absorbție a fondurilor europene,</b> potrivit <a href="http://urbanizehub.ro/topul-celor-mai-eficiente-orase-din-romania/">unui studiu</a> realizat de UrbanizeHub, care estimează că în Alba Iulia au intrat, în perioada 2007-2016, 815 euro pentru fiecare locuitor, de aproape 20 de ori mai mult decât codașul topului, orașulCălărași, potrivit <a href="https://www.euractiv.ro/fonduri-ue-politica-de-coeziune/alba-iulia-transformarea-unui-oras-cu-fonduri-europene-si-planuri-pentru-anul-centenarului-10856">euractiv.ro</a>.</p>
      <p><b>Puțină istorie.</b> Alba Iulia este un oraș foarte important pentru istoria României. În perioada romană era unul dintre cele mai importante municipii din imperiu, iar ulterior și-a păstrat importanța în Transilvania.</p>
      <p>Mihai Viteazul și-a avut reședința acolo, când a realizat unirea celor trei provincii cu populație românească. Contrar mitologiei alimentate de filmele istorice, acesta nu a intrat Alba Iulia în cetatea de acum, care a fost construită cu peste 100 de ani mai târziu, ci în cetatea medievală veche, peste care a fost construită cea ”nouă”</p>
      <p>Marea Unire a României din perioada modernă s-a realizat tot la Alba Iulia, la 1 decembrie 1918. Patru ani mai târziu, în fața Catedralei Încoronării – aflată între zidurile cetății – a avut loc încoronarea simbolică a regelui Ferdinand I și a reginei Maria.</p>
      <p>Anul trecut, orașul a sărbătorit Centenarul Unirii. În ziua de 1 eecembrie 2018, au fost la Alba Iulia aproximativ 150.000 de vizitatori.</p>
      <p>
        <i>
          <b>Acest material face parte dintr-o serie de articole despre România și UE, iar apariția lor este sprjinită de Reprezentanța Comisiei Europene în România.</b>
        </i>
        <br/>
        <i>
          <b>Informațiile prezentate nu reprezintă poziția oficială a UE. Întreaga răspundere asupra informațiilor prezentate revine autorului.</b>
        </i>
      </p>
    </article>
  </body>
</html>