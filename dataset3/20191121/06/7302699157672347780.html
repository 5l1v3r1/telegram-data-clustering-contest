<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000109703"/>
    <meta property="og:site_name" content="MGR Online"/>
    <meta property="article:published_time" content="2019-11-21T06:25:00+00:00"/>
    <meta property="og:title" content="คนดัง-มหาเศรษฐีสอนลูก : ไม่ให้มรดก อยากได้หาเอง!"/>
    <meta property="og:description" content="คำว่า “โลกนี้อยู่ยาก” ไม่ใช่คำพูดลอยๆที่หลายคนใช้ติดปากแต่อย่างใด เพราะโลกทุกวันนี้ทำให้หลายๆคนตัดใจไม่อยากมีลูก เพราะหวั่นอนาคตข้างหน้าที่คาดว่าเด็กจะโตขึ้นแบบไร้คุณภาพ ความอดทนต่ำ และไม่ขวนขวายด้วยตนเองเหมือนคนรุ่นเก่าๆ ส่งให้ม"/>
  </head>
  <body>
    <article>
      <h1>คนดัง-มหาเศรษฐีสอนลูก : ไม่ให้มรดก อยากได้หาเอง!</h1>
      <address><time datetime="2019-11-21T06:25:00+00:00">21 Nov 2019, 06:25</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011350501.JPEG"/>
      </figure>
      <p>
        <b>คำว่า “โลกนี้อยู่ยาก” ไม่ใช่คำพูดลอยๆที่หลายคนใช้ติดปากแต่อย่างใด เพราะโลกทุกวันนี้ทำให้หลายๆคนตัดใจไม่อยากมีลูก เพราะหวั่นอนาคตข้างหน้าที่คาดว่าเด็กจะโตขึ้นแบบไร้คุณภาพ ความอดทนต่ำ และไม่ขวนขวายด้วยตนเองเหมือนคนรุ่นเก่าๆ ส่งให้มหาเศรษฐีชื่อดังมากมาย และดาราฮอลลีวูดหลายคน ที่ตัดใจไม่ยกทรัพย์สินให้ทายาท ถ้าอยากได้ต้องรู้จักหาเอง</b>
      </p>
      <figure>
        <img src="https://mpics.mgronline.com/pics/Images/562000011350502.JPEG"/>
      </figure>
      <p>นักแสดงดังอย่าง แอชตัน คุชเชอร์ เพิ่งให้สัมภาษณ์ผ่านรายการ Armchair Expert ของ แด็กซ์ เชพพาร์ด โดยบอกว่าเขาจะไม่ตั้งกองทุนใดๆให้ลูกทั้งสองคนที่เกิดกับ มิล่า คูนิส เด็ดขาด แต่ยินดีรับฟังหากลูกๆมีไอเดียด้านธุรกิจ แต่จะไม่ให้สิทธิพิเศษใดๆ<br/><br/><i><b>“ลูกๆผมมีชีวิตที่ถือว่ามีสิทธิพิเศษกว่าเด็กคนอื่น ทั้งๆที่พวกเขายังไม่รู้เรื่องด้วยซ้ำ และพวกเขาคงไม่มีวันรู้เพราะนี่คือสิ่งเดียวที่พวกเขาจะรู้ ผมจะไม่ตั้งกองทุนอะไรให้พวกเขาทั้งนั้น สุดท้ายเราคงมอบเงินเราให้กับการกุศลหรือเอาไปทำประโยชน์รูปแบบต่างๆ แต่ถ้าลูกๆผมอยากจะเริ่มทำธุรกิจ แล้วพวกเขามีแผนธุรกิจที่น่าสนใจ ผมก็จะลงทุน แต่พวกเขาจะไม่ได้รับความไว้วางใจใดๆ เพราะฉะนั้นผมหวังว่า พวกเขาจะมีแรงกระตุ้นให้นำไปสู่ในสิ่งที่พวกเขามี หรือบางสิ่งที่พวกเขาเคยมี” </b></i><br/><br/>แอชตัน คุชเชอร์ และ มิล่า คูนิส แต่งงานกันเมื่อปี 2015 และมีลูกด้วยกัน 2 คนคือ ไวแอตต์ อิสซาเบล คุชเชอร์ ลูกสาววัย 5 ปี และ ดิมิทรี พอร์ทวู้ด คุชเชอร์ ลูกชายวัย 3 ปี โดยแอชตัน มีทรัพย์สินอยู่ที่ 200 ล้านดอลลาร์สหรัฐ ขณะที่ มิล่า คูนิส มีทรัพย์สินอยู่ที่ 65 ล้านดอลลาร์สหรัฐ</p>
      <figure>
        <img src="https://mpics.mgronline.com/pics/Images/562000011350503.JPEG"/>
      </figure>
      <p>นอกจากนั้นยังมีคนดังอีกมากมาย ที่ปฏิเสธยกมรดกให้ลูกๆ ไม่ว่าจะเป็น กอร์ดอน แรมซีย์ เชฟเซเลบริตี้คนดัง ที่ไม่ขอยกทรัพย์สินให้ลูกๆทั้ง 4 คน มาทิลดา, แจ็กสัน สก็อตต์, ฮอลลี แอนนา และ เมแกน เจน โดยเขาบอกว่า <b><i><br/></i></b><b><i>“ผมไม่ให้แน่นอน ไม่ใช่ว่าผมร้ายกับลูกนะ แต่เพราะผมไม่อยากสปอยล์พวกเขา สิ่งเดียวที่ผมเห็นด้วยกับทานา (ภรรยา ) คือการที่พวกเขาจะได้เงินดาวน์แฟลตแค่ 25 เปอร์เซ็นต์ ไม่ใช่เงินค่าแฟลตทั้งหมด”</i></b></p>
      <figure>
        <img src="https://mpics.mgronline.com/pics/Images/562000011350504.JPEG"/>
      </figure>
      <p><b>ไนเจลลา ลอว์สัน </b>เชฟคนดังชาวอังกฤษอีกคน ที่ตั้งเป้าไว้ว่าจะไม่ยกทรัพย์สินให้ลูกๆทั้ง โคซิมา ลูกสาว และ บรูโน ลูกชาย ที่เกิดจากการแต่งงานกับ จอห์น ไดมอนด์ โดยเธอเชื่อว่า <i>“เงินสามารถทำลายคนได้” <br/><br/><b>“ฉันตั้งใจเอาไว้แล้วว่าลูกๆของฉันไม่ควรมีหลักประกันทางการเงินอะไรทั้งนั้น เพราะมันทำลายคนที่ไม่คิดจะทำงานหาเงินด้วยตัวเอง”</b></i></p>
      <figure>
        <img src="https://mpics.mgronline.com/pics/Images/562000011350505.JPEG"/>
      </figure>
      <p><b>บิล เกตส์</b> และ<b> เมลินดา เกตส์</b> มหาเศรษฐีอันดับต้นๆของโลก ผู้ก่อตั้ง Microsoft ทั้งคู่ตัดสินใจที่จะจ่ายค่าเล่าเรียนให้ลูกๆทั้ง เจนนิเฟอร์, ลอรี และ ฟีบี้ แต่ยืนยันว่าลูกๆต้องออกหางาน และหาเงินเลี้ยงชีวิตของตัวเอง และจะมอบเงินให้คนละ 10 ล้านดอลลาร์สหรัฐ ให้ลูกแต่ละคนจากทรัพย์สินที่มีทั้งหมดกว่า 1.08 แสนล้านดอลลาร์สหรัฐ <br/><br/><i><b>“มันไม่ใช่เรื่องของเด็ก ที่จะให้พวกเขามีทรัพย์สินมหาศาล มันบิดเบือนทุกอย่างที่มันควรจะเป็น พวกเขาต้องสร้างทุกอย่างด้วยตัวเอง”</b></i></p>
      <figure>
        <img src="https://mpics.mgronline.com/pics/Images/562000011350506.JPEG"/>
      </figure>
      <p><b>ไซมอน คาวล์ </b>นักปั้นคนดังเจ้าของรายการ Britain’s Got Talent และ รายการ Got Talent ของทั่วโลก ที่เพิ่งมี เอริค ลูกชายคนแรกเมื่อปี 2014 ขณะมีอายุปาไป 55 ปีแล้ว ก็ได้เผยว่าเขาจะยกทรัพย์สิน 450 ล้านดอลลาร์สหรัฐให้กับการกุศล <br/><br/><i><b>“ผมจะยกทรัพย์สินให้กับใครสักคน อาจเป็นองค์กรการกุศล บางทีอาจจะเป็น เด็ก และ สุนัข ผมไม่มีความเชื่อในเรื่องการส่งทอดทรัพย์สินจากรุ่นสู่รุ่น”</b></i></p>
      <figure>
        <img src="https://mpics.mgronline.com/pics/Images/562000011350507.JPEG"/>
      </figure>
      <p><b>มาร์ค ซักเกอร์เบิร์ก</b> ผู้ก่อตั้งเฟซบุ๊ค ที่เห็นพ้องต้องกันกับภรรยาอย่าง<b> พริสซิลลา เฉิน</b> ที่ไม่ขอทิ้งมรดกมากมายให้ลูกทั้งสองอย่าง แม็กซิมา และ ออกัส โดยเขาได้เขียนจดหมายเปิดผนึก ยืนยันเจตนารมณ์ที่จะขอยกทรัพย์สินส่วนใหญ่ให้กับโครงการ Chan Zuckerberg Initiative แทนที่จะยกให้ลูกๆและสมาชิกในครอบครัว <br/><br/><b><i>“เราจะยกส่วนแบ่ง 99% จากเฟซบุ๊ค ที่ตอนนี้มีมูลค่าประมาณ 4.5 หมื่นล้านดอลลาร์สหรัฐ ที่เกิดขึ้นในช่วงชีวิตของเราเพื่อใช้มันในภารกิจนี้ เรารู้ว่ามันเป็นผลงานแค่เล็กน้อยเมื่อเทียบกับทรัพยากรทั้งหมดและความสามารถของผู้ที่ทำงานเกี่ยวกับด้านนี้อยู่แล้ว แต่เราก็อยากจะทำทุกอย่างที่เราสามารถทำได้ เพื่อควบคู่ไปกับคนอื่นๆ”</i></b></p>
      <figure>
        <img src="https://mpics.mgronline.com/pics/Images/562000011350508.JPEG"/>
      </figure>
      <p>ฟิลิป ซีมัวร์ ฮอฟฟ์แมน เมื่อนักแสดงดังเสียชีวิตลงเมื่อปี 2014 สิ่งที่ถูกเปิดเผยในเวลาต่อมาคือ ทรัพย์สินแทบทั้งหมดของเขาถูกยกให้กับคนรัก และมารดาของเขา แทนที่จะเป็นลูกๆทั้ง ทัลลูลาห์, วิลล่า และ คูเปอร์ ซึ่งนิวยอร์ก โพสต์ ได้รายงานว่า <i><b>“เขาไม่อยากให้ลูกๆของเขา ถูกเรียกว่าเป็นเด็กที่คาบช้อนเงินช้อนทองมาเกิด”</b></i></p>
      <figure>
        <img src="https://mpics.mgronline.com/pics/Images/562000011350509.JPEG"/>
      </figure>
      <p>สติง นักร้องดังได้เผยเมื่อปี 2014 กับทาง Mail on Sunday ว่าลูกๆทั้ง 6 คนของเขาจะไม่ได้รับมรดก 232 ล้านดอลลาร์สหรัฐ ของเขาอย่างเด็ดขาด โดยทั้ง โจ, อีเลียท, จีอาโคโม, เจค, มิคกี้ และ ฟูเชีย จะต้องทำงานเช่นเดียวกับคนอื่นๆ <br/><br/><i><b>“ผมตั้งใจที่จะไม่ทิ้งกองมรดกให้ลูกที่เปรียบเหมือนเป็นตัวถ่วงให้กับพวกเขา พวกเขาต้องทำงาน พวกเขารู้เรื่องนี้ดี และไม่มีใครมาเรียกร้องอะไรจากผม ซึ่งเป็นสิ่งที่ผมค่อนข้างนับถือและประทับใจในตัวลูกๆมาก”</b></i></p>
      <figure>
        <img src="https://mpics.mgronline.com/pics/Images/562000011350510.JPEG"/>
      </figure>
      <p>ไมเคิล บลูมเบิร์ก อดีตนายกเทศมนตรีนิวยอร์กได้ลงทะเบียนกับมูลนิธิ บิล และ เมลินดา เกตส์แล้ว การเซ็น สัญญาว่าจะให้ หรือ The Giving Pledge ของ เกตส์ เป็นองค์การรณรงค์ให้เศรษฐีบริจาคทรัพย์ของตนโดยมากเพื่อการกุศล นั่นหมายความว่า ทรัพย์สินของ ไมเคิล บลูมเบิร์ก จะถูกมอบให้กับ The Bloomberg Philanthropic Foundation แทนที่จะเป็น เอมมา และ จอร์เจียนา ลูกสาวทั้งสอง<br/><br/><i><b>“ถ้าคุณอยากทำอะไรสักอย่างให้ลูกๆของคุณ และแสดงให้เห็นว่าคุณรักพวกเขามากแค่ไหน สิ่งเดียวที่ดีที่สุดจริงๆเลยคือ การสนับสนุนองค์กรที่จะช่วยให้โลกน่าอยู่ขึ้นเพื่อพวกเขาและลูกๆของพวกเขาเอง”</b></i></p>
      <figure>
        <img src="https://mpics.mgronline.com/pics/Images/562000011350511.JPEG"/>
      </figure>
      <p>เอลตัน จอห์น ศิลปินดังชายรักชายที่ตัดสินใจร่วมกับสามีอย่าง เดวิด เฟอร์นิช ว่าจะไม่สปอยล์ลูกๆทั้งสองของพวกเขาทั้ง เอไลจาห์ และ แซคคาห์รี โดยไม่คิดจะยกมรดกให้ เพราะเชื่อว่ามันสามารถทำลายชีวิตของพวกเขาได้เช่นกัน<br/><br/><i><b>“แน่นอนว่าผมอยากให้ลูกๆของผมมีสถานะทางการเงินที่ดีมากๆ แต่มันก็เลวร้ายมากๆเหมือนกันนะที่ไปหยิบยื่นช้อนเงินให้พวกเขา เพราะมันสามารถทำลายชีวิตพวกเขาได้เหมือนกัน”</b></i></p>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000109703"/>
      </related>
    </article>
  </body>
</html>