<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/startapi-i-maliy-biznes-shist-krokiv-na-zustrich-finansoviy-gramotnosti-50054780.html"/>
    <meta property="og:site_name" content="НВ"/>
    <meta property="article:published_time" content="2019-11-21T06:30:00+00:00"/>
    <meta property="og:title" content="Фінансова грамотність стартаперів і малого бізнесу: проблема та рішення"/>
    <meta property="og:description" content="Майже весь мікро- і малий бізнес у кращому разі веде тільки реєстри надходжень і витрат грошових коштів. Які складнощі через це виникають"/>
  </head>
  <body>
    <article>
      <h1>Фінансова грамотність стартаперів і малого бізнесу: проблема та рішення</h1>
      <h2>Майже весь мікро- і малий бізнес у кращому разі веде тільки реєстри надходжень і витрат грошових коштів. Які складнощі через це виникають</h2>
      <address><time datetime="2019-11-21T06:30:00+00:00">21 Nov 2019, 06:30</time> by <a rel="author">Андрій Якшин</a></address>
      <p>Сьогодні часто можна почути, як власник компанії та інвестор обговорюють рентабельність бізнесу. Може виникнути питання: що ж кожен із них має на увазі? А ось що: інвестори мають на увазі повернення на вкладений капітал, а власники бізнесу — рентабельність продажів.</p>
      <p><b>Проблема.</b> Сьогодні у представників українського МСБ фінансова грамотність на дуже низькому рівні. Через це, навіть незважаючи на наявність обліку, багато власників та управлінців не розуміють, які цифри цей облік має давати, і що з ними робити.</p>
      <p>Ситуація тільки ускладнюється тим, що найчастіше у таких компаніях облік ведеться у різних місцях, а єдина картина зводиться практично «на коліні». Таким чином не можна отримати єдину звітність для аналізу і прийняття рішень. По суті, такий облік служить тільки податковим цілям, а нормального фінансово-управлінського обліку просто немає.</p>
      <p>Майже весь мікро- і малий бізнес у кращому разі веде тільки реєстри надходжень і витрат грошових коштів. Саме через це власники <b>компаній зіштовхуються з такими проблемами</b>:</p>
      <p>— не розуміють свого заробітку;</p>
      <p>— не бачать, де і в якій формі перебувають гроші бізнесу в даний момент часу;</p>
      <p>— не розуміють, скільки і коли можуть забрати дивідендів;</p>
      <p>— не мають інструментів контролю за виконанням плану доходів і витрат;</p>
      <p>— не розуміють механізму повернення вкладеного капіталу в свій бізнес;</p>
      <p>— виникають конфлікти всередині управлінської команди при інтерпретації управлінських показників;</p>
      <p>— не можуть масштабуватися — не розуміючи своїх цифр, не бачать точок зростання як за рахунок внутрішніх, так і зовнішніх ресурсів.</p>
      <p>Усі ці проблеми не дають власникам спілкуватися зрозумілою мовою з інвесторами. Потенційні постачальники капіталу не хочуть давати гроші на розвиток або купувати такий бізнес. Для них він як кіт у мішку.</p>
      <p><b>Рішення. </b>Що ж справді потрібно зробити, щоб можна було управляти бізнесом на цифрах і говорити з інвестором зрозумілою мовою?</p>
      <p><b>1. Скажіть «так» азам фінансової грамотності. </b>Купіть або пройдіть тренінг з підтримкою і посттренінговими завданнями — онлайн або офлайн. Читайте присвячені обліку канали, де розжована інформація виходить порційно і добре засвоюється, дивіться навчальні відео. Книги з фінансів — для ваших майбутніх фінансистів.</p>
      <p><b>2. Для підтримки вашої мотивації до навчання і розвитку обліку в компанії, спілкуйтеся peer-to-peer</b> (рівний-до-рівного), надихайтеся успіхами підприємців у вашому колі.</p>
      <p><b>3. Подумайте, який облік у вас ведеться насправді. </b>Якщо по-суті тільки податковий, то зважтеся на послуги консультантів і поставте собі нормальний фінансово-аналітичний облік. Що означає «нормальний»?</p>
      <p>a. Усі операції враховуються в єдиній системі бухгалтерського обліку.</p>
      <p>b. Ви бачите, скільки ви заробляєте (Звіт про прибутки і збитки — P&amp;L).</p>
      <p>c. Ви знаєте, де зараз гроші вашого бізнесу, хто винен вам і кому винні ви (Баланс).</p>
      <p>d. Ви можете дивитися на результати вашого бізнесу в деталях.</p>
      <p><b>4. Залучіть експертизу фінансиста,</b> який допомагатиме вам зі звітністю та її аналізом — у штат або на аутсорс.</p>
      <p>
        <b>5. Почніть складати бюджети і контролювати їх виконання.</b>
      </p>
      <p>
        <b>6. Впровадьте процедуру складання грошових прогнозів.</b>
      </p>
      <p>Сучасні інструменти роботи з фінансовою інформацією дають змогу управлінцю в режимі реального часу, в зручний час і в зручному місці, зокрема зі смартфона, бачити і розуміти важливі динамічні показники бізнесу. Серед них:</p>
      <p>— динаміка продажів і маржі за останні кілька днів;</p>
      <p>— залишки грошей на рахунках;</p>
      <p>— залишки дебету і кредиту;</p>
      <p>— залишки складу.</p>
      <p>Інформація — теж ресурс, і ви повинні вміти її накопичувати і обробляти. Шукати в ній точки зростання бізнесу і його прибутковості. Не використовувати наявну у вас інформацію — злочин проти свого бізнесу, особливо в умовах чергової хвилі кризи і посилення податкового тиску.</p>
      <p>Перестаньте втрачати ваші гроші, змінивши ставлення до своїх цифр.</p>
    </article>
  </body>
</html>