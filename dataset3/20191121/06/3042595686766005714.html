<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/avviser-ekteskap/71844000"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T06:57:08+00:00"/>
    <meta property="og:title" content="Avviser ekteskap"/>
    <meta property="og:description" content="Cristiano Ronaldo slår tilbake mot rapportene som sier at han har giftet seg med Georgina Rodriguez."/>
  </head>
  <body>
    <article>
      <h1>Avviser ekteskap</h1>
      <h2>Cristiano Ronaldo slår tilbake mot rapportene som sier at han har giftet seg med Georgina Rodriguez.</h2>
      <address><time datetime="2019-11-21T06:57:08+00:00">21 Nov 2019, 06:57</time> by <a rel="author">Håkon Østmoe Brandsnes</a></address>
      <p>Flere aviser, deriblant svenske <a href="https://www.expressen.se/sport/fotboll/ronaldo-har-gift-sig-i-hemlig-ceremoni-/">Expressen</a>, melder at den portugisiske superstjerna skal ha giftet seg med kjæresten Georgina Rodriguez under en privat seremoni tidligere denne måneden.</p>
      <p>
        <b>De siterer <a href="https://espndeportes.espn.com/futbol/italia/nota/_/id/6338377/prensa-cristiano-ronaldo-se-casa-en-secreto-en-marruecos">ESPN</a>, som hevder at det hele skal ha skjedd i ro og mak i Marokko. Ronaldos venn, den marokkanske kickbokseren Badr Hari, skal ha ledet seremonien.</b>
      </p>
      <p>Nå avviser derimot representanter for Ronaldo påstanden overfor <a href="https://www.tmz.com/2019/11/20/cristiano-ronaldo-not-married-georgina-rodriguez-wedding/">TMZ</a>.</p>
      <p>- Han har ikke giftet seg, sier representanten til nettstedet.</p>
      <h3>- Inkludert i testament</h3>
      <p>Ryktene stammer fra Italia.</p>
      <p>
        <b>Novela 2000 siterte en kilde som også sa at Ronaldo hadde endret testamentet sitt, og at Rodriguez nå var inkludert i dette.</b>
      </p>
      <p>Paret traff hverandre høsten 2016, og noen måneder seinere bekreftet paret sin kjærlighet.</p>
      <p>De fikk datteren Alana Martina i slutten av 2017, som ble Ronaldos fjerde i rekka.</p>
      <p>- Cristiano Junior vil ha flere søsken. Han vil ha sju, det magiske nummeret (Ronaldos nummer på trøya). Det synes jeg låter bra, skal Ronaldo ha sagt tidligere ifølge New York Post.</p>
      <h3>Uenighet med Sarri?</h3>
      <p>Ronaldo scoret sitt 99. landslagsmål da Portugal tidligere denne uka kvalifiserte seg til EM.</p>
      <p>
        <b>- De siste tre ukene har jeg spilt med begrensninger, men det var ingen kontrovers. Dere (media) skapte den, sa Ronaldo etter 2-0 seieren mot Luxemburg, ifølge NTB, som siterer Reuters.</b>
      </p>
      <p>Det var mot Milan i forrige uke at Ronaldo ble byttet ut etter 55 minutter. Superstjerna så ikke ut til å være fornøyd med Juventus-trener Maurizio Sarris valg.</p>
      <p>
        <b>Seinere ble det blant annet hevdet at Juventus-sjefer skal ha kalt inn Ronaldo på teppet for å diskutere oppførselen hans.</b>
      </p>
      <p>Det skal derimot ikke være noen dramatikk, ifølge portugiseren selv.</p>
      <p>- Jeg prøvde å hjelpe Juventus. Ingen liker å bli byttet ut, men jeg forsto det siden jeg ikke var helt frisk, sa Ronaldo.</p>
    </article>
  </body>
</html>