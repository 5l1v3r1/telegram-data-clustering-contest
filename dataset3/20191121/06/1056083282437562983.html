<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019427/%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D9%85%D8%B1%D8%AF%D9%85-%D8%A7%D8%B3%D8%AA%D8%A7%D9%86-%D9%82%D8%B2%D9%88%DB%8C%D9%86-%D8%B9%D9%84%DB%8C%D9%87-%D8%A7%D8%B4%D8%B1%D8%A7%D8%B1-%D8%B1%D9%88%D8%B2-%D8%B4%D9%86%D8%A8%D9%87-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T06:23:40+00:00"/>
    <meta property="og:title" content="راهپیمایی مردم استان قزوین علیه اشرار روز شنبه برگزار می‌شود"/>
    <meta property="og:description" content="ایسنا/قزوین معاون هماهنگ‌کننده سپاه صاحب‌الامر (عج) استان قزوین با اشاره به حضور خودجوش مردم استان‌های مختلف در دفاع از انقلاب اسلامی اعلام کرد: راهپیمایی مردم استان قزوین روز شنبه دوم آذرماه برگزار می‌شود."/>
  </head>
  <body>
    <article>
      <h6 class="kicker">در محکومیت اغتشاشات اخیر؛</h6>
      <h1>راهپیمایی مردم استان قزوین علیه اشرار روز شنبه برگزار می‌شود</h1>
      <address><time datetime="2019-11-21T06:23:40+00:00">21 Nov 2019, 06:23</time> by <a rel="author">رقیه ملاحسنی</a></address>
      <p>ایسنا/قزوین معاون هماهنگ‌کننده سپاه صاحب‌الامر (عج) استان قزوین با اشاره به حضور خودجوش مردم استان‌های مختلف در دفاع از انقلاب اسلامی اعلام کرد: راهپیمایی مردم استان قزوین روز شنبه دوم آذرماه برگزار می‌شود.</p>
      <p>سرهنگ ابوالفضل طاهرخانی - معاون هماهنگ‌کننده سپاه صاحب‌الامر (عج) استان قزوین - در گفت‌وگو با ایسنا، اظهار کرد: طی چند روز گذشته شاهد سوءاستفاده‌هایی از مطالبات به‌حق مردمی توسط اشرار فرصت‌طلب در نقاط مختلف کشور بودیم.</p>
      <p>وی افزود: این اقدامات خرابکارانه که به‌صورت سازماندهی‌شده بود، امنیت کشورمان را مورد هجمه‌های سنگین قرار داد و خسارات بسیاری را نیز بر مردم کشورمان تحمیل کرد.</p>
      <p>معاون هماهنگ‌کننده سپاه صاحب‌الامر (عج) استان قزوین بیان کرد: اقشار مختلف مردم با حضور خود در این راهپیمایی باشکوه پایان حوادث چندروزه افراد فرصت‌طلب را در کشور به‌صورت رسمی اعلام خواهند کرد.</p>
      <p>این مسئول با اشاره به حضور خودجوش مردم استان‌های مختلف در دفاع از انقلاب اسلامی اعلام کرد: به همین منظور ساعت ۹:۳۰ دقیقه صبح روز شنبه دوم آذرماه راهپیمایی مردمی در استان قزوین برگزار می‌شود.</p>
      <p>طاهرخانی با بیان اینکه بی‌شک مردم استان قزوین مانند دیگر مردم کشورمان حماسه‌ای بزرگ را در این تجمع خواهند آفرید؛ یادآور شد: این راهپیمایی از میدان میرعماد به سمت سبزه‌میدان و خیابان شهدا برگزار می‌شود.</p>
      <p>معاون هماهنگ‌کننده سپاه صاحب‌الامر (عج) استان قزوین در پایان با اشاره به لزوم توجه مسئولان به مطالبات مردمی گفت: مسئولان وظیفه دارند مطالبات به‌حق مردم را شنیده و در خصوص آن اقدامات لازم را انجام دهند.</p>
      <p>انتهای پیام</p>
    </article>
  </body>
</html>