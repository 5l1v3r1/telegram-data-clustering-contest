<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Birke-CSSD-Po-23-letech-opet-do-Belovse-vracime-lazenstvi-604111"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T06:34:00+00:00"/>
    <meta property="og:title" content="Birke (ČSSD): Po 23 letech opět do Bělovse vracíme lázeňství"/>
    <meta property="og:description" content="Ochutnal novou minerálku a debatoval se středoškoláky – senátor Jaroslav Malý navštívil Náchod."/>
  </head>
  <body>
    <article>
      <h1>Birke (ČSSD): Po 23 letech opět do Bělovse vracíme lázeňství</h1>
      <address>
        <time datetime="2019-11-21T06:34:00+00:00">21 Nov 2019, 06:34</time>
      </address>
      <p>
        <b>Ochutnal novou minerálku a debatoval se středoškoláky – senátor Jaroslav Malý navštívil Náchod.</b>
      </p>
      <p>V úterý 19. listopadu 2019 navštívil Náchod senátor Parlamentu ČR a náměstek ředitele Fakultní nemocnice v Hradci Králové prof. MUDr. Jaroslav Malý, CSc.  Přijal pozvání starosty Náchoda Jana Birke a kromě prohlídky historické budovy radnice se seznámil mimo jiné s aktuálním stavem přípravy stavby obchvatu Náchoda, tolik potřebné stavby pro rozvoj infrastruktury celého regionu.</p>
      <p>„Přípravné práce pro realizaci majetkoprávních úkonů intenzivně probíhají a do konce letošního roku by měl majitele domů v trase obchvatu, které se budou muset zbourat, navštívit znalec, který provede odhad ceny jejich nemovitosti. Jako město jsme s těmito lidmi v přímém kontaktu a jsme připraveni každý případ individuálně řešit ve spolupráci se státem," vysvětlil starosta Jan Birke a dodal: „Jako první prodá potřebné pozemky pro výstavbu obchvatu právě město, aby vlastníci měli jasný signál, že stavba se stává realitou."</p>
      <p>Během své návštěvy si pan senátor prohlédl budovu polikliniky v majetku města, kde sídlí specializované pracoviště oční kliniky VISUS. Primář doc. MUDr. Jan Studnička, Ph.D., seznámil senátora a starostu s vlastním fungováním kliniky, kterou denně navštíví v průměru stovka pacientů a jsou prováděny desítky operačních zákroků měsíčně.</p>
      <p>V doprovodu starosty Jana Birke a místostarosty Jana Čtvrtečky si prof. Malý v Bělovsi prohlédl nové vrty, úpravnu vody, stavbu Malých lázní a ochutnal novou minerálku, která již 15. prosince bude zpřístupněna veřejnosti v zimním pítku na nové kolonádě. „Po 23 letech tak opět do Bělovse vracíme lázeňství. Je to historický okamžik. Protože nové minerální vody čerpáme ze dvou vrtů, bude mít v následujících dnech veřejnost možnost vybrat v anketě právě dvě nová jména. Jednu z minerálek, která poteče z vrtu Jan do zimního pítka, slavnostně požehná děkan Římskokatolické církve právě v neděli 15. 12. 2019," prozradil starosta.</p>
      <p>„Jsem opravdu mile překvapen vynikající chutí nové minerálky. Díky obsahu oxidu uhličitého je skutečně ostrá. Velký potenciál vidím právě v možnosti využití přírodního zdroje léčivého plynu, což je mimořádný artikl a já přeji Náchodu, aby se to v lázeňství do budoucna uplatnilo," uvedl prof. Jaroslav Malý.</p>
      <p>Návštěvu Náchoda pak zakončil senátor Malý ve Střední odborné škole sociální  - Evangelické akademii v Kladské ulici diskuzí se studenty a jejich rodiči o podpoře výuky zdravotních sester a možnosti jejich uplatnění v krajských i fakultní nemocnici. Přivítal také podporu samosprávy v podobě stipendií pro studenty, které přiděluje Nadační fond pro podporu náchodské nemocnice založený městem Náchod, nebo investicí do zázemí školy. V letošním roce město investovalo do vybudování odborné učebny v této škole 600 tis. Kč.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Birke-CSSD-Tato-sluzba-nabizi-seniorum-mimoradne-mezigeneracni-propojeni-598413"/>
        <a href="https://www.parlamentnilisty.cz/politika/politici-volicum/Birke-CSSD-Bylo-nas-temer-50-a-vysazeli-jsme-za-odpoledne-2500-stromu-597754"/>
        <a href="https://www.parlamentnilisty.cz/politika/politici-volicum/Birke-CSSD-Ja-se-k-tomu-priznam-jsem-ve-stretu-zajmu-597198"/>
        <a href="https://www.parlamentnilisty.cz/politika/politici-volicum/Birke-CSSD-Reditelka-Oblastni-nemocnice-Nachod-konci-Na-muj-popud-597044"/>
      </related>
    </article>
  </body>
</html>