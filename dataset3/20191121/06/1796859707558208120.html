<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techno.nv.ua/ukr/popscience/na-altaji-znayshli-naydavnishu-skulpturu-leva-novini-nauki-50054792.html"/>
    <meta property="og:site_name" content="НВ"/>
    <meta property="article:published_time" content="2019-11-21T06:05:00+00:00"/>
    <meta property="og:title" content="Первісне мистецтво. На Алтаї знайшли найдавнішу скульптуру лева"/>
    <meta property="og:description" content="Вчені Інституту археології та етнографії Новосибірська виявили в Денисовій печері на Алтаї давню фігурку печерного лева."/>
  </head>
  <body>
    <article>
      <h1>Первісне мистецтво. На Алтаї знайшли найдавнішу скульптуру лева</h1>
      <h2>Вчені Інституту археології та етнографії Новосибірська виявили в Денисовій печері на Алтаї давню фігурку печерного лева.</h2>
      <address><time datetime="2019-11-21T06:05:00+00:00">21 Nov 2019, 06:05</time> by <a rel="author">Антон Ходоренко</a></address>
      <p>Головний науковий співробітник ІАЕТ Михайло Шуньков <a href="https://www.interfax.ru/russia/684824">вважає</a>, що фігурка була виготовлена близько 45 тис. років тому.</p>
      <p>«Фігурка була виявлена в 11-м шарі печери (…) Фігурка, виготовлена з бивня мамонта, це фігурка печерного лева», — сказав він, додавши, що довжина лева становить 4,2 см.</p>
      <p>Вчений зазначив, що однозначно відповісти на питання про призначення фігурки неможливо.</p>
      <p>Вік скульптури, за його словами, від 45 до 50 тисяч років. Шуньков не виключив, що фігурка могла бути виготовлена представниками підвиду давніх людей — денисівцями — під впливом людини розумної.</p>
      <p>Голова лева не збереглася, але в цілому вона відтворює загальний вигляд хижака, який готується до стрибка. Фігурка прикрашена орнаментом у вигляді насічок, на ній залишилися сліди червоної вохри, що означає, що скульптура була пофарбована — можливо, червона фарба символізувала поранення.</p>
      <p>За стилістикою скульптура нагадує фігурки з печер на кордоні Франції та Німеччини, Південної Франції, але на сьогодні є одним з найдавніших подібних артефактів.</p>
      <p>Також, зазначив Шуньков, в південній галереї Денисової печери знайдені кістяні знаряддя і прикраси початку верхнього палеоліту, в тому числі кістяне шило, кістяні лопатки, підвіски із зубів різних тварин, шкаралупи страуса, деякі прикраси мають орнамент у вигляді насічок.</p>
      <p>Приблизно рік тому <b>НВ</b> повідомляло, що археологи <a href="https://techno.nv.ua/ukr/popscience/pervisna-khudozhnik-na-altaji-znajshli-shmatok-kamenju-jakij-vijavivsja-davnim-olivtsem-2513282.html">виявили в південній галереї Денисової печери на Алтаї оброблений шматочок гематиту</a>. Судячи з усього, цей камінь використовувався для різних художніх робіт.</p>
      <p>«Це природний пігмент, зафіксований у вигляді так званого олівця. Оскільки видно, що він був оброблений, ми його можемо сприймати як артефакт. Конкретного його застосування ми не знаємо, але, імовірно, він використовувався в якихось художніх цілях. Це перша знахідка такого роду в Денисовій печері», — розповів директор ІАЕТ СО РАН член-кореспондент РАН Михайло Шуньков.</p>
      <hr/>
    </article>
  </body>
</html>