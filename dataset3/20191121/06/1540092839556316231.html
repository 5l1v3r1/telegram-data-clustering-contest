<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/198084/provlimata-apo-tin-kakokairia-egklovismoi-plimmyres-spition-kai-dromoi-potamia"/>
    <meta property="og:site_name" content="CNN.gr"/>
    <meta property="article:published_time" content="2019-11-21T06:02:31+00:00"/>
    <meta property="og:title" content="Προβλήματα από την κακοκαιρία: Εγκλωβισμοί, πλημμύρες σπιτιών και δρόμοι «ποτάμια»"/>
    <meta property="og:description" content="Σοβαρά είναι τα προβλήματα που δημιουργήθηκαν από το κύμα κακοκαιρίας που πλήττει τη χώρα. Εγκλωβισμοί, δρόμοι «ποτάμια», πλημμυρισμένα σπίτια, κατολισθήσεις..."/>
  </head>
  <body>
    <article>
      <h1>Προβλήματα από την κακοκαιρία: Εγκλωβισμοί, πλημμύρες σπιτιών και δρόμοι «ποτάμια»</h1>
      <h2>Σοβαρά είναι τα προβλήματα που δημιουργήθηκαν από το κύμα κακοκαιρίαςπου πλήττει τη χώρα. Εγκλωβισμοί, δρόμοι «ποτάμια», πλημμυρισμένα σπίτια, κατολισθήσεις είναι η εικόνα που διαμορφώνεται σε αρκετές περιοχές.</h2>
      <slideshow>
        <figure>
          <img src="https://www.cnn.gr/media/com_news/galleries/2019/11/21/19358/photos/full/2.jpg"/>
          <figcaption>Προβλήματα στον Πύργο από την κακοκαιρία - Πηγή: patrisnews.com</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/21/19358/photos/full/3.jpg"/>
          <figcaption>Προβλήματα στον Πύργο από την κακοκαιρία - Πηγή: patrisnews.com</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/21/19358/photos/full/4.jpg"/>
          <figcaption>Προβλήματα στον Πύργο από την κακοκαιρία - Πηγή: patrisnews.com</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/21/19358/photos/full/1.jpg"/>
          <figcaption>Προβλήματα στον Πύργο από την κακοκαιρία - Πηγή: patrisnews.com</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/21/19358/photos/full/6.jpg"/>
          <figcaption>Προβλήματα στον Πύργο από την κακοκαιρία - Πηγή: patrisnews.com</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/21/19358/photos/full/5.jpg"/>
          <figcaption>Προβλήματα στον Πύργο από την κακοκαιρία - Πηγή: patrisnews.com</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 08:02 , 21 November 2019 - 08:04</p>
      <p><b>Έντονη βροχόπτωση έπληξε περιοχές της <a href="https://www.cnn.gr/eidhseis/tag/16264/xalkidikh">Χαλκιδικής</a></b>. Σύμφωνα με την Πυροσβεστική, το κέντρο δέχθηκε <b>20 κλήσεις</b>, ενώ η Υπηρεσία χρειάστηκε να προχωρήσει σε 8 αντλήσεις υδάτων στα Φλογητά και στα Νέα Πλάγια.</p>
      <p>Παράλληλα, <b>δύο γυναίκες <a href="https://www.cnn.gr/eidhseis/tag/21422/egklwvismos">εγκλωβίστηκαν</a></b> μέσα στο αυτοκίνητό τους, σε γέφυρα στην επαρχιακή οδό από Τριγλία για Νέα Πλάγια, όταν αυτό καλύφθηκε από νερό και χρειάστηκε η επέμβαση πυροσβεστών προκειμένου να απεγκλωβιστούν.</p>
      <p>Παράλληλα, σύμφωνα με το<a href="https://www.thessnews.gr/article/154991/chalkidiki-i-ch-katelixe-sti-thalassa-logo-brochoptosis"> thessnews.gr</a>, ένα όχημα παρασύρθηκε από τα νερά και κατέληξε στη θάλασσα. Ο οδηγός κατάφερε να βγει μόνος του και είναι καλά στην υγεία του.</p>
      <figure>
        <img src="https://cdn.cnngreece.gr/images/news/2019/11/21/thess.jpg"/>
        <figcaption>Πηγή: thessnews.gr</figcaption>
      </figure>
      <h4>Προβλήματα στη Θεσσαλονίκη</h4>
      <p>Συνολικά 44 κλήσεις για άντληση υδάτων σε υπόγεια στις περιοχές της Χαλκηδόνας και των Κουφαλίων έχει δεχθεί η Πυροσβεστική Υπηρεσία, έπειτα από την έντονη βροχόπτωση που σημειώθηκε και είχε ως αποτέλεσμα να <b>πλημμυρίσουν υπόγεια και άλλα οικήματα</b>.</p>
      <p>Σύμφωνα με όσα έγιναν γνωστά, έξι συνεργεία αποτελούμενα από 12 άτομα επιχειρούν στις περιοχές όπου υπάρχει πρόβλημα.</p>
      <p>Στο μεταξύ, αποκαταστάθηκε η κυκλοφορία των οχημάτων στην <b>παλαιά εθνική οδό Θεσσαλονίκης - Έδεσσας</b>, στο ύψος της Παλαιάς Πέλλας που είχε διακοπεί νωρίτερα λόγω βροχόπτωσης και συσσώρευσης φερτών υλικών.</p>
      <p>Στο νομό <b>Κιλκίς</b>, σε ισχύ παραμένει η <b>διακοπή της κυκλοφορίας</b> των οχημάτων μεταξύ των οικισμών Άσπρος και Αξιοχώρι και η μετακίνηση των οδηγών γίνεται μέσω παρακαμπτήριων οδών. Εξάλλου, αποκαταστάθηκε νωρίς το απόγευμα, η κυκλοφορία των οχημάτων στο δρόμο που συνδέει τη Χαλκηδόνα με τα Κουφάλια, η οποία είχε διακοπεί εξαιτίας συγκέντρωσης μεγάλου όγκου νερού στο οδόστρωμα.</p>
      <figure>
        <iframe src="https://www.youtube.com/embed/EB0ddJlq4wA" width="560" height="304" data-service="Youtube" scrolling="no"/>
      </figure>
      <h4>Πλημμύρες στον Πύργο</h4>
      <p>Σοβαρά προβλήματα έχουν δημιουργηθεί σε αρκετά σημεία της πόλης του <b>Πύργου</b>.</p>
      <p>Πιο συγκεκριμένα, η Πυροσβεστική Υπηρεσία Πύργου, έχει δεχθεί <b>δεκάδες κλήσεις</b> για πλημμύρες σε σπίτια, ενώ πολλοί δρόμοι έχουν γίνει «ποτάμια».</p>
      <p>Σύμφωνα με πληροφορίες του <b><a href="http://www.patrisnews.com/plimmyrise-i-poli-tou-pyrgou-sovara-provlimata-apo-tin-kakokeria/">patrisnews.com</a></b>, στον κεντρικό δρόμο του Λαμπετίου, ο οποίος έχει πλημμυρίσει έχουν <b>εγκλωβιστεί οχήματα</b>. Στο σημείο βρίσκονται δυνάμεις της Πυροσβεστικής και στης Αστυνομίας.</p>
      <h4>Εικόνες «αποκάλυψης» στη Μεσσηνία</h4>
      <p>Και στην <a href="https://www.cnn.gr/eidhseis/tag/9103/messinia"><b>Μεσσηνία</b> </a>εντοπίζονται αρκετά προβλήματα λόγω της έντονης βροχόπτωσης.</p>
      <p>Το Συντονιστικό Τοπικό Όργανο Πολιτικής Προστασίας του Δήμου, ενεργοποίησε άμεσα το μηχανισμό του Σχεδίου «<b>Ξενοκράτης</b>» προκειμένου να <b>διασφαλιστεί η ζωή και η περιουσία των πολ</b>ιτών, σε συνεργασία πάντα με τη Πυροσβεστική Υπηρεσία και την Ελληνική Αστυνομία.</p>
      <p>Χαρακτηριστική της κατάστασης που έχει δημιουργηθεί, είναι η εικόνα στον <b>κάμπο της Μεσσηνίας</b>, ο οποίος «<b>πνίγηκε</b>» από χείμαρρο.</p>
      <figure>
        <iframe src="https://www.youtube.com/embed/PL279HgyQDA" width="560" height="304" data-service="Youtube" scrolling="no"/>
      </figure>
      <h4>«Βούλιαξε» η Ζάκυνθος</h4>
      <p>Πλημμύρες έχουν σημειωθεί και στη <a href="https://www.cnn.gr/eidhseis/tag/15869/zakynthos"><b>Ζάκυνθο</b></a>.</p>
      <p>Οι ζημιές καταγράφονται στα χωριά Κερί, Μαριές, Κοιλιωμένο, Παντοκράτορα, Σκοινάρι, Βολίμες, Άγιο Λέοντα, Αμπελόκηπους, Βασιλικό.</p>
      <p><b>Τμήμα της επαρχιακής οδού στον Βασιλικό έχει κλείσει</b> για να πραγματοποιηθούν εργασίες απομάκρυνσης βράχων που έκλεισαν τον δρόμο από κατολίσθηση, ενώ σοβαρά προβλήματα έχουν καταγραφεί και στο Κερί. Στις δύο παραπάνω περιοχές βρίσκονται από νωρίς συνεργεία της Περιφερειακής Ενότητας Ζακύνθου.</p>
      <p>Η <b>Πυροσβεστική Υπηρεσία</b> έχει ήδη κληθεί να συνδράμει στην απομάκρυνση υδάτων σε σπίτι στο Κερί, σε κατάστημα στη Λούμπα και σε κτήριο στους Αμπελόκηπους ενώ το κλιμάκιο της υπηρεσίας στην περιοχή των Ελατίων χρειάστηκε να παρέμβει για την κοπή κλαδιών στις Βολίμες.</p>
      <p>
        <b>Αναλυτική πρόγνωση από την ΕΜΥ για σήμερα:</b>
      </p>
      <h3>Αττική</h3>
      <p><b>Καιρός</b>: Νεφώσεις με τοπικές βροχές και βαθμιαία σποραδικές καταιγίδες, που από το απόγευμα θα είναι κατά τόπους ισχυρές.<br/><b>Άνεμοι</b>: Από νότιες διευθύνσεις 5 με 6 μποφόρ.<br/><b>Θερμοκρασία</b>: Από 14 έως 20 βαθμούς Κελσίου.</p>
      <h3>Θεσσαλονίκη</h3>
      <p><b>Καιρός</b>: Λίγες νεφώσεις παροδικά αυξημένες, με πιθανότητα πρόσκαιρων βροχών τις πρωινές ώρες, οπότε είναι πιθανό να εκδηλωθούν μεμονωμένες καταιγίδες στα ανατολικά.<br/><b>Άνεμοι</b>: Βόρειοι βορειοδυτικοί 3 με 4 μποφόρ.<br/><b>Θερμοκρασία</b>: Από 11 έως 18 βαθμούς Κελσίου.</p>
      <h3>Μακεδονία, Θράκη</h3>
      <p><b>Καιρός</b>: Στη δυτική Μακεδονία λίγες νεφώσεις παροδικά αυξημένες, με περιορισμένη ορατότητα κατά τόπους τις πρωινές και βραδινές ώρες. Στις υπόλοιπες περιοχές νεφώσεις με βροχές και καταιγίδες κατά τόπους ισχυρές, κυρίως στην ανατολική Μακεδονία και τη Θράκη.<br/><b>Άνεμοι</b>: Μεταβλητοί 3 με 4, στα ανατολικά ανατολικοί νοτιοανατολικοί 4 με 5 και πρόσκαιρα στα θαλάσσια έως 6 μποφόρ.<br/><b>Θερμοκρασία</b>: Από 9 έως 18 βαθμούς Κελσίου. Στη δυτική Μακεδονία 3 με 4 βαθμούς χαμηλότερη.</p>
      <h3>Νησιά Ιονίου, Ήπειρος, Δυτική Στερεά, Δυτική Πελοπόννησος</h3>
      <p><b>Καιρός</b>: Στο βόρειο Ιόνιο και την Ήπειρο λίγες νεφώσεις παροδικά αυξημένες, με περιορισμένη ορατότητα κατά τόπους τις πρωινές και βραδινές ώρες. Στις υπόλοιπες περιοχές νεφώσεις με τοπικές βροχές και σποραδικές καταιγίδες. Από το απόγευμα τα φαινόμενα στη δυτική Πελοπόννησο θα είναι κατά τόπους έντονα, ενώ στο Ιόνιο και τη δυτική Στερεά θα εξασθενήσουν.<br/><b>Άνεμοι</b>: Από δυτικές διευθύνσεις 3 με 4 μποφόρ.<br/><b>Θερμοκρασία</b>: Από 13 έως 20 βαθμούς Κελσίου. Στην Ήπειρο 3 με 4 βαθμούς χαμηλότερη.</p>
      <h3>Θεσσαλία, Ανατολική Στερεά, Εύβοια, Ανατολική Πελοπόννησος</h3>
      <p><b>Καιρός</b>: Νεφώσεις με τοπικές βροχές και σποραδικές καταιγίδες, κυρίως από το απόγευμα στην ανατολική Πελοπόννησο και τα νότια τμήματα της ανατολικής Στερεάς και της Εύβοιας, όπου τα φαινόμενα θα είναι κατά τόπους έντονα.<br/><b>Άνεμοι</b>: Στα βόρεια μεταβλητοί 3 με 4, στα υπόλοιπα από νότιες διευθύνσεις 4 με 6 μποφόρ.<br/><b>Θερμοκρασία</b>: Από 11 έως 21 βαθμούς Κελσίου.</p>
      <h3>Κυκλάδες, Κρήτη</h3>
      <p><b>Καιρός</b>: Νεφώσεις που γρήγορα από τα δυτικά θα αυξηθούν και κυρίως από το μεσημέρι θα εκδηλωθούν τοπικές βροχές και καταιγίδες. Τα φαινόμενα από τις απογευματινές ώρες θα είναι κατά τόπους έντονα στα δυτικά.<br/><b>Άνεμοι</b>: Από νότιες διευθύνσεις 4 με 6 μποφόρ.<br/><b>Θερμοκρασία</b>: Από 15 έως 22 βαθμούς Κελσίου.</p>
      <h3>Νησιά Ανατολικού Αιγαίου, Δωδεκάνησα</h3>
      <p><b>Καιρός</b>: Στα νησιά του ανατολικού Αιγαίου νεφώσεις με τοπικές βροχές και καταιγίδες. Τα φαινόμενα θα είναι κατά τόπους έντονα. Στα Δωδεκάνησα λίγες νεφώσεις που βαθμιαία θα αυξηθούν και θα σημειωθούν τοπικές βροχές και πιθανώς μεμονωμένες καταιγίδες από το βράδυ.<br/><b>Άνεμοι</b>: Νότιοι νοτιοανατολικοί 4 με 6 μποφόρ.<br/><b>Θερμοκρασία</b>: Από 15 έως 23 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198045/kairos-entona-fainomena-kai-simera-se-oli-ti-xora">Καιρός: Έντονα φαινόμενα και σήμερα σε όλη τη χώρα</a>
        </li>
        <li>
          <a href="https://www.cnn.gr/news/ellada/story/198074/aimatiri-symploki-sti-thessaloniki-me-treis-traymaties">Αιματηρή συμπλοκή στη Θεσσαλονίκη με τρεις τραυματίες</a>
        </li>
        <li>
          <a href="https://www.cnn.gr/news/ellada/story/198043/kairos-laspovroxes-kai-kataigides-ayrio-entona-fainomena-kai-stin-attiki">Καιρός: Λασποβροχές και καταιγίδες την Πέμπτη - Έντονα φαινόμενα και στην Αττική</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/8842/kairos">ΚΑΙΡΟΣ</a>
        </li>
        <li>
          <a href="https://www.cnn.gr/eidhseis/tag/1184/kakokairia">ΚΑΚΟΚΑΙΡΙΑ</a>
        </li>
        <li>
          <a href="https://www.cnn.gr/eidhseis/tag/23187/provlhmata">ΠΡΟΒΛΗΜΑΤΑ</a>
        </li>
        <li>
          <a href="https://www.cnn.gr/eidhseis/tag/2623/thessaloniki">ΘΕΣΣΑΛΟΝΙΚΗ</a>
        </li>
        <li>
          <a href="https://www.cnn.gr/eidhseis/tag/16264/xalkidikh">ΧΑΛΚΙΔΙΚΗ</a>
        </li>
        <li>
          <a href="https://www.cnn.gr/eidhseis/tag/21366/kilkis">ΚΙΛΚΙΣ</a>
        </li>
        <li>
          <a href="https://www.cnn.gr/eidhseis/tag/9103/messinia">ΜΕΣΣΗΝΙΑ</a>
        </li>
        <li>
          <a href="https://www.cnn.gr/eidhseis/tag/8008/pyrgos">ΠΥΡΓΟΣ</a>
        </li>
        <li>
          <a href="https://www.cnn.gr/eidhseis/tag/15869/zakynthos">ΖΑΚΥΝΘΟΣ</a>
        </li>
      </ul>
      <h4>
        <a href="https://www.cnn.gr/eidhseis">Top επικαιρότητα</a>
      </h4>
      <figure>
        <img src="https://cdn.cnngreece.gr/media/com_news/story/2019/11/21/198086/snapshot/2754193.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198068/snapshot/passport-3127925_1280.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198084/snapshot/2530281.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198080/snapshot/1.jpg"/>
      </figure>
    </article>
  </body>
</html>