<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/21/sabarimala-case-in-supreme-court.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T06:12:00+00:00"/>
    <meta property="og:title" content="‘100 വർഷം കാത്തിരുന്നാലും നിയമം ഉണ്ടാകില്ല’, ആഞ്ഞടിച്ച് സുപ്രീംകോടതി"/>
    <meta property="og:description" content="ശബരിമല പ്രത്യേക നിയമവുമായി ബന്ധപ്പെട്ട പരാമർശങ്ങൾക്കിടെ കേരളത്തിനെതിരെ അതിശക്തമായ വിമർശനമാണ് ഇന്നലെ സുപ്രീം കോടതിയിൽ നിന്നുണ്ടായത്. ജസ്റ്റിസുമാരായ.Sabarimala Women Entry. SC Sabarimala Verdict. Sabarimala News. Manorama News. Malayalam News. Malayala Manorama. Manorama Online. Latest News. Sabarimala Updates. Supreme Court. Sabarimala Verdict. Lord Ayyappa. Swami Saranam. ശബരിമല. സുപ്രീംകോടതി. ശബരിമല സ്ത്രീപ്രവേശനം. ശബരിമല യുവതീപ്രവേശം. അയ്യപ്പൻ. Sabarimala. Women Entered Sabarimala. Sabarimala Ladies. Bindhu and Kanakadurga Entered Sabarimala. Women in Sannidhanam. Police given security for Women. യുവതികള്‍ ശബരിമലയില്‍. Sabarimala News in Malayalam.Kerala News. Malayalam News. Manorama Online"/>
  </head>
  <body>
    <article>
      <h1>‘100 വർഷം കാത്തിരുന്നാലും നിയമം ഉണ്ടാകില്ല’, ആഞ്ഞടിച്ച് സുപ്രീംകോടതി</h1>
      <address><time datetime="2019-11-21T06:12:00+00:00">21 Nov 2019, 06:12</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ ശബരിമല പ്രത്യേക നിയമവുമായി ബന്ധപ്പെട്ട പരാമർശങ്ങൾക്കിടെ കേരളത്തിനെതിരെ അതിശക്തമായ വിമർശനമാണ് ഇന്നലെ സുപ്രീം കോടതിയിൽ നിന്നുണ്ടായത്. ജസ്റ്റിസുമാരായ എൻ.വി. രമണ, ആർ. സുഭാഷ് റെഡ്ഡി, ബി ആർ. ഗവായ് എന്നിവരുൾപ്പെട്ട ബെഞ്ച് രണ്ടു ഘട്ടമായാണ് വാദം കേട്ടത്. </p>
      <p>   കേസ് രണ്ടു മാസത്തേക്ക് മാറ്റിവയ്ക്കണം എന്നായിരുന്നു സംസ്ഥാന സർക്കാർ ആവശ്യപ്പെട്ടത്. പുതിയ തന്ത്രിയെക്കൂടി കക്ഷി ചേർക്കാൻ സമയം വേണമെന്നു ഹർജിക്കാരനായ രേവതി തിരുനാൾ രാമവർമയ്ക്കു വേണ്ടി ഹാജരായ കെ. രാധാകൃഷ്ണനും ആവശ്യപ്പെട്ടു. രണ്ടും കോടതി അംഗീകരിച്ചില്ല. കേസ് 100 വർഷം മാറ്റിവയ്ക്കണോ എന്ന് ജസ്റ്റിസ് രമണ ചോദിച്ചു. അതു കഴിഞ്ഞാലും കേരള സർക്കാർ നിയമം കൊണ്ടുവരില്ല എന്നും അദ്ദേഹം നിരീക്ഷിച്ചു. </p>
      <p>കോടതിയിൽ സമർപ്പിച്ച കരടുനിയമത്തിലെ 33% വനിതാസംവരണത്തെക്കുറിച്ചു കോടതി സംശയം പ്രകടിപ്പിച്ചപ്പോൾ, 50 വയസ്സിൽ കൂടുതലുള്ളവരെ മാത്രമേ ഭരണസമിതിയിൽ ഉൾപ്പെടുത്താവൂ എന്ന് സർക്കാരിനോട് പറയാമെന്ന് അഭിഭാഷകൻ അറിയിച്ചു. അപ്പോൾ ജസ്റ്റിസ് ബി.ആർ. ഗവായ് പറഞ്ഞു: 10 വയസ്സിൽ താഴെയുള്ളവരെയും ഉൾപ്പെടുത്താം.</p>
      <p>
        <b>സർക്കാർ നിർദേശിച്ചത് ഏഴംഗ അതോറിറ്റി</b>
      </p>
      <p>ന്യൂഡൽഹി ∙ കേരള സർക്കാർ ഇന്നലെ സുപ്രീം കോടതിയിൽ സമർപ്പിച്ച തിരുവിതാംകൂർ –കൊച്ചി  ഹിന്ദു ആരാധനാലയ ബില്ലിന്റെ കരടിൽ ശബരിമലയ്ക്കായി ഒരു പ്രത്യേക അധ്യായമാണുള്ളത് (അധ്യായം നാല് എ). ഇതു പ്രകാരം ശബരിമലയ്ക്ക് 7 അംഗങ്ങളുള്ള വികസന അതോറിറ്റി രൂപീകരിക്കണം. സർക്കാരിലെ സെക്രട്ടറി തലത്തിലുള്ളയാൾ ചെയർ പഴ്സനാകും.</p>
      <p>മറ്റ് അംഗങ്ങൾ ഇങ്ങനെ: തിരുവിതാംകൂർ ദേവസ്വം ബോർഡ് പ്രസിഡന്റ്, ദേവസ്വം കമ്മിഷണർ, പരിസ്ഥിതി എൻജിനീയറിങ് വിദഗ്ധൻ, സിവിൽ ചീഫ് എൻജിനീയർ, ഹിന്ദു ആചാരങ്ങളിലും ക്ഷേത്ര കാര്യങ്ങളിലും പ്രാവീണ്യമുള്ള പ്രമുഖ വ്യക്തി, ജില്ലാ മജിസ്ട്രേറ്റിൽ കുറയാത്ത പദവിയുള്ള മെംബർ സെക്രട്ടറി. ശബരിമലയെ ദേശീയ തീർഥാടന കേന്ദ്രം എന്ന നിലയ്ക്ക് വികസിപ്പിക്കുന്നതിന്റെ ചുമതല അതോറിറ്റിക്കായിരിക്കും.</p>
      <p>
        <b>നിയമോപദേശത്തിനു ശേഷം തുടർനടപടി</b>
      </p>
      <p>
        <i>ടി.ബി ലാൽ </i>
      </p>
      <p>തിരുവനന്തപുരം ∙ ശബരിമല വികസനവുമായി ബന്ധപ്പെട്ടു സർക്കാരും ദേവസ്വം ബോർഡും ചെയ്ത പ്രവർത്തനങ്ങൾ ഇന്നലെ സുപ്രീം കോടതിയിൽ വേണ്ടവിധം ഉന്നയിക്കപ്പെട്ടില്ല എന്ന നിഗമനമാണു സർക്കാരിനുള്ളത്. നിയമവിദഗ്ധരുമായി ആലോചിച്ച ശേഷമായിരിക്കും സർക്കാരിന്റെ തുടർനടപടികൾ. </p>
      <p>തിരുവിതാംകൂർ ദേവസ്വം ബോർഡിൽ നിന്നു ശബരിമലയെ നീക്കുന്നത് ഒട്ടേറെ നിയമപ്രശ്നങ്ങൾക്കു വഴിവയ്കുമെന്നും ബോർഡിനു കീഴിലുള്ള മറ്റു ക്ഷേത്രങ്ങളുടെ നിലനിൽപ്പിനെ ബാധിക്കുമെന്നും സർക്കാരിനു ബോധ്യമുണ്ട്. തിരുവിതാംകൂർ മഹാരാജാവ് ഇന്ത്യൻ യൂണിയനുമായി ഉണ്ടാക്കിയ ഉടമ്പടിയുടെ ഭാഗമായാണു ശബരിമലയും പന്തളം രാജപ്രവിശ്യയും ഉൾപ്പെടുത്തി തിരുവിതാംകൂർ ദേവസ്വം ബോർഡ് രൂപം കൊണ്ടത്.</p>
      <p>ശബരിമല വികസനത്തിനായി ഹൈക്കോടതി നിരീക്ഷണത്തിലുള്ള മാസ്റ്റർ പ്ലാൻ കമ്മിറ്റി നിലവിലുണ്ട്. ദേവസ്വം ബോർഡ് പ്രതിനിധികളും സർക്കാർ ഉദ്യോഗസ്ഥരും അംഗങ്ങളായ കമ്മിറ്റിയുടെ അധ്യക്ഷൻ വിരമിച്ച ഹൈക്കോടതി ജഡ്ജിയാണ്. പുറമേ സർക്കാർ വച്ച ഉന്നതാധികാര സമിതിയുമുണ്ട്.. മാസ്റ്റർ പ്ലാൻ കമ്മിറ്റിക്കു വേഗം പോരെന്ന അഭിപ്രായം സർക്കാരിനുമുണ്ട്. ഇതേത്തുടർന്ന് ഈ കമ്മിറ്റിയെ മറികടന്നു നിർമാണ പ്രവർത്തനങ്ങൾ സർക്കാർ നിയന്ത്രണത്തിൽ വേഗത്തിലാക്കാനും നിശ്ചയിച്ചിരുന്നു. </p>
      <p>ശബരിമല വികസനത്തിനായി ദേവസ്വം ബോർഡിനു കീഴിൽ ശബരിമല വികസന അതോറിറ്റി രൂപീകരിക്കാൻ സർക്കാർ ആലോചിച്ചിട്ടുണ്ട്. ദേവസ്വം ബോർഡിനു കീഴിലുള്ള എല്ലാ ക്ഷേത്രങ്ങളുടെയും ഭരണ നിർവഹണത്തിനായി പ്രത്യേക ബോർഡും പരിഗണനയിലുണ്ട്.</p>
      <p>ഈയിടെ വരുത്തിയ ദേവസ്വം ഭേദഗതി പ്രകാരം ബോർഡ് ഭരണസമിതിയിൽ മൂന്നിലൊന്നു സ്ഥാനം വനിതകൾക്കു നീക്കിവയ്ക്കാനും ശുപാർശയുണ്ട്. സർക്കാർ കൈക്കൊണ്ട ഈ നടപടികളത്രയും കോടതിക്കു മുന്നിലുള്ളപ്പോൾ തിടുക്കത്തിൽ കരടുനയം വേണമെന്ന നിർദേശത്തിന്റെ സാംഗത്യമാണ് സർക്കാർ പരിശോധിക്കുന്നത്. ഇക്കാര്യത്തിൽ വ്യക്തത വന്ന ശേഷം മുന്നോട്ടു നീങ്ങാനാണു തീരുമാനം. </p>
      <p>
        <b>ബോർഡിന് പ്രസക്തി കുറയും</b>
      </p>
      <p>ശബരിമല ഇല്ലെങ്കിൽ തിരുവിതാംകൂർ ദേവസ്വം ബോർഡിന്റെ പ്രസക്തി തന്നെ കുറയും. മലബാറിലെ ക്ഷേത്രങ്ങളുടെ സാമ്പത്തിക പ്രതിസന്ധി പരിഹരിക്കാൻ ഗുരുവായൂരിനെ മലബാർ ദേവസ്വത്തിനു കീഴിലാക്കാൻ സർക്കാർ ശ്രമിക്കുന്നതിനിടയിലാണ് പുതിയ വെല്ലുവിളി. </p>
      <p>‘കേരളത്തിൽ എന്താണ് നിയമസഭ ചേരാറില്ലേ? കേരളം പോലെ ഒരു സംസ്ഥാനത്തിനു പോലും സുപ്രീം കോടതി ഇടപെട്ടാലേ നിയമം കൊണ്ടുവരാനാകൂ എന്ന സ്ഥിതിയാണോ? ’</p>
      <p>
        <i>ജസ്റ്റിസ് എൻ.വി. രമണ</i>
      </p>
      <p><b>English summary: </b>Sabarimala case in Supreme Court</p>
    </article>
  </body>
</html>