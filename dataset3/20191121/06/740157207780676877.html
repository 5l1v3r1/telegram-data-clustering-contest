<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/praca/slowa-goryczy-w-dniu-pracownika-socjalnego-rzad-i-samorzad-niewiele-robia,135249.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Słowa goryczy w Dniu Pracownika Socjalnego: rząd i samorząd niewiele robią"/>
    <meta property="og:description" content="Dziś (21 listopada) Dzień Pracownika Socjalnego. To trudny i niedoceniany, również finansowo, zawód. Do tego, jak pokazują wydarzenia ostatnich tygodni, wciąż niebezpieczny. Polska Federacja Związkowa Pracowników Socjalnych i Pomocy Społecznej, która zrzesza zakładowe i międzyzakładowe organizacje związkowe oraz indywidualnych pracowników tego sektora, od kilku dni ma już swoje struktury w całej Polsce (do tej pory organizacja ta była nieobecna na Pomorzu Zachodnim). To wyraźny sygnał, że pracownicy socjalni formują szeregi, by walczyć o lepsze warunki, ale i o szacunek do ich zawodu."/>
  </head>
  <body>
    <article>
      <h1>Słowa goryczy w Dniu Pracownika Socjalnego: rząd i samorząd niewiele robią</h1>
      <address><time datetime="2019-11-21T06:00:00+00:00">21 Nov 2019, 06:00</time> by <a rel="author">Aneta Kaczmarek  </a></address>
      <h4>Dziś (21 listopada) Dzień Pracownika Socjalnego. To trudny i niedoceniany, również finansowo, zawód. Do tego, jak pokazują wydarzenia ostatnich tygodni, wciąż niebezpieczny. Polska Federacja Związkowa Pracowników Socjalnych i Pomocy Społecznej, która zrzesza zakładowe i międzyzakładowe organizacje związkowe oraz indywidualnych pracowników tego sektora, od kilku dni ma już swoje struktury w całej Polsce (do tej pory organizacja ta była nieobecna na Pomorzu Zachodnim). To wyraźny sygnał, że pracownicy socjalni formują szeregi, by walczyć o lepsze warunki, ale i o szacunek do ich zawodu.</h4>
      <hr/>
      <ul>
        <li>
          <b>Kiepskie zarobki, wątpliwy prestiż, a do tego długa lista obowiązków i ryzyko wpisane w codzienną pracę.</b>
        </li>
        <li>
          <b>21 listopada to dzień, w którym pracownicy socjalni mają swoje święto. Pytanie, czy jest co świętować.</b>
        </li>
        <li>
          <b>O tym niełatwym zawodzie, o problemach i oczekiwaniach pracowników socjalnych rozmawiamy z Pawłem Maczyńskim, przewodniczącym Polskiej Federacji Związkowej Pracowników Socjalnych i Pomocy Społecznej.</b>
        </li>
      </ul>
      <p>
        <b>Ostatnia pańska rozmowa z PortalSamorzadowy.pl miała miejsce rok temu. Co od tej pory zmieniło się w pomocy społecznej?</b>
      </p>
      <p><b>- Paweł Maczyński, przewodniczący Polskiej Federacji Związkowej Pracowników Socjalnych i Pomocy Społecznej:</b> Jeśli nie pudrować rzeczywistości, to prawie nic. Co gorsza, cytując klasyka, zaczęliśmy się w tej rzeczywistości urządzać. Nie ma bowiem żadnych spektakularnych zmian, które wpłynęłyby na poprawę warunków pracy. Jesteśmy cały czas w ogólnopolskim proteście, w którym tak naprawdę upominamy się o to, by sytuacja pracowników socjalnych realnie się zmieniła, ale na ten moment trzeba powiedzieć, że tegoroczny Dzień Pracownika Socjalnego niewiele będzie się różnił od roku ubiegłego.</p>
      <p>To co się zmieniło, to fakt, że jest coraz bardziej niebezpiecznie. To co wydawało się, że w ostatnich latach się udało ograniczyć - czyli napaści na pracowników - powraca i tych zdarzeń niestety przybywa.</p>
      <p>
        <b>No właśnie, ostatnie tygodnie obfitują w doniesienia o kolejnych napaściach na pracowników pomocy społecznej. Federacja wystosowała nawet do nowej Minister Rodziny, Pracy i Polityki Społecznej apel, w którym domaga się pilnych zmian legislacyjnych podnoszących poziom bezpieczeństwa pracowników. Z czego ta wzmożona liczba aktów przemocy wynika?</b>
      </p>
      <p>- Myślę, że to wynika m.in. z faktu, że w minionych 5 latach pojawiło się trochę nowych pracowników. Wydaje się, i o to od jakiegoś czasu apelowaliśmy, że powinni być oni przeszkoleni, jak radzić sobie w sytuacjach zagrożenia, jakie działania profilaktyczne stosować. Tych szkoleń w zakresie bezpieczeństwa w zasadzie nie ma, ich się praktycznie nie stosuje. Pracodawcy wolą wysyłać pracowników na szkolenia z kodeksu postępowania administracyjnego i efekt jest jaki jest - ta praca ciągle jest niebezpieczna w sytuacji, gdy powinniśmy raczej minimalizować ryzyko.</p>
      <p>
        <b>I kiepsko płatna. Gdzieniegdzie pracownikom udaje się wynegocjować podwyżki, ale takie sytuacje mają miejsce rzadziej niż częściej.</b>
      </p>
      <p>- Na pewno tam, gdzie działają związki zawodowe, gdzie pracownicy w sposób zorganizowany upominają się o podwyżki, to te regulacje - w mniejszej czy w większej kwocie - pojawiają się. Teraz Ministerstwo Rodziny, Pracy i Polityki Społecznej wskazywało nam wyższą kwotę wynagrodzeń i myślę, że ona byłaby jednak na podobnym poziomie jak w roku ubiegłym, gdyby nie to, że w części samorządów udało się te podwyżki wynegocjować. Bez tego byłoby pewnie jeszcze gorzej, choć nie jest najlepiej, bo mamy w tej chwili taką sytuację, że wynagrodzenie pracownika socjalnego wzrosło o ok. 100 zł brutto - a mówimy o średniej krajowej - więc za chwilę będzie tak, że będziemy raczej ciągnąć do płacy minimalnej niż realnie te wynagrodzenia zwiększać. Natomiast w większości gmin jest nadal tak, że tych podwyżek od wielu lat nie widziano i jeśli systemowo nic się nie zmieni, to dalej ich nie będzie.</p>
      <p>
        <b>W zasadzie przy każdej rozmowie o pieniądzach włodarze wskazują, że największą część budżetów miast i gmin pochłania oświata i pomoc społeczna. Relacja samorząd - pomoc społeczna nie jest łatwą relacją. Tu chyba też od lat nic się nie zmienia?</b>
      </p>
      <p>- To, w czym się zgadzamy, to samorządowy postulat, że za dodatkowymi zadaniami i tym, co powinno być zlecane, a jest zrzucane przez rząd na samorząd pod hasłem „zadanie własne”, powinny pójść środki finansowe i osobowe na wykonywanie tych zadań. Na te kwestię mamy podobne spojrzenie. I to właściwie tyle.</p>
      <p>Niestety, niezależnie od tego, czy czasy były dobre dla samorządu, czy też trudne - jak teraz, gdy samorządowcy powołują się na mniejsze wpływy z PIT, czy na konieczność sfinansowania podwyżek dla nauczycieli - to nigdy nie było motywacji, by polepszać warunki pracy pracowników pomocy społecznej. Oczywiście teraz włodarze mają w ich mniemaniu słuszne powody, by nie zwiększać wynagrodzeń. Dokładnie mówią jednak to samo, co rok, dwa czy trzy lata temu - nawet, gdy kondycja samorządu była zdecydowanie lepsza. Wówczas też tego nie robili.</p>
      <p>
        <b>Z jakiej przyczyny, bo chyba nie jest to kwestia złej woli?</b>
      </p>
      <p>- Pomoc społeczna w mentalności władz samorządowych jest traktowana zdecydowania gorzej niż np. urzędy, które im bezpośrednio podlegają. Zresztą systemowo wzmacnia to rozporządzenie ws. wynagradzania pracowników samorządowych, gdzie pracownicy tych jednostek są usytuowani niżej niż pracownicy urzędu i w świadomości władz lokalnych przekłada się to na przekonanie, że można płacić mniej tej kategorii zatrudnionych.</p>
      <p>
        <a href="https://www.portalsamorzadowy.pl/praca/mocny-apel-pracownikow-socjalnych-w-sprawie-bezpieczenstwa,135192.html">Czytaj też: Mocny apel pracowników socjalnych w sprawie bezpieczeństwa</a>
      </p>
      <p>Pomoc społeczna jest spychana gdzieś na obrzeża samorządu. Odnoszę wrażenie, że tam wrzuca się wszystkie zadania, które są dla samorządu niewygodne, chociaż mogłyby być realizowane przez inne jednostki - czyli np. obsługa świadczenia 500 plus, 300 plus czy inne. Jak tylko pojawiają się nowe zadania, wójtowie, burmistrzowie czy prezydenci mają przekonanie: jak sobie z tym nie poradzimy, wrzucimy to do pomocy społecznej. Pomoc społeczna jest taką trochę zapchajdziurą różnych rządowych pomysłów, które później są zrzucane na samorząd, a samorząd zrzuca je na ośrodki pomocy społecznej - chociaż zgodnie z różnymi ustawami one nie mają obowiązku wielu z tych zadań realizować.</p>
      <p>Tutaj jest do wykonania duża praca mentalna nad tym, jak jest postrzegany ośrodek pomocy społecznej, komu i jak on ma służyć, jakie potrzeby lokalnej społeczności realizować. Wydaje mi się, że jest tutaj ze strony władz lokalnych jest jeszcze bardzo dużo do zrozumienia i pracy domowej do odrobienia.</p>
      <p>
        <b>Ale zdaje się, że ten problem dotyczy też w pewnym stopniu samego społeczeństwa. Pracownik społeczny kojarzy się trochę jak akwizytor, który puka do drzwi i natrętnie wtyka nos „w nieswoje sprawy”. To rodzi frustracje. Zresztą tych powodów do frustracji jest wiele, w tym finansowe.</b>
      </p>
      <p>- Tak jest. Teraz, kiedy działają różnego rodzaju programy rządowe adresowane do rodzin, a które automatycznie zostały zrzucone na ośrodki pomocy społecznej, choć jak mówię - nie musiało tak być - pracownicy mają przekonanie, że wypłacają klientom świadczenia wyższe niż ich płaca. Dodatkowo frustruje sam fakt, że często osoby, które są bierne zawodowo, dostają wyższe wsparcie ze strony państwa niż te osoby, które codziennie chodzą do pracy, wykonują swoje zadania, narażają życie. W myśleniu rządowym poświęcono dużo czasu i energii wsparciu rodzin, natomiast niekoniecznie priorytetem jest myślenie o pracownikach, którzy na to, żeby tę płacę minimalną zarobić, muszą cały miesiąc ciężko pracować.</p>
      <p>
        <b>Jako pracownicy socjalni czy jako federacja macie państwo więcej żalu do rządu, czy samorządów?</b>
      </p>
      <p>- Pretensje mamy do obu stron w równej mierze. Mocno drażni nas to przerzucanie się odpowiedzialnością. Zarówno rząd, jak i samorząd mają kompetencje, by rozwiązać te najbardziej palące problemy pomocy społecznej, ale nikt się tego nie podejmuje, nie bierze realnej odpowiedzialności.</p>
      <figure>
        <img src="https://pliki.portalsamorzadowy.pl/i/15/02/67/150267.jpg"/>
        <figcaption>Zdaniem pracowników socjalnych, ani rząd, ani samorząd nie robią nic, by poprawić warunki ich pracy (fot. youtube.com)</figcaption>
      </figure>
      <p>Rząd tego nie robi, a  samorząd, który narzeka na rząd, robi dokładnie to samo, czyli też tych problemów - z punktu widzenia możliwości lokalnych - nie rozwiązuje. Jest taki mit, że nie możemy dać tych podwyżek czy poprawić warunków pracy, ale właśnie tam, gdzie wybuchają spory zbiorowe czy odbywają się protesty, nagle okazuje się, że to podniesienie płacy w ramach środków, którymi dysponuje samorząd, było i jest możliwe.</p>
      <p>To przerzucanie się przez rząd i samorząd odpowiedzialnością jest niezwykle uciążliwe, ale jeśli podsumować działanie jednych i drugich tak bardzo wprost, to niewiele robią zarówno jedni jak i drudzy.</p>
      <p>
        <b>Wyjdziecie państwo na ulice, będziecie strajkować? Przed wyborami ten plan porzucono, ale były zapowiedzi powrotu do tematu w październiku. Mamy połowę listopada.</b>
      </p>
      <p>- Akcja protestacyjna nigdy się nie zakończyła i ona ciągle trwa. Była natomiast podniesiona kwestia ewentualnego strajku w ramach tego protestu. Na dzień dzisiejszy to wygląda w ten sposób, że na ostatnim spotkaniu w ministerstwie przestawiono nam pomysł, by po ukształtowaniu się rządu - czyli praktycznie teraz - wznowić rozmowy i usiąść ze stroną społeczną do stołu. Mówiono nam o końcu tego roku i jeśli rząd będzie chciał z nami rozmawiać, jesteśmy otwarci i gotowi, by dyskutować o tych sprawach, które w kwestiach legislacyjnych są do załatwienia.</p>
      <p>
        <b>Wierzy pan, że uda się je w końcu załatwić?</b>
      </p>
      <p>- Ja podchodzę do tego bardzo realnie. Mamy swój cel, wiemy, jak byliśmy traktowani i nie mamy złudzeń co do tego, jak decydenci obchodzą się ze środowiskiem pracowników pomocy społecznej. Nie oznacza to natomiast, że powinniśmy usiąść i powiedzieć: poddajemy się.</p>
      <p>Dla nas jasne i oczywiste jest to, że będziemy różnymi działaniami, które są planowane, starać się tę rzeczywistość zmienić. Choć oczywiście zdajemy sobie z tego sprawę i doskonale pamiętamy, jak traktowano nas wcześniej i jak przebiegały kontakty z nami.</p>
      <p>
        <b>Jako doświadczony, wieloletni pracownik socjalny nie dziwi się pan, że mimo wszystko ludzie chcą jeszcze pracować w pomocy socjalnej?</b>
      </p>
      <p>- Dziwię się i mówię to moim koleżankom i kolegom. Szczególnie kiedy odwiedzam małe gminy, gdzie króluje  mobbing wobec pracowników, gdzie zarabiają oni najmniejsze wynagrodzenie z możliwych, gdzie nie mówi się o tym, że tych agresywnych zachowań - zarówno ze strony pracodawców, jak i ze strony klientów, jest bardzo dużo. Przyglądając się temu wszystkiemu mówię wprost, że nie zdecydowałbym się na dalszą pracę w tym zawodzie w takich warunkach. Tym bardziej, że teraz jest dobry czas na przebranżowienie się i zmianę pracy.</p>
      <p>
        <a href="https://www.portalsamorzadowy.pl/praca/pracownicy-socjalni-i-pomocy-spolecznej-zawieszaja-protest,132225.html">Czytaj też: Pracownicy socjalni i pomocy społecznej zawieszają protest</a>
      </p>
      <p>Z jednej strony podziwiam moich kolegów i koleżanki, szczególnie z małych miejscowości czy z domów pomocy społecznej, czyli z takich miejsc, gdzie jako pomoc społeczna nawet nie stoimy w miejscu, ale często mam wrażenie, cofamy się do wczesnych lat 90. Z drugiej strony dziwię się, że jeszcze dają radę.</p>
      <p>
        <b>Być może dlatego, że szczególnie w tych małych miejscowościach ta możliwość przebranżowienia się czy zmiany pracy wcale nie jest taka powszechna.</b>
      </p>
      <p>- Ja jednak dochodzę do wniosku, że nie jest pustym stwierdzeniem, iż ta praca wciąga w sensie pewnej ideowości, że to pomaganie uzależnia. Pracownicy socjalni to są często osoby, które doskonale przygotowały się, żeby pomagać, czerpią z tego satysfakcję, szkolą się, podnoszą swoje kwalifikacje, starają się bardzo indywidualnie - często za własne, minimalne środki - dodatkowo rozwijać się zawodowo. Domyślam się, że jest im żal porzucać to wszystko, co im daje satysfakcję i poczucie spełnienia. Tylko, że satysfakcją nie nakarmią swoich rodzin, nie kupią dziecku butów na zimę i nie zapłacą rachunków.</p>
      <p><b>To budujące, że mimo tych wszystkich niedogodności i niskich płac, ludzie decydują się na tę pracę z potrzeby serca.</b> </p>
      <p>- Tak naprawdę się dzieje. Ostatnio mieliśmy przypadek dziewczyn, które w małej miejscowości, właściwie to jest wioska - Wierzbica pod Radomiem - zostały zwolnione, bo strajkowały, żeby mieć lepsze wynagrodzenie i być traktowane z godnością. Tzw. dyscyplinarkę dostały przewodnicząca i wiceprzewodnicząca związku, wydawało się, że ten związek został rozbity. Te kobiety walczyły 4 lata, sprawa trafiła aż do Sądu Najwyższego, który przywrócił je do pracy i zasądził odszkodowanie. To cieszy i buduje, także w kontekście możliwych strajków pracowników pomocy.</p>
      <p>Wydawało się, że nie ma najmniejszych powodów, żeby prowadzić tak długą walkę i wrócić do miejsca pracy, gdzie nie były przecież witane z otwartymi ramionami, a jednak one tą walkę prowadziły i wygrały. To, pokazuje jak bardzo ludzie potrafią być oddani sprawie i realizować wartości pracy socjalnej we własnym życiu.</p>
      <p>
        <b>Wspomniał pan o związku. Od nieco ponad tygodnia federacja ma struktury w całej Polsce, wcześniej brakowało ich jedynie na Pomorzu Zachodnim. Rozumiem, że to nic innego jak formowanie szyków w celu walki o swoje postulaty.</b>
      </p>
      <p>- To jest bardzo pozytywny sygnał. Pytała pani na początku, co zmieniło się w pomocy społecznej od zeszłego roku. Otóż to, w co inwestujemy, to - tam gdzie ludzie nie chcą działać w pojedynkę, chcą mieć większe możliwości, narzędzia i zaplecze prawne – tworzenie takich struktur. Sama federacja bardzo się rozwija i to jest niezwykle budujące. </p>
      <p>
        <a href="https://www.portalsamorzadowy.pl/komunikacja-spoleczna/polska-federacja-zwiazkowa-pracownikow-socjalnych-i-pomocy-spolecznej-obecna-juz-w-calej-polsce,134756.html">Czytaj też: Polska Federacja Związkowa Pracowników Socjalnych i Pomocy Społecznej obecna już w całej Polsce</a>
      </p>
      <p>Nadal jest bardzo niski poziom uzwiązkowienia w pomocy społecznej, ale to się zmienia, do ludzi dociera, że jeśli nie wezmą spraw w swoje ręce i nie będą działać w sposób zorganizowany i skuteczny, to nic się nie zmieni. Prowadząc nasz protest dostrzegamy, że osoby niezrzeszone bardzo trudno zachęcić do udziału w różnego rodzaju akcjach strajkowych, bo one po prostu się boją – że stracą pracę, że będą oceniane w swoich społecznościach. Ale jeżeli damy im narzędzie, które ich ochroni, to śmielej zaangażują się w działania nie tylko lokalne, ale i ogólnopolskie.</p>
      <p>***</p>
      <p>Jak wynika z danych Ministerstwa Rodziny, Pracy i Polityki Społecznej, średnie wynagrodzenie osób zatrudnionych na stanowisku pracownika socjalnego wzrosło w porównaniu z ubiegłym rokiem o 5,8 proc. tj. z kwoty 2635,35 zł (2018 r.) do 2787,02 zł (2019 r.). O 4,2 proc. wzrosło średnie wynagrodzenie starszych pracowników socjalnych: w 2018 r. wynosiło ono 2981,96 zł, a w 2019 r. - 3106,91 zł brutto.</p>
      <p>Najniższą średnią wynagrodzenia pracowników socjalnych odnotowano w województwach podlaskim oraz lubelskim, najwyższą w mazowieckim oraz pomorskim.</p>
      <p>W całej Polsce odnotowano spadek zatrudnienia pracowników socjalnych - najwięcej w PCPR-ach, mniej w OPS-ach. Przyjmując, że w Polsce jest 2477 gmin, to problem z zatrudnieniem pracowników socjalnych oficjalnie zgłoszono w 300 z nich tj. w ok. 12 proc. wszystkich. </p>
    </article>
  </body>
</html>