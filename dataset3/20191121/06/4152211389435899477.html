<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/592457/%E0%A6%86%E0%A6%97%E0%A7%81%E0%A6%A8%E0%A6%B0%E0%A7%8B%E0%A6%A7%E0%A7%87-%E0%A6%A4%E0%A6%A6%E0%A6%A8%E0%A7%8D%E0%A6%A4-%E0%A6%95%E0%A6%AE%E0%A6%BF%E0%A6%B6%E0%A6%A8-%E0%A6%97%E0%A6%A0%E0%A6%A8%E0%A7%87%E0%A6%B0-%E0%A6%A6%E0%A6%BE%E0%A6%AC%E0%A6%BF-%E0%A6%9C%E0%A6%BE%E0%A6%AE%E0%A6%BE%E0%A7%9F%E0%A6%BE%E0%A6%A4-%E0%A6%A8%E0%A7%87%E0%A6%A4%E0%A6%BE%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T06:30:00+00:00"/>
    <meta property="og:title" content="আগুনরোধে তদন্ত কমিশন গঠনের দাবি জামায়াত নেতার"/>
    <meta property="og:description" content="রাজধানীতে অগ্নিকাণ্ডের ঘটনাকে রহস্যজনক আখ্যা দিয়ে এর কারণ অনুসন্ধানে একটি উচ্চ ক্ষমতাসম্পন্ন ও নিরপেক্ষ তদন্ত কমিশন গঠন করতে সরকারের প্রতি জোর দাবি জানিয়েছেন জামায়াতে ইসলামির নায়েবে আমির অধ্যাপক মুজিবুর রহমান। রাজধানীর টিকাটুলিতে রাজধানী সুপার মার্কেটে অগ্নিকাণ্ডের পরবর্তী পরিস্থিতি..."/>
  </head>
  <body>
    <article>
      <h1>আগুনরোধে তদন্ত কমিশন গঠনের দাবি জামায়াত নেতার</h1>
      <address><time datetime="2019-11-21T06:30:00+00:00">21 Nov 2019, 06:30</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/21/7a146d48adc3caf3bb5fcc7672b93ca1-5dd62f7606952.jpg"/>
        <figcaption>রাজধানী সুপার মার্কেটের সামনে কর্মীদের সঙ্গে কথা বলছেন জামায়াত নেতা মুজিবুর রহমান</figcaption>
      </figure>
      <p>রাজধানীতে অগ্নিকাণ্ডের ঘটনাকে রহস্যজনক আখ্যা দিয়ে এর কারণ অনুসন্ধানে একটি উচ্চ ক্ষমতাসম্পন্ন ও নিরপেক্ষ তদন্ত কমিশন গঠন করতে সরকারের প্রতি জোর দাবি জানিয়েছেন জামায়াতে ইসলামির নায়েবে আমির অধ্যাপক মুজিবুর রহমান।</p>
      <p>রাজধানীর টিকাটুলিতে রাজধানী সুপার মার্কেটে অগ্নিকাণ্ডের পরবর্তী পরিস্থিতি দেখতে গিয়ে বৃহস্পতিবার (২১ নভেম্বর) সকালে  মজিবুর রহমান এ দাবি করেন। এসময় তিনি ক্ষতিগ্রস্ত ব্যবসায়ীদের পাশে দাঁড়ানোর আশ্বাস দেন।</p>
      <p>মুজিবুর রহমান বলেন, ‘সম্প্রতি দেশে অগ্নিদুর্ঘটনার প্রকোপ আশঙ্কাজনকভাবে বৃদ্ধি পেলেও সংশ্লিষ্ট বিভাগগুলোর অগ্নিনির্বাপণে সর্বাধুনিক প্রযুক্তি না থাকায় ও প্রয়োজনীয় গণসচেতনার অভাবে অতি তুচ্ছ ঘটনায় জানমালের ব্যাপক ক্ষয়ক্ষতি হচ্ছে।’</p>
      <p>দলের এই নায়েবে আমির বলেন, ‘রাজধানী সুপার মার্কেটে সংঘটিত ভয়াবহ অগ্নিকাণ্ডে সম্পদের যে বিরাট ক্ষতি হয়েছে, তা অত্যন্ত দুঃখজনক। এ ঘটনার ফলে ক্ষতিগ্রস্ত ব্যবসায়ীরা দারুণ অর্থনৈতিক সংকটে পড়বে। এ বিরাট ক্ষতি সহজে পূরণ হওয়ার নয়।’</p>
      <p>তিনি অগ্নিকাণ্ডে ক্ষতিগ্রস্তদের যথাযথ ক্ষতিপূরণ প্রদান ও স্বল্প সময়ের মধ্যে পুনর্বাসনের জন্য সরকারের প্রতি আহ্বান জানান। তিনি ঘটনাস্থল সরেজমিন পরিদর্শনকালে সাধারণ মানুষসহ ক্ষতিগ্রস্তদের সঙ্গে একান্তে কথা বলেন।</p>
      <p>এসময় জামায়াতে ইসলামির কেন্দ্রীয় নির্বাহী পরিষদ সদস্য ও ঢাকা মহানগরী দক্ষিণের আমির নুরুল ইসলাম বুলবুল, ঢাকা মহানগরী দক্ষিণের কর্মপরিষদ সদস্য ও ছাত্রশিবিরের সাবেক কেন্দ্রীয় সভাপতি আবদুল জব্বার প্রমুখ উপস্থিত ছিলেন।</p>
      <p> </p>
      <footer>/এসটিএস/এপিএইচ/</footer>
    </article>
  </body>
</html>