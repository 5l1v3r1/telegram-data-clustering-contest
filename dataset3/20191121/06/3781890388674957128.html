<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742821"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T06:31:00+00:00"/>
    <meta property="og:title" content="เผยโฉม&quot;สนามบินเบตง&quot; สมบูรณ์100%สวยสง่ากลางเขา"/>
    <meta property="og:description" content="สนามบินเบตงเสร็จสมบูรณ์100%แล้ว กลายเป็นแลนด์มาร์คแห่งใหม่ สวยสง่างามกลางหุบเขา ล่าสุดทดสอบระบบไฟรันเวย์พร้อมเปิดบริการ เดือนมิถุนายน 2563"/>
  </head>
  <body>
    <article>
      <h1>เผยโฉม"สนามบินเบตง" สมบูรณ์100%สวยสง่ากลางเขา</h1>
      <address>
        <time datetime="2019-11-21T06:31:00+00:00">21 Nov 2019, 06:31</time>
      </address>
      <p>
        <b>สนามบินเบตงเสร็จสมบูรณ์100%แล้ว กลายเป็นแลนด์มาร์คแห่งใหม่ สวยสง่างามกลางหุบเขา ล่าสุดทดสอบระบบไฟรันเวย์พร้อมเปิดบริการ เดือนมิถุนายน 2563</b>
      </p>
      <p>เมื่อวันที่ 21 พ.ย. ที่ท่าอากาศยานนานาชาติเบตง ต.ยะรม อ.เบตง จ.ยะลา พันจ่าโท อนันต์ บุญสำราญ นายอำเภอเบตง เปิดเผยถึงความคืบหน้าการก่อสร้างท่าอากาศยานนานาชาติเบตง ซึ่งเป็นท่าอากาศยานแห่งใหม่ ลำดับที่ 29 ของ ทย.ว่า ขณะนี้การก่อสร้างอาคารที่พักผู้โดยสาร งานทางวิ่ง(รันเวย์) ทางขับ(แท็กซี่เวย์) ลานจอดเครื่องบิน และระบบไฟฟ้าสนามบิน เสร็จสมบูรณ์ 100% โดยอาคารที่พักผู้โดยสาร ตรวจรับงานเรียบร้อย ขณะที่รันเวย์ แท็กซี่เวย์ ลานจอดเครื่องบิน และระบบไฟฟ้าสนามบิน จะตรวจรับงานในช่วงต้นเดือน ธ.ค.62 ซึ่งภาพรวมการก่อสร้างเป็นไปตามแผนงานที่วางไว้ ซึ่งในขณะนี้กำลังติดตั้งระบบต่าง ๆ อาทิ ระบบรักษาความปลอดภัย เครื่องเอ็กซเรย์ และกล้องวงจรปิด จากนั้นจะทดสอบระบบ และพร้อมเปิดให้บริการเดือน มิ.ย. 63</p>
      <figure>
        <img src="https://www.dailynews.co.th/admin/upload/20191121/news_wvKrjwUmTX135733_533.jpg?v=20191121148?v=2636"/>
      </figure>
      <figure>
        <img src="https://www.dailynews.co.th/admin/upload/20191121/news_mXcuHjkTPg135735_533.jpg?v=20191121148?v=5218"/>
      </figure>
      <p>นายอำเภอเบตงกล่าวอีกว่า ส่วนการเจรจากับสายการบินต่างๆ อาทิ สายการบินนกแอร์ สายการบินบางกอกแอร์เวย์ส สายการบินมาลินโดแอร์ และสายการบินไฟร์ฟลาย สายการบินต้นทุนต่ำ(โลว์คอสต์) จากประเทศมาเลเซีย เพื่อมาทำการบินที่ท่าอากาศยานเบตงนั้น ขณะนี้ยังรอคำตอบจากสายการบินอยู่ เบื้องต้นทราบว่าแต่ละสายการบินอยู่ระหว่างศึกษา และจัดทำแผนทางธุรกิจ<br/><br/><i>นอกจากนี้ทาง ทย. ยืนยันว่าพร้อมพิจารณามอบสิทธิพิเศษให้กับสายการบินที่มาทำการบิน เช่น ยกเว้นเก็บค่าธรรมเนียมการจอด และค่าใช้สนามบิน, ยกเว้นค่าเช่าอาคารสำนักงาน และออฟฟิศภายในสนามบิน หรือแม้กระทั่งการรักษาเส้นทางการบินไม่ให้สายการบินอื่นมาเปิดเส้นทางทับ</i> เป็นต้น</p>
      <figure>
        <img src="https://www.dailynews.co.th/admin/upload/20191121/news_QcTppXLuBA135737_533.jpg?v=20191121148?v=6524"/>
      </figure>
      <figure>
        <img src="https://www.dailynews.co.th/admin/upload/20191121/news_gZKDufDqkP135739_533.jpg?v=20191121148?v=1849"/>
      </figure>
      <p>ด้าน นายประจวบ นาทอง นักวิชาการชำนาญการปฏิบัติหน้าที่ในฐานะ ผู้อำนวยการท่าอากาศยานนานาชาติเบตง กล่าวว่า กรณีมีคนสอบถามเข้ามามากถึงการรับสมัครบุคลากรเข้าปฏิบัติงานที่ท่าอากาศยานนานาชาติเบตง  ซึ่ง ทย.ได้ส่งข้าราชการลงไปปฏิบัติหน้าที่บ้างแล้ว ส่วนที่เหลือระดับปฏิบัติการ อาทิ พนักงานตรวจอาวุธ และพนักงานดับเพลิง เป็นต้น จะเปิดรับสมัครต้นปี 63<br/><br/>อย่างไรก็ตามขณะนี้มีหน่วยงานต่างๆ สนใจมาเยี่ยมชมท่าอากาศยานเบตงจำนวนมาก นอกจากนี้ยังมีประชาชน และนักท่องเที่ยวชาวมาเลเซีย สิงคโปร์ อินโดนีเซีย เดินทางมาแวะชม และถ่ายรูปกับสนามบิน ถือเป็นแลนด์มาร์คที่สวยงามอีกแห่งหนึ่งของเมืองเบตง จ.ยะลา เพราะอยู่กลางหุบเขา มีความสวยงามท่ามกลางธรรมชาติที่ยังคงสมบูรณ์ติดต่อชายแดนประเทศมาเลเซีย</p>
      <figure>
        <img src="https://www.dailynews.co.th/admin/upload/20191121/news_YRcvNTzTlx135742_533.jpg?v=20191121148?v=5720"/>
      </figure>
      <figure>
        <img src="https://www.dailynews.co.th/admin/upload/20191121/news_ZSkEmPLMiA135743_533.jpg?v=20191121148?v=7339"/>
      </figure>
      <p>นายประจวบ กล่าวอีกว่า การเจรจากับสายการบินต่าง ๆ ขณะนี้สายการบินอยู่ระหว่างการศึกษาความเป็นไปได้ในการเปิดเส้นทางบิน และกำลังพิจารณาข้อมูลต่างๆ<br/>รวมถึงโปรโมชั่นที่ ทย. จะยกเว้นค่าบริการต่างๆ ให้ เพราะการเปิดจุดบินใหม่ส่วนใหญ่สายการบินจะขาดทุนก่อน 6 เดือน และขณะนี้นกแอร์กำลังอยู่ในช่วงฟื้นฟู จึงต้องพิจารณาให้ดีว่าเสี่ยงมากน้อยแค่ไหน<br/><br/><i>"....หากทำการบินคงเป็นการบินพ่วง เส้นทาง กรุงเทพฯ(ดอนเมือง)-หาดใหญ่-เบตง ไม่ใช่บินตรง เพราะช่วงแรกผู้โดยสารอาจยังไม่มากพอ อีกทั้งทางท่าอากาศยานนานาชาติเบตงยังไม่มีคลังน้ำมัน และขณะนี้มีความเป็นไปได้ในการทำการบินที่ท่าอากาศยานเบตงยังอยู่ที่ 50:50 เพราะข้อมูลยังไม่ชัดเจนพอที่จะตัดสินใจได้ ขอเวลาศึกษาอีกเล็กน้อย คาดว่าประมาณเดือน มี.ค.63 จะมีคำตอบในเรื่องเส้นทางการบินที่ชัดเจนมากขึ้น...." </i>นายประจวบ กล่าว</p>
      <figure>
        <img src="https://www.dailynews.co.th/admin/upload/20191121/news_LWmkUfMbjM135743_533.jpg?v=20191121148?v=7669"/>
      </figure>
      <figure>
        <img src="https://www.dailynews.co.th/admin/upload/20191121/news_noBdELKZCH135744_533.jpg?v=20191121148?v=6719"/>
      </figure>
      <figure>
        <img src="https://www.dailynews.co.th/admin/upload/20191121/news_RDgZepTNvf135744_533.jpg?v=20191121148?v=4639"/>
      </figure>
      <figure>
        <img src="https://www.dailynews.co.th/admin/upload/20191121/news_bnvpGOZEaa135745_533.jpg?v=20191121148?v=4797"/>
      </figure>
    </article>
  </body>
</html>