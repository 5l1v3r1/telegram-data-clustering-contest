<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/skandalo-purtomas-princas-andrew-stabdo-karaliskasias-savo-pareigas-leidima-suteike-pati-karaliene.d04b25e8-0bca-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Skandalo purtomas princas Andrew stabdo karališkąsias savo pareigas: leidimą suteikė pati karalienė"/>
    <meta property="og:description" content="Jorko kunigaikštis, princas Andrew paskelbė, kad kol kas stabo monarcho pareigas ir traukiasi iš viešumos. Tokį netikėtą ir svarbų sprendimą jis nusprendė priimti po to, kai Jeffrey Epsteino skandalas susijęs su seksualiniais nusikaltimais užtraukė didžiulę juodą dėmę ant visos britų karališkosios šeimos."/>
  </head>
  <body>
    <article>
      <h1>Skandalo purtomas princas Andrew stabdo karališkąsias savo pareigas: leidimą suteikė pati karalienė</h1>
      <address><time datetime="2019-11-21T06:00:00+00:00">21 Nov 2019, 06:00</time> by <a rel="author">Žmonės.lt</a></address>
      <p>
        <b>Jorko kunigaikštis, princas Andrew paskelbė, kad kol kas stabo monarcho pareigas ir traukiasi iš viešumos. Tokį netikėtą ir svarbų sprendimą jis nusprendė priimti po to, kai Jeffrey Epsteino skandalas susijęs su seksualiniais nusikaltimais užtraukė didžiulę juodą dėmę ant visos britų karališkosios šeimos.</b>
      </p>
      <p>Anot BBC, tokį princo Andrew sprendimą palaimino pati karalienė Elizabeth II. „Man tapo labai aišku, kad mano asociacijos su Jeffrey Epsteinu tapo didžiuliu mano šeimos vertingų darbų, su įvairiomis organizacijomis bei labdara, kuriuos aš labai palaikau ir didžiuojuosi, žlugdymu. Todėl paprašiau Jos Didenybės, kad galėčiau atsitraukti nuo karališkųjų savo pareigų. Ji man suteikė leidimą. Kartoju, kad be galo gailiuosi visų savo neišmintingų asociacijų su Jeffrey Epsteinu. Jo savižudybė paliko daug neatsakytų klausimų. Daugiausiai tų, kurie liečia jo aukas. Aš palaikau visus, kurie buvo paliesti šios istorijos ir norėtų teisingai ją užbaigti. Tikiuosi, kad laikui bėgant jų gyvenimai vėl tekės sava vaga. Žinoma, esu pasiryžęs bendradarbiauti su visomis institucijomis ir padėti visiems vykstantiems tyrimams, jeigu mano pagalba bus naudinga“, – trečiadienį skelbė oficialius Bakingamo rūmų išplatintas pranešimas.</p>
      <p>Tai nebuvo pirmas oficialus Bakingamo rūmų pareiškimas šia tema. Įvairius pareiškimus rūmai viešina jau kurį laiką.</p>
      <p>Pirmajame teigta, kad Epsteino – milijardieriaus, 2008 metais nuteisto už sekso nusikaltimus, o šią vasarą vėl areštuoto už prekybą žmonėmis, – byla yra Amerikos reikalas, Jorko hercogas su tuo neturi nieko bendra ir bet kokios prielaidos apie nepadorų elgesį su nepilnametėmis visiškai nepagrįstos. Pasak britų žurnalistų, tai buvo pirmas kartas, kai karališkoji šeima teikėsi pastebėti nepatogią temą, į kurią įvelti šio pasaulio galingieji nuo Elono Musko iki Billo Clintono, – pastarojo pikantiškas portretas su mėlyna Monicos Lewinsky suknele puošė Epsteino namų Niujorke koridorių...</p>
      <p>Epsteiną areštavo liepos šeštąją, rugpjūčio 10-ąją jis nusižudė Manhatano kalėjimo vienutėje, o dieną iki savižudybės JAV federalinis teismas paskelbė keletą dokumentų, tarp kurių buvo ir medžiaga, vis labiau klampinanti karalienės sūnų. Vis labiau – nes viena iš buvusių Epsteino sekso vergių Virginia Giuffre dar 2015 metais teigė, kad ją penkiolikmetę ne kartą vertė santykiauti su įtakingais boso draugais, tarp kurių buvo ir Jorko hercogas, taip pat su juo dalyvauti orgijoje. Yra nuotrauka, kurioje įamžintas princas, Virginia ir ilgametė Epsteino mylimoji (ir, kaip manoma, jo viešnamio madam), britų aukštuomenės dama Ghislaine Maxwell.</p>
      <p>Ironiška, kad dokumentai išvydo pasaulį beveik tuo pat metu, kai karališkoji šeima pareiškė, kad visi Giuffre teiginiai – melas. Esą princas neturėjęs su ja jokių ryšių, tuo labiau intymių santykių. Panašiai buvo 2015-aisiais, tada Virginia parašė knygą, kurioje teigė 1999–2002 metais triskart miegojusi su princu. Rūmai griežtai atsižegnojo nuo kaltinimo – girdi, princas nepažįsta šios moters. Nors yra 2001-ųjų nuotrauka, kaip spėjama, daryta Maxwell namuose Belgreivijoje. Joje princas apkabinęs Giuffre per nuogą juosmenį, antrame plane matyti besišypsanti Ghislaine. Dar viena auka Johanna Sjöberg tikina, kad 2001 metais Epsteino namuose Niujorke princas lietė jai krūtinę. Teisybės dėlei reikėtų pridurti, kad nė viena mergina nesakė, jog Andrew jas prievartavęs ar tikrai žinojęs apie prievartą. Tačiau Andrew neigia ir intymų ryšį!</p>
      <p>Įkandin kitų visuomenės stulpų – Clintonų poros, prezidento Donaldo Trumpo, kadaise Epsteiną vadinusio nuostabiu vyruku, buvusio Izraelio ministro pirmininko Ehudo Barako ir daugelio kitų – princas visais būdais stengiasi išsižadėti andainykštės draugystės. Viename Bakingamo rūmų pareiškime teigiama (neigti nebepavyksta, nes paviešinta vaizdo medžiaga ir nuotraukos, patvirtinančios Andrew ir Jeffrey draugystę), kad Jorko hercogas buvęs sukrėstas neseniai išgirstų žinių apie <i>menamus</i> Jeffrey Epsteino nusikaltimus. Girdi, Jo Karališkoji Didenybė apgailestauja dėl bet kokio žmogaus išnaudojimo ir net mintis, kad pats galėjo pritarti tokiam dalykui, prie jo prisidėti ar skatinti, kelia pasibjaurėjimą.</p>
      <p>Ką gi, advokatai ir atstovai spaudai moka formuluoti žodžius. Bet tai negarantuoja geros proceso baigties, ir kalbama ne tik apie teisinį reikalo aspektą. Antrojo karalienės sūnaus reitingai Didžiojoje Britanijoje ir taip buvo nedideli (įvaizdį kiek pataisė princesės Eugenie vedybos – princas pasirodė geras tėvas). Vis dėlto motina ir šįkart stojo numylėtinio pusėn: tai nedviprasmiškai parodė pakviesdama lydėti ją į bažnyčią <i>Crathie Kirk</i>, netoli Balmoralo. Sutapimas ar ne, bet kaip tik tą sekmadienį buvo paskelbta apie Epsteino savižudybę kalėjimo vienutėje ir daug kas atkreipė dėmesį, koks patenkintas automobilyje sėdėjo Andrew. Bet džiaugtis per anksti: išlenda vis naujos medžiagos, yra Epsteino privataus lėktuvo – simboliškai vadinto „Lolita Express“ – skrydžių žurnalas, kuriame figūruoja bent 1000 garsių pavardžių, pats Jeffrey kaupė vaizdo medžiagą apie savo draugus ir klientus.</p>
    </article>
  </body>
</html>