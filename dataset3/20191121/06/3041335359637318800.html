<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/greece/koino-promitheyti-systimatos-parakolouthisis-eixan-kyp-kai-israilines-etaireies/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T06:36:32+00:00"/>
    <meta property="og:title" content="Περίεργη υπόθεση στην Κύπρο : Κοινό προμηθευτή συστήματος παρακολούθησης είχαν ΚΥΠ και ισραηλινές εταιρείες"/>
    <meta property="og:description" content="Κοινό προμηθευτή συστήματος παρακολούθησης είχαν ΚΥΠ και ισραηλινές εταιρείες"/>
  </head>
  <body>
    <article>
      <h6 class="kicker">Wikileaks</h6>
      <h1>Περίεργη υπόθεση στην Κύπρο : Κοινό προμηθευτή συστήματος παρακολούθησης είχαν ΚΥΠ και ισραηλινές εταιρείες</h1>
      <h2>Εξοπλισμό παρακολούθησης από την ίδια εταιρεία προμηθεύτηκε η κυπριακή Κεντρική Υπηρεσία Πληροφοριών (ΚΥΠ) και δύο εταιρείες ισραηλινών συμφερόντων, η WiSpear και η CIS Group</h2>
      <address><time datetime="2019-11-21T06:36:32+00:00">21 Nov 2019, 06:36</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Εξοπλισμό παρακολούθησης από την ίδια εταιρεία προμηθεύτηκε η κυπριακή Κεντρική Υπηρεσία Πληροφοριών (ΚΥΠ) και δύο εταιρείες ισραηλινών συμφερόντων, η WiSpear και η CIS Group.</p>
      <p>Αυτό προκύπτει μέσα από τη διαρροή απόρρητων εγγράφων από τη Wikileaks τον Ιούλιο του 2015. Το όνομα του Shakak Avni, διευθυντή της εταιρείας CIS, εμφανίζεται σε τέσσερα email με την Hacking Team την περίοδο 2013, ενώ το όνομα του Tal Dilian της εταιρείας WiSpear εμφανίζεται σε 13 περιπτώσεις, δύο χρόνια αργότερα, το 2015. Όσον αφορά στην ΚΥΠ, το όνομα και οι λειτουργοί που επικοινωνούσαν με την Hacking Team εμφανίζονται σε 120 ηλεκτρονικά μηνύματα που διέρρευσε η Wikileaks στις 8/7/2015.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Αποτέλεσμα της αποκάλυψης αυτής ήταν τρεις ημέρες αργότερα, στις 11/7/2015, ο προϊστάμενος της ΚΥΠ, Ανδρέας Πενταράς, να υποβάλει την παραίτησή του. Τότε, δημοσιεύματα έκαναν λόγο για παρακολουθήσεις προσωπικών δεδομένων δημοσιογράφων, επιχειρηματιών και πολιτικών από την ΚΥΠ με τις υποκλοπές ηλεκτρονικής αλληλογραφίας (κλήσεις, sms, ηλεκτρονικά μηνύματα, φωτογραφίες, facebook, twitter, viber, ενεργοποίηση μικροφώνων εξ αποστάσεως κ.τ.λ).</p>
      <p>Τότε, ο Πρόεδρος της Δημοκρατίας, δεδομένου του μεγέθους, της σοβαρότητας και της σημασίας των αποκαλύψεων, ενημέρωσε τηλεφωνικώς τους αρχηγούς των κομμάτων. Σήμερα επιλέγει να ενημερώσει μόνο τον γ.γ. του ΑΚΕΛ, γεγονός το οποίο προκαλεί αντιδράσεις από άλλους πολιτικούς χώρους.</p>
      <p>Η πρωτοβουλία του Ισραηλινού Tal Dilian να πολυδιαφημίσει σε διεθνή μέσα ενημέρωσης το κατασκοπευτικό του βαν και τον υπερσύγχρονο εξοπλισμό που διαθέτει προκειμένου να παρακολουθεί κινητά τηλέφωνα και άλλες ηλεκτρονικές συσκευές, άνοιξε τον ασκό του Αιόλου. Το βαν της εταιρείας WS WiSpear Systems limited, που δραστηριοποιείται στην Κύπρο από το 2013, κατασχέθηκε από την Αστυνομία και διενεργούνται έρευνες για να διαπιστωθεί κατά πόσο προκύπτουν ποινικά ζητήματα με τη δραστηριότητα των στελεχών της.</p>
      <p>Πολιτικά κόμματα ζήτησαν εξηγήσεις και την ίδια ώρα η Κυβέρνηση στην προσπάθειά της να στρέψει την προσοχή αλλού και να επιρρίψει την ευθύνη στους προκατόχους της, κατάφερε να μπερδέψει τα πράγματα ακόμα περισσότερο, με την ανακοίνωσή της ότι «η συγκεκριμένη εταιρεία είχε πάρει άδεια και είχε ενεργοποιηθεί στη χώρα μας από το 2011».</p>
      <p>Ωστόσο, όπως διαφάνηκε, το 2011 πράγματι δραστηριοποιήθηκε στη χώρα μας παρόμοιου τύπου εταιρεία, η CIS Group, η οποία και πάλι ανήκει σε Ισραηλινό, όχι όμως τον Tal Dilian, αλλά τον Avraham Shahak Avni.</p>
      <p>Μάλιστα, όπως διαπιστώθηκε, ζήτησε άδεια οπλοφορίας την οποία τελικά έλαβε με απόφαση του Υπουργικού Συμβουλίου. Σημειώνεται ότι τότε η Αστυνομία δεν συναινούσε στην παραχώρηση άδειας αφού πρόκειται για Ισραηλινό υπήκοο.</p>
      <p>Ωστόσο, όπως αποκαλύπτει σήμερα ο «Φ», ο Avraham Shahak Avni τον Ιανουάριο του 2015 υπέβαλε αίτηση να αποκτήσει την κυπριακή υπηκοότητα από τη στιγμή που είχε αποκτήσει περιουσία και δραστηριοποιείτο στο νησί, ενώ του δόθηκε άδεια οπλοφορίας το 2016.</p>
      <p>Μέχρι στιγμής δεν διαπιστώθηκε η οποιαδήποτε διασύνδεση των δύο Ισραηλινών και των εταιρειών τους, πλην του γεγονότος ότι προμηθεύονταν εξοπλισμό από την ιταλική εταιρεία Hacking Team.</p>
      <p>Ακόμη σοβαρότερη διάσταση προσδίδει στο θέμα η τουρκική εφημερίδα «Χουριέτ». Σύμφωνα με τους ισχυρισμούς της εφημερίδας, το 2010 το Ισραήλ υπέγραψε συμφωνία για διαμοιρασμό της ανατολικής Μεσογείου με την Κύπρο. Επισημαίνει ότι το 2011 ο τότε Πρόεδρος του Ισραήλ Σιμόν Πέρες επισκέφθηκε την Κύπρο και υπέγραψε συμφωνία μυστικών υπηρεσιών πληροφόρησης με τον τότε Πρόεδρο της Κύπρου Δημήτρη Χριστόφια. Προστίθεται ακόμη, ότι ο Σιμόν Πέρες είχε επισκεφθεί και τον τότε ηγέτη του ΔΗΣΥ και νυν Πρόεδρο της Δημοκρατίας Νίκο Αναστασιάδη.<br/>WiSpear: Για δοκιμαστικούς σκοπούς στην Κύπρο</p>
      <p>Tη δική της τοποθέτηση δίνει η WS WiSpear Systems limited για την πολύκροτη υπόθεση του κατασκοπευτικού βαν στην Κύπρο. Σύμφωνα με επίσημη ανακοίνωση της εταιρείας:</p>
      <p>«Τις τελευταίες ημέρες τα ΜΜΕ δημοσιεύουν αρκετά άρθρα σχετικά με το βαν, το οποίο ανήκει στην εταιρεία WiSpear. Η εταιρεία επέλεξε να μην κάνει οποιεσδήποτε δηλώσεις μέχρι η Αστυνομία να ολοκληρώσει την έρευνά της. Όμως, έχει περιέλθει στην αντίληψή μας ότι η εταιρεία μας και τα μέλη της εμπλέκονται, παρά τη θέλησή τους, σε φημολογία που αναμιγνύει τα γεγονότα με ανακριβή δεδομένα και θεωρίες, προκαλώντας μάλλον σύγχυση αντί να αποσαφηνίζει την υπόθεση. Στο πλαίσιο αυτό, η εταιρεία θα ήθελε επισήμως να τοποθετηθεί επί του θέματος.</p>
      <p>Η εταιρεία έχει εγγραφεί το 2013 και άρχισε να λειτουργεί περί τα τέλη του 2017. Μέσα από τη λειτουργία της, η εταιρεία δεν έχει πωλήσει ούτε ενοικιάσει κανένα σύστημα intelligence στις κυπριακές Αρχές. Αποκλειστικός σκοπός της εταιρείας είναι η πώληση προϊόντων τεχνολογίας που αναπτύσσει και δεν παρέχει με κανέναν τρόπο υπηρεσίες intelligence σε κανέναν από τους πελάτες της.</p>
      <p>Το εν λόγω αυτοκίνητο δεν υπήρξε ποτέ ενεργό στην Κύπρο παρά μόνο για δοκιμαστικούς σκοπούς και δοκιμές μόνο σε συσκευές οι οποίες ανήκαν στην εταιρεία, ακολουθώντας τις οδηγίες των τοπικών Αρχών και εις γνώσιν τους. Οι σχετικές δοκιμές έγιναν τον τελευταίο ένα χρόνο, όση είναι και η διάρκεια ζωής του βαν και όχι πριν τον Νοέμβριο του 2018.</p>
      <p>Η εταιρεία διατηρεί το δικαίωμα, εφόσον το αποφασίσει, να δημοσιεύσει σχετικό υποστηρικτικό υλικό που αφορά στη σχετική με τα παραπάνω επικοινωνία της με τις αρμόδιες Αρχές.</p>
      <p>Επιπρόσθετα και μετά από το γεγονός ότι μέλη της εβραϊκής κοινότητας έχουν αναφερθεί στα Μέσα, η εταιρεία επιθυμεί να διευκρινίσει ότι η λειτουργία και οι εργασίες που γίνονται στην Κύπρο δεν συνδέονται με την εβραϊκή κοινότητα, γεγονός που ισχύει και για τα μέλη της εταιρείας.</p>
      <p>Η εταιρεία εφαρμόζει και τηρεί τους νόμους της Κυπριακής Δημοκρατίας και διατηρεί το δικαίωμά της να αντιδράσει άμεσα με όλες τις νομικές μεθόδους».</p>
      <p>Στο κτήριο του ΔΗΣΥ κάμερες παρακολούθησης από την εταιρεία του Shakak Avni</p>
      <p>Χθες, έλυσε τη σιγή ιχθύος που τηρούσε τις προηγούμενες μέρες και ο πρόεδρος του ΔΗΣΥ, Αβέρωφ Νεοφύτου, αναφορικά με τα όσα γράφονται για συναντήσεις που είχε ο ίδιος με πρόσωπα που συνδέονται με το κατασκοπευτικό βαν.</p>
      <p>Όπως ισχυρίζεται σε ανακοίνωσή του, «ουδέποτε είχε επαφή, ούτε και συναντήθηκε ποτέ ή γνωρίζει τον κ. Tal Dilian, το όνομα του οποίου φέρεται να συνδέεται με την υπόθεση του κατασκοπευτικού βαν». Πρόσθεσε επίσης πως «ούτε φυσικά είναι σε θέση να γνωρίζει εάν και ποια σχέση μπορεί να υπάρχει μεταξύ του κ. Dilian και άλλων μελών της εβραϊκής κοινότητας Κύπρου».</p>
      <p>Την ίδια ώρα, ο Αβέρωφ Νεοφύτου εξηγεί πώς δέχθηκε στο γραφείο του τον πρόεδρο της εβραϊκής κοινότητας της Κύπρου, κ. Shahak Avni. «Η συνάντηση αφορούσε θέματα που σχετίζονται με την εβραϊκή κοινότητα στην Κύπρο και τον δέχθηκε ως όφειλε για θέματα της κοινότητας που εκπροσωπεί. Τον κ. Avni ο πρόεδρος του ΔΗΣΥ τον γνωρίζει από τη δράση του ως ενεργό μέλος και πρόεδρο της εβραϊκής κοινότητας στην Κύπρο», καταλήγει η ανακοίνωση.</p>
      <p>Πηγή στον ΔΗΣΥ, κληθείς να σχολιάσει δημοσίευμα της ιστοσελίδας Themaonline ότι στο πελατολόγιο της εταιρείας του Shakak Avni είναι και ο Δημοκρατικός Συναγερμός, ανέφερε στον «Φ» ότι το 2016 η εν λόγω εταιρεία εγκατέστησε κάμερες παρακολούθησης στο κτήριο του κόμματος.</p>
      <h3>Εξελίξεις γύρω από τις έρευνες</h3>
      <p>Eξελίξεις υπάρχουν στην πολύκροτη υπόθεση με το κατασκοπευτικό βαν, σύμφωνα με τον Αρχηγό Αστυνομίας, Κύπρο Μιχαηλίδη. Όπως είπε, γίνονται έρευνες αυτή την ώρα και πρόκειται για μία σοβαρή υπόθεση. Πρόσθεσε ακόμη, πως λόγω και της σοβαρότητας της υπόθεσης, δεν έχει κάτι άλλο να δηλώσει και πρέπει να αναμένουν όλοι τα αποτελέσματα των ερευνών.</p>
      <p>Σε τοποθέτησή του ο Γενικός Εισαγγελέας, Κώστας Κληρίδης, ανακοίνωσε πως δεν δικαιολογείται επί του παρόντος δική του παρέμβαση. Ο κ. Κληρίδης ανέφερε ότι θα παρέμβει «μόνο αν προκύψουν στοιχεία από τα οποία να φαίνεται ότι η ίδια η Αστυνομία, που έχει την ευθύνη διεξαγωγής των ανακρίσεων, δεν μπορεί να έχει τα εχέγγυα αμεροληψίας και αντικειμενικότητας, λόγω κάποιας δικής της εμπλοκής στα θέματα».</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>