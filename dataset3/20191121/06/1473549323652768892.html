<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/nato-uznalo-kosmos-za-obszar-dzialan-operacyjnych,987035.html"/>
    <meta property="og:site_name" content="TVN24"/>
    <meta property="article:published_time" content="2019-11-21T06:00:51+00:00"/>
    <meta property="og:title" content="Historyczna decyzja NATO. Kosmos obszarem działań operacyjnych"/>
    <meta property="og:description" content="Ministrowie spraw zagranicznych państw NATO zdecydowali w środę w Brukseli, że Sojusz będzie traktował kosmos jako kolejny obszar działań operacyjnych - obok wody, lądu, powietrza i cyberprzestrzen..."/>
  </head>
  <body>
    <article>
      <h1>Historyczna decyzja NATO. Kosmos obszarem działań operacyjnych</h1>
      <address><time datetime="2019-11-21T06:00:51+00:00">21 Nov 2019, 06:00</time> by <a rel="author">asty/adso</a></address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/a11dbcf0-be75-4355-b487-b199b452c62b.jpg?type=1&amp;srcmode=0&amp;srcx=1/1&amp;srcy=0/1&amp;srcw=1/1&amp;srch=39/50&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/17da7737-d71d-4808-ae50-fb332fbb285c-480p.mp4"/>
          <figcaption>NATO uznało kosmos za obszar działań operacyjnych</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/e4b46251-f3f3-4b3b-884a-f139fb997132-480p.mp4"/>
          <figcaption>Jacek Czaputowicz bierze udział w szczycie NATO w Brukseli</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/615bb43d-b312-4efd-ad69-99998d6e1899-480p.mp4"/>
          <figcaption>Premier: NATO jest najpotężniejszym sojuszem militarnym w...</figcaption>
        </figure>
        <figcaption>NATO uznało kosmos za obszar działań operacyjnych<cite>Foto: PAP/EPA/OLIVIER HOSLET | Video: ENEX</cite></figcaption>
      </slideshow>
      <h3>Ministrowie spraw zagranicznych państw NATO zdecydowali w środę w Brukseli, że Sojusz będzie traktował kosmos jako kolejny obszar działań operacyjnych - obok wody, lądu, powietrza i cyberprzestrzeni. Równocześnie sekretarz generalny Sojuszu Jens Stoltenberg dodał, że NATO nie zamierza umieszczać broni w kosmosie.</h3>
      <p>- Uznanie kosmosu za przestrzeń operacyjną może umożliwić planistom NATO składanie wniosków do sojuszników o zapewnienie usług takich jak czas łączności satelitarnej - powiedział sekretarz generalny Sojuszu Jens Stoltenberg na konferencji w trakcie spotkania.</p>
      <related>
        <a href="https://www.tvn24.pl/wiadomosci-ze-swiata,2/szef-nato-odpowiada-macronowi-usa-nie-opuszczaja-europy,986331.html"/>
      </related>
      <p>Dodał, że NATO nie zamierza umieszczać broni w kosmosie, a jego podejście do przestrzeni kosmicznej pozostanie w pełni zgodne z prawem międzynarodowym.</p>
      <p>Odnosząc się do bezpieczeństwa energetycznego, ministrowie uzgodnili zalecenia dotyczące wzmocnienia roli NATO w tym obszarze.</p>
      <p>- Mają one na celu poprawę oceny sytuacyjnej i zrozumienie ryzyka, chronić infrastrukturę krytyczną, zwiększać odporność Sojuszu i gwarantować przez cały czas siłom NATO dostęp do niezbędnych zasobów energetycznych - powiedział Jens Stoltenberg.</p>
      <p>Ministrowie omówili także rolę NATO w walce z terroryzmem i dokonali przeglądu postępów we wzmacnianiu bezpieczeństwa Morza Czarnego. Poruszając kwestię bardziej sprawiedliwego podziału obciążeń w Sojuszu, Jens Stoltenberg zauważył, że "tendencja ta się utrzymuje i jest bezprecedensowa".</p>
      <p>Ministrowie na spotkaniu omawiali także skoordynowane podejście NATO do trzech strategicznych kwestii: stosunków z Rosją, wzrostu znaczenia Chin i kontroli zbrojeń.</p>
      <related>
        <a href="https://www.tvn24.pl/wiadomosci-ze-swiata,2/morawiecki-glosy-przywodcow-kwestionujace-artykul-5-zagrazaja-unii-europejskiej-i-nato,986566.html"/>
      </related>
      <p>- NATO jest jedyną platformą, w ramach której Europa i Ameryka Północna codziennie angażują się w strategiczne kwestie, które mają znaczenie dla naszego wspólnego bezpieczeństwa - podkreślił Jens Stoltenberg.</p>
      <h3>"NATO to europejskie ubezpieczenie na życie"</h3>
      <p>Według nieoficjalnych informacji podczas spotkania Niemcy zaproponowały powołanie grupy ekspertów, którzy zbadaliby problemy bezpieczeństwa Sojuszu po tym, jak <a href="https://www.tvn24.pl/wiadomosci-ze-swiata,2/emmanuel-macron-doswiadczamy-smierci-mozgowej-nato,983695.html">prezydent Francji Emmanuel Macron w niedawnym wywiadzie skrytykował sposób funkcjonowania Sojuszu</a>. Ta krytyka wywołała szereg kontrowersji wśród sojuszników.</p>
      <p>Jak relacjonowała agencja AP, na spotkaniu w Brukseli niemiecki minister Heiko Maas miał powiedzieć, że Sojusz to "europejskie ubezpieczenie na życie" i wszyscy chcą, by tak pozostało. Pojawiały się też komentarze o konieczności "politycznego wzmocnienia" NATO.</p>
      <p>Z kolei francuski minister spraw zagranicznych Jean-Yves Le Drian miał wezwać do zbadania politycznych aspektów podejmowania decyzji w ramach Sojuszu.</p>
      <p>Polskę na spotkaniu reprezentował szef MSZ Jacek Czaputowicz. Najbliższy szczyt państw NATO odbędzie się w Londynie w dniach 3-4 grudnia.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/morawiecki-glosy-przywodcow-kwestionujace-artykul-5-zagrazaja-unii-europejskiej-i-nato,986566.html"/>
        <a href="https://www.tvn24.pl/wiadomosci-ze-swiata,2/szef-nato-odpowiada-macronowi-usa-nie-opuszczaja-europy,986331.html"/>
        <a href="https://www.tvn24.pl/wiadomosci-ze-swiata,2/oligarcha-straszy-rosyjskimi-czolgami-pod-warszawa-napiecie-miedzy-kolomojskim-a-zelenskim-rosnie,985553.html"/>
        <a href="https://www.tvn24.pl/wiadomosci-ze-swiata,2/europa-najlepiej-zna-cene-braku-wspolpracy,984918.html"/>
        <a href="https://www.tvn24.pl/wiadomosci-ze-swiata,2/wczesniej-do-nato-niz-do-ue-w-ciagu-pieciu-lat-chcemy-odrobic-nasze-zadanie-domowe,984776.html"/>
      </related>
    </article>
  </body>
</html>