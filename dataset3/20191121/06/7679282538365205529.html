<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-kashmir-police-raids-in-noida-three-arrested-know-the-reason-2860894.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T06:53:58+00:00"/>
    <meta property="og:title" content="कश्मीर पुलिस का नोएडा में छापा, तीन गिरफ्तार, जानें वजह"/>
    <meta property="og:description" content="कश्मीर के अनंतनाग पुलिस ने बुधवार को सेक्टर 20 थाना क्षेत्र में छापेमारी कर तीन आरोपियों को गिरफ्तार कर लिया और अपने साथ कश्मीर ले गई। एक आरोपी को वह अपने साथ लेकर आए थे, जिसकी निशानदेही पर यहां..."/>
  </head>
  <body>
    <article>
      <h1>कश्मीर पुलिस का नोएडा में छापा, तीन गिरफ्तार, जानें वजह</h1>
      <address><time datetime="2019-11-21T06:53:58+00:00">21 Nov 2019, 06:53</time> by <a rel="author">नोएडा | मुख्य संवाददाता</a></address>
      <p>कश्मीर के अनंतनाग पुलिस ने बुधवार को सेक्टर 20 थाना क्षेत्र में छापेमारी कर तीन आरोपियों को गिरफ्तार कर लिया और अपने साथ कश्मीर ले गई। एक आरोपी को वह अपने साथ लेकर आए थे, जिसकी निशानदेही पर यहां पर छापेमारी की गई है। आरोप है कि उक्त लोगों के द्वारा कश्मीर के व्यापारियों के साथ धोखाधड़ी कर उनसे करोड़ों रुपये के फल और मेवा मंगा लिए और भुगतान नहीं किया।</p>
      <p>अनंतनाग की पुलिस टीम के अनुसार सेक्टर 2 निवासी कुछ लोगों द्वारा फर्जी कंपनी बनाई गई थी और इस कंपनी के नाम पर वह कश्मीर के व्यापारियों से फल और मेवा मंगा रहे थे, पिछले कुछ माह में ही वह करोड़ों रुपये का सामान मंगा चुके थे। लेकिन भुगतान नहीं कर रहे थे, जब कश्मीर के व्यापारियों ने भुगतान के लिए कहा तो उन्होंने धमकाने के साथ ही अपने सारे नंबर भी बंद कर लिए और जब कंपनी के रिकार्ड की जांच की गई तो वह भी फर्जी निकला। इन लोगों द्वारा कश्मीर के एक दर्जन से अधिक व्यापारियों के साथ ठगी की गई थी। इस मामले में अनंतनाग में मुकदमा भी दर्ज है।</p>
      <p>बुधवार को अनंतनाग पुलिस ने सेक्टर 2 में छापेमारी कर वहां से तीन आरोपियों को पकड़ा और उन्हें अपने साथ कश्मीर ले गई है। जिनके पास से पुलिस ने फर्जी दस्तावेज और मोबाइल के सिम भी बरामद किए हैं, जिनका उपयोग इस ठगी में किया गया था। सेक्टर 20 थाना प्रभारी के अनुसार अनंतनाग पुलिस तेज बहादुर, एहसान, इमरान व सन्नी अरोड़ा को गिरफ्तार कर अपने साथ ले गई है। इनमें से एक आरोपी को पुलिस अपने साथ लाई थी। लेकिन वह किस को अपने साथ लाये थे, इसके संबंध में वह नहीं बता सके।</p>
    </article>
  </body>
</html>