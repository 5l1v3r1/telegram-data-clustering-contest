<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000111782"/>
    <meta property="og:site_name" content="MGR Online"/>
    <meta property="article:published_time" content="2019-11-21T06:52:00+00:00"/>
    <meta property="og:title" content="โออาร์ดึง PEA-GPSC ศึกษาผลิตไฟฟ้าโซลาร์ในปั๊มน้ำมัน-คาเฟ่อเมซอน"/>
    <meta property="og:description" content="โออาร์จับมือพีอีเอและจีพีเอสซีศึกษาการผลิตไฟฟ้าจากพลังงานแสงอาทิตย์และระบบบริหารจัดการพลังงานทดแทนในรูปแบบดิจิทัลแพลตฟอร์ม (Digital Platform) ภายในสถานีบริการน้ำมัน พีทีที สเตชั่น และร้าน คาเฟ่ อเมซอน"/>
  </head>
  <body>
    <article>
      <h1>โออาร์ดึง PEA-GPSC ศึกษาผลิตไฟฟ้าโซลาร์ในปั๊มน้ำมัน-คาเฟ่อเมซอน</h1>
      <address><time datetime="2019-11-21T06:52:00+00:00">21 Nov 2019, 06:52</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011565801.JPEG"/>
      </figure>
      <p>โออาร์จับมือพีอีเอและจีพีเอสซีศึกษาการผลิตไฟฟ้าจากพลังงานแสงอาทิตย์และระบบบริหารจัดการพลังงานทดแทนในรูปแบบดิจิทัลแพลตฟอร์ม (Digital Platform) ภายในสถานีบริการน้ำมัน พีทีที สเตชั่น และร้าน คาเฟ่ อเมซอน เพื่อเป็นต้นแบบให้แก่หน่วยงานภาครัฐ และเอกชน<br/><br/>นายสมพงษ์ ปรีเปรม ผู้ว่าการการไฟฟ้าส่วนภูมิภาค (พีอีเอ) นางสาวจิราพร ขาวสวัสดิ์ ประธานเจ้าหน้าที่บริหารและกรรมการผู้จัดการใหญ่ บริษัท ปตท. น้ำมันและการค้าปลีก จำกัด (มหาชน) (โออาร์) และนายชวลิต ทิพพาวนิช ประธานเจ้าหน้าที่บริหารและกรรมการผู้จัดการใหญ่ บริษัท โกลบอล เพาเวอร์ ซินเนอร์ยี่ จำกัด (มหาชน) (จีพีเอสซี) ร่วมพิธีลงนามความร่วมมือเพื่อศึกษาการผลิตไฟฟ้าจากพลังงานแสงอาทิตย์และระบบบริหารจัดการพลังงานทดแทนในรูปแบบดิจิทัลแพลตฟอร์ม (Digital Platform) ภายในสถานีบริการน้ำมัน พีทีที สเตชั่น และร้านคาเฟ่ อเมซอน เพื่อร่วมพัฒนาการผลิตไฟฟ้าจากพลังงานแสงอาทิตย์ การบริหารจัดการพลังงานอย่างมีประสิทธิภาพ รวมถึงส่งเสริมการใช้พลังงานสะอาด เพื่อเป็นต้นแบบให้แก่หน่วยงานภาครัฐและเอกชน ณ ศูนย์เอนเนอร์ยี่คอมเพล็กซ์<br/><br/>นางสาวจิราพร ขาวสวัสดิ์ ประธานเจ้าหน้าที่บริหารและกรรมการผู้จัดการใหญ่ โออาร์ กล่าวว่า โออาร์ได้คัดเลือกสถานีบริการน้ำมัน พีทีที สเตชั่น และร้าน คาเฟ่ อเมซอน เพื่อเป็นสถานที่ต้นแบบให้ร่วมศึกษา ติดตั้งระบบผลิตพลังงานแสงอาทิตย์ หรือโซลาร์ รูฟท็อป (Solar Rooftop) และระบบกักเก็บพลังงาน ซึ่งหากเป็นไปตามเป้าหมายที่วางร่วมกันไว้จะขยายผลการศึกษาเพิ่มเติม<br/><br/>ทั้งนี้ โออาร์ ในฐานะบริษัทเรือธง (Flagship) ของกลุ่ม ปตท. ด้านการค้าน้ำมันและการค้าปลีก มีทิศทางการดำเนินธุรกิจที่เป็นไปตามแนวทางบีซีจี (BCG : Bio-Economy Circular-Economy Green-Economy) โดยมุ่งมั่นผสานแนวคิดเรื่องการดูแลรักษาสิ่งแวดล้อมให้เป็นส่วนหนึ่งของการดำเนินธุรกิจตามแนวทางเศรษฐกิจสีเขียว (Green Economy) และเนื่องจากพลังงานแสงอาทิตย์เป็นพลังงานสะอาด ไม่ก่อให้เกิดมลภาวะขณะผลิตไฟฟ้า และช่วยลดภาวะโลกร้อน<br/><br/>นายสมพงษ์ ปรีเปรม ผู้ว่าการการไฟฟ้าส่วนภูมิภาค พีอีเอ กล่าวว่า พีอีเอเล็งเห็นถึงความสำคัญในการผลิตไฟฟ้าจากพลังงานแสงอาทิตย์ และยังคำนึงถึงคุณภาพและประสิทธิภาพในการผลิต จึงได้คิดค้นดิจิทัลแพลตฟอร์มด้านพลังงานเพื่ออำนวยความสะดวกให้แก่ประชาชนในการติดตั้งระบบโซลาร์รูฟท็อป ให้มีความปลอดภัยและเกิดประสิทธิภาพสูงสุด โดยร่วมมือกับโออาร์ในการติดตั้งโซลาร์รูฟท็อปผ่านโครงการ พีอีเอ โซลาร์ ฮีโร่ แอปพลิเคชัน (PEA Solar Hero Application) ภายในสถานีบริการน้ำมันพีทีที สเตชั่น พร้อมทั้งร่วมมือกับจีพีเอสซีในการศึกษาและพัฒนานวัตกรรมใหม่ๆ เพื่อพัฒนาการผลิตไฟฟ้าจากพลังงานแสงอาทิตย์และดิจิทัลแพลตฟอร์มในพื้นที่ดังกล่าว ซึ่งความร่วมมือในครั้งนี้จะสามารถทำให้พีอีเอให้บริการด้านพลังงานได้อย่างมีประสิทธิภาพมากยิ่งขึ้น และเป็นการนำระบบดิจิทัลแพลตฟอร์มมาใช้เพื่อสร้างประโยชน์ต่อประชาชนอย่างยั่งยืน<br/><br/>นายชวลิต ทิพพาวนิช ประธานเจ้าหน้าที่บริหารและกรรมการผู้จัดการใหญ่ จีพีเอสซี กล่าวว่า ความร่วมมือในการพัฒนาศึกษาการผลิตไฟฟ้าจากพลังงานแสงอาทิตย์ และระบบบริหารจัดการพลังงานทดแทนในรูปแบบดิจิทัลแพลตฟอร์มภายในสถานีบริการน้ำมัน พีทีที สเตชั่น และร้าน คาเฟ่ อเมซอน เป็นโครงการที่สำคัญในการพัฒนาธุรกิจสมาร์ท เอนเนอร์ยี โซลูชัน (Smart Energy Solution) ของจีพีเอสซี ซึ่งนอกจากการติดตั้งระบบโซลาร์รูฟท็อปให้สอดรับกับความต้องการใช้ไฟฟ้าของแต่ละสถานีบริการน้ำมันฯแล้ว ยังมีการติดตั้งระบบเอนเนอร์ยีสตอเรจ (Energy Storage System : ESS) และเทคโนโลยีสมาร์ทเอนเนอร์ยีแมเนจเมนต์ซิสเต็มส์ (Smart Energy Management System) เพื่อเพิ่มประสิทธิภาพการใช้ไฟฟ้า ที่จะเป็นประโยชน์ต่อทั้งผู้ใช้และสิ่งแวดล้อม ปัจจุบันการพัฒนาด้านเทคโนโลยีกักเก็บพลังงาน (ESS) ของจีพีเอสซีได้ผ่านกระบวนการพิสูจน์เพื่อเตรียมความพร้อมไปสู่การผลิตในเชิงพาณิชย์<br/><br/>ความร่วมมือดังกล่าวถือเป็นการแสดงศักยภาพและนำจุดเด่นของแต่ละบริษัทมาต่อยอดร่วมกัน ซึ่งหากเป็นไปตามแนวทางที่วางไว้และสามารถขยายผลไปยังสถานีบริการน้ำมัน พีทีที สเตชั่น และร้านคาเฟ่ อเมซอน ของโออาร์ที่มีสาขาจำนวนมากทั่วประเทศ จะเป็นโครงการต้นแบบให้แก่หน่วยงานภาครัฐและเอกชน และก่อให้เกิดประโยชน์ต่อประเทศในวงกว้างได้ต่อไป</p>
    </article>
  </body>
</html>