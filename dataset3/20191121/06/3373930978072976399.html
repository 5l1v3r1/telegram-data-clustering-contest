<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/bors-ekonominyheter/koplage-efter-kurstapp-6979228"/>
    <meta property="og:site_name" content="Affärsvärlden"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Köpläge efter kurstapp"/>
    <meta property="og:description" content="ANALYS Risken har ökat, men den starka underliggande trenden i bolagets kärnaffär finns kvar. Efter årets kurstapp ser Affärsvärlden ett köpläge."/>
  </head>
  <body>
    <article>
      <h1>Köpläge efter kurstapp</h1>
      <address>
        <time datetime="2019-11-21T06:00:00+00:00">21 Nov 2019, 06:00</time>
      </address>
      <p>
        <b>ANALYS Risken har ökat, men den starka underliggande trenden i bolagets kärnaffär finns kvar. Efter årets kurstapp ser Affärsvärlden ett köpläge.</b>
      </p>
      <p>KÖP Internetleverantören Bahnhof har varit en Affärsvärlden-favorit länge. Bolaget tillhandahåller bredband för både privatpersoner och bolag, och har således ridit på en stark underliggande trend sedan bolaget bildades för 25 år sedan. Vårt senaste köpråd i nummer 45/2018 var dock de första att gå fel, då aktien tappade drygt 26 procent under det gångna året. </p>
      <p>Det som verkligen fick aktien på fall var när Bahnhof en gång för alla blåste av särnoteringen av dotterbolaget <a href="https://www.affarsvarlden.se/premium-nyheter/fibervinnare-tillbaka-pa-banan-6978987">Elementica </a>i februari i år. Elementica ägs till 73 procent av Bahnhof och har haft som huvudsaklig uppgift att sätta en datahall i Hjorthagen i drift, något som visat sig vara ett tungrott projekt. Redan 2013 började det ryktas om en särnotering av dotterbolaget, men efter flera vändor fram och tillbaka står det alltså klart att Bahnhof ska förvärva resterande 27 procent för 69 miljoner kronor. Det klarar kassan på 280 miljoner kronor, men Bahnhof kommer behöva ta in nytt kapital för själva uppförandet av datahallen, via en nyemission och/eller lån.</p>
      <p>Bahnhof är snabbfotade och drar sig inte för att testa nya affärsidéer. Ett av bolagets senaste erbjudanden är molntjänster, som ska lanseras till allmänheten under pågående kvartal. På företagssidan har Bahnhof profilerat sig särskilt på säkerhetstjänster, där bolaget erbjuder paket med både moln- och nättjänster. Till skillnad mot bolagets bredbandstjänster, som är bundna till fibernätet, kan dessa molntjänster säljas oberoende av var i världen kunden befinner sig. Bahnhof har investerat kraftigt under 2019 och Jon Karlung räknar med marginallyft under 2020.</p>
      <p>Det gör Affärsvärlden med. Jämförelsesiffrorna för 2019 är lätta, och med en fortsatt god underliggande efterfrågan och ett större erbjudande med högre marginaler ser utsikterna för 2020 ljusa ut. Ett p/e-tal runt 20 och ev/ebit på 15 på 2020 års prognoser är inga fyndmultiplar, men väl under bolagets historiska snitt. På dessa prognoser har heller ingen uppsida i Elementica tagits med. I och med förvärvet ökar bolagsrisken, men å andra sidan tar Bahnhofs kärnaffär marknadsandelar på en marknad med strukturell tillväxt. Vi upprepar köprådet med riktkurs 31 kronor på ett års sikt.</p>
      <p>
        <i>Detta är en nedkortad version av aktierådet <a href="https://www.affarsvarlden.se/premium-nyheter/fibervinnare-tillbaka-pa-banan-6978987">Fibervinnare tillbaka på banan</a></i>
      </p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fbors-ekonominyheter%2Fkoplage-efter-kurstapp-6979228&amp;title=K%C3%B6pl%C3%A4ge%20efter%20kurstapp&amp;description=ANALYS%20Risken%20har%20%C3%B6kat%2C%20men%20den%20starka%20underliggande%20trenden%20i%20bolagets%20k%C3%A4rnaff%C3%A4r%20finns%20kvar.%20Efter%20%C3%A5rets%20kurstapp%20ser%20Aff%C3%A4rsv%C3%A4rlden%20ett%20k%C3%B6pl%C3%A4ge.">Facebook</a>
        </li>
        <li>
          <a href="http://twitter.com/share?text=K%C3%B6pl%C3%A4ge%20efter%20kurstapp&amp;url=https%3A%2F%2Fwww.affarsvarlden.se%2Fbors-ekonominyheter%2Fkoplage-efter-kurstapp-6979228">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fbors-ekonominyheter%2Fkoplage-efter-kurstapp-6979228&amp;title=K%C3%B6pl%C3%A4ge%20efter%20kurstapp">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fbors-ekonominyheter%2Fkoplage-efter-kurstapp-6979228&amp;title=K%C3%B6pl%C3%A4ge%20efter%20kurstapp">Reddit</a>
        </li>
        <li>Mail</li>
      </ul>
    </article>
  </body>
</html>