<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/abonament-mascotes-emt-valencia-25-novembre"/>
    <meta property="og:site_name" content="Diari La Veu"/>
    <meta property="article:published_time" content="2019-11-21T06:21:00+00:00"/>
    <meta property="og:title" content="Les mascotes podran viatjar en busos de l'EMT amb el seu propi abonament a partir del 25 de novembre"/>
    <meta property="og:description" content="Els propietaris hauran de portar la gàbia de transport en la falda i, en el cas que haja d'anar a terra, als peus, però mai podrà ocupar un seient"/>
  </head>
  <body>
    <article>
      <h1>Les mascotes podran viatjar en busos de l'EMT amb el seu propi abonament a partir del 25 de novembre</h1>
      <h2>Podran accedir als busos els animals que no pesen més de 15 quilograms, porten un xip identificatiu i vagen en una gàbia de mida màxima 45x35x25</h2>
      <address><time datetime="2019-11-21T06:21:00+00:00">21 Nov 2019, 06:21</time> by <a rel="author">DLV</a></address>
      <ul>
        <li/>
        <li>
          <figure>
            <img src="https://www.diarilaveu.com/public/Image/2019/11/1121EMT.TarjetaMACOTAS_gata_Fotogaleria.jpg"/>
          </figure>
        </li>
      </ul>
      <p>VALÈNCIA. L'abonament per a mascotes de l'EMT entrarà en funcionament a partir del pròxim 25 de novembre. L'Ajuntament de València ha anunciat en un comunicat que la Junta de Govern Local d'aquest divendres aprovarà la nova normativa que regula la forma d'obtindre el títol EMT Mascotes. <br/><br/>Amb aquest abonament, <a href="https://www.diarilaveu.com/valencia-dona-vistiplau-reglament-emt-permet-acces-mascotes-parades-asetjament">les mascotes podran viatjar en bus</a> a partir del pròxim dilluns sempre que complisquen tres requisits: tindre un pes igual o inferior a 15 quilograms; portar un xip identificatiu, i anar dins d'una gàbia de mida màxima de 45x35x25. <br/><br/>Segons la normativa, els propietaris hauran de portar la gàbia de transport a la falda i, en el cas que haja d'anar a terra, als peus, però mai podrà ocupar un seient. A més, hauran de buscar una ubicació en l'autobús que no genere molèsties a la resta de passatgers, ja que si es crea alguna situació d'incomoditat, sempre prevaldrà l'humà.<br/><br/>Si la iniciativa és ratificada demà per la Junta de Govern Local, els propietaris i les propietàries podran sol·licitar el nou títol EMT Mascota en l'Oficina d'Atenció a la Ciutadania de l'EMT. Per a fer-se amb un, hauran de presentar el document d'identitat, la cartilla de vacunació de l'animal actualitzada i una fotografia de mida carnet de la mascota. <br/><br/>El títol EMT Mascotes és una targeta personalitzada i recarregable de caràcter bianual amb un cost únic de cinc euros, amb la qual es podran utilitzar totes les línies d'autobusos públics, sense límit de viatges, que gestiona l'entitat a València.<br/><br/>El regidor de Mobilitat Sostenible, Giuseppe Grezzi, ha manifestat que l'abonament per a mascotes suposa "un canvi que adapta el reglament de l'EMT al segle XXI". "Respon a les reclamacions dels propietaris de mascotes, que sempre han reivindicat el dret a poder accedir als autobusos amb les seues mascotes sense que això supose un perill o molèstia per a la resta d'usuaris", ha afegit.<br/><br/>Ara bé, aquest abonament no dona via lliure a muntar al bus qualsevol animal. L'Ajuntament recorda que no tenen permís per a accedir els animals exòtics, verinosos o els considerats potencialment perillosos, ja que podrien posar en risc els usuaris. Així mateix, queden exclosos del títol EMT Mascota els gossos guia i animals terapèutics, que ja tenen la seua pròpia normativa. </p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
        <a href="https://www.diarilaveu.com/autonomies-llengua-propia-advoquen-cooficialitat-basada-acord-la-convivencia-linguistica"/>
      </related>
    </article>
  </body>
</html>