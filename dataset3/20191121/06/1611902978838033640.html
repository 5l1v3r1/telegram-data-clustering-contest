<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/21/obecna-minister-pracy-lamala-kodeks-pracy-pojawily-sie-bardzo-powazne-zarzuty/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-21T06:45:04+00:00"/>
    <meta property="og:title" content="Obecna minister pracy łamała kodeks pracy? Pojawiły się bardzo poważne zarzuty!"/>
    <meta property="og:description" content="Obecna minister rodziny, pracy i polityki społecznej złamała przepisy w okresie, gdy pełniła funkcje prezesa spółdzielni oświatowej i dyrektora liceum ogólnokształcącego w Ostrowie Wielkopolskim (przestała je sprawować w 2011 r.) – podaje czwartkowy „DGP”."/>
  </head>
  <body>
    <article>
      <h1>Obecna minister pracy łamała kodeks pracy? Pojawiły się bardzo poważne zarzuty!</h1>
      <address><time datetime="2019-11-21T06:45:04+00:00">21 Nov 2019, 06:45</time> by <a rel="author" href="https://nczas.com/author/dc/" target="_blank">DC</a></address>
      <p>
        <b>Obecna minister rodziny, pracy i polityki społecznej złamała przepisy w okresie, gdy pełniła funkcje prezesa spółdzielni oświatowej i dyrektora liceum ogólnokształcącego w Ostrowie Wielkopolskim (przestała je sprawować w 2011 r.) – podaje czwartkowy „DGP”.</b>
      </p>
      <p>„Dziennik Gazeta Prawna” poinformował, że Marlena Maląg naruszyła wtedy przepis, który – w ówczesnym brzmieniu – umożliwiał zawarcie z tym samym pracownikiem maksymalnie dwóch kolejnych umów na czas określony. Podpisanie trzeciego takiego kontraktu oznaczało, że podwładny z mocy prawa jest już zatrudniony bezterminowo.</p>
      <p>Pomimo takiego ograniczenia – jak napisał „DGP” – Maląg zawierała kolejne umowy na czas określony już po przekroczeniu kodeksowego limitu dwóch kontraktów. Potwierdziły to – jak podaje gazeta – kontrole Państwowej Inspekcji Pracy, które zostały przeprowadzone w czerwcu 2019 r.</p>
      <p>„Dziennik Gazeta Prawna” donosi, że inspektor sprawdził akta osobowe 14 pracowników liceum. Okazało się, że przepis złamano w 12 przypadkach. Nie oznacza to – zastrzegł „DGP” – że za każdy z nich odpowiedzialna jest obecna szefowa resortu pracy, bo inspekcja badała też umowy zawierane po 2011 r., a więc w okresie, gdy Marlena Maląg nie pełniła już funkcji dyrektora LO.</p>
      <p>„DGP” poprosił o komentarz minister pracy. Biuro prasowe odpowiedziało gazecie, że „placówki wchodzące w skład spółdzielni oświatowej były zarządzane przez Marlenę Maląg zgodnie z prawem. Nie jest ona związana ze spółdzielnią od stycznia 2011 r. i nie są jej znane wyniki kontroli PIP z 2019 r.”.</p>
      <p>
        <i>Źródło: PAP</i>
      </p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/21/w-polsce-zus-rosnie-na-potege-w-wielkiej-brytanii-zwiekszaja-kwote-wolna-od-ubezpieczenia/"/>
        <a href="https://nczas.com/2019/11/21/polityczny-foch-w-po-kidawa-blonska-ma-zal-do-jaskowiaka-wolalabym-sie-o-tym-dowiedziec-od-niego/"/>
        <a href="https://nczas.com/2019/11/21/jestesmy-krok-od-iii-wojny-swiatowej-krzysztof-jackowski-nie-ma-zadnych-watpliwosci/"/>
        <a href="https://nczas.com/2019/11/21/konin-wiadomo-co-zawieral-woreczek-znaleziony-w-miejscu-postrzelenia-21-latka/"/>
        <a href="https://nczas.com/2019/11/21/wielkie-zamieszki-w-iranie-zrodla-podaja-ze-zginelo-kilkaset-osob-ludzie-palili-koran-na-ulicach-foto/"/>
        <a href="https://nczas.com/2019/11/21/tylko-u-nas-stanislaw-michalkiewicz-skazany-o-wszystkim-dowiedzial-sie-po-fakcie-wyzerowali-mi-konto-zabiora-mi-meble-video/"/>
        <a href="https://nczas.com/2019/11/21/tego-nie-dalo-sie-juz-sluchac-reakcja-korwin-mikkego-na-expose-premiera-mateusza-morawieckiego-bezcenna-foto/"/>
        <a href="https://nczas.com/2019/11/21/okrutna-prawda-o-smierci-piotra-wozniak-staraka-wyniki-tych-badan-przerazaja/"/>
        <a href="https://nczas.com/2019/11/21/zbigniew-stonoga-w-fame-mma-rzucil-wyzwanie-znanemu-politykowi/"/>
      </related>
    </article>
  </body>
</html>