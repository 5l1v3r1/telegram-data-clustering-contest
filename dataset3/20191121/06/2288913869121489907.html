<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04728532"/>
    <meta property="og:site_name" content="De Standaard"/>
    <meta property="article:published_time" content="2019-11-21T06:01:00+00:00"/>
    <meta property="og:title" content="Open VLD: ‘Laat euthanasie toe bij dementen’"/>
    <meta property="og:description" content="Terwijl het debat over de uitbreiding van abortus nog volop woedt, snijdt Open VLD al een nieuwe ethische discussie aan. De partij wil euthanasie bij wilso..."/>
  </head>
  <body>
    <article>
      <h1>Open VLD: ‘Laat euthanasie toe bij dementen’</h1>
      <address>
        <time datetime="2019-11-21T06:01:00+00:00">21 Nov 2019, 06:01</time>
      </address>
      <p>
        <b>Terwijl het debat over de uitbreiding van abortus nog volop woedt, snijdt Open VLD al een nieuwe ethische discussie aan. De partij wil euthanasie bij wilsonbekwamen, zoals dementen, mogelijk maken.</b>
      </p>
      <p>Open VLD dient in de Kamer een wetsvoorstel in om euthanasie bij wilsonbekwamen mogelijk te maken. ‘Mensen met dementie moeten euthanasie kunnen krijgen’, zegt Open VLD-Kamerlid Robby De Caluwé.</p>
      <p>Vandaag is euthanasie alleen mogelijk bij mensen die op dat moment nog bij hun volle verstand zijn. ‘Veel mensen denken dat ze nu al euthanasie kunnen krijgen als ze dement worden, aangezien ze dat in een voorafgaandelijke wilsverklaring hebben laten vastleggen’, aldus De Caluwé. ‘Maar dat is niet zo, want die wilsverklaring is enkel geldig in een onomkeerbare coma. Dat leidt tot schrijnende situaties.’</p>
      <p>Zijn partij dient daarom een wetsvoorstel in om de wilsverklaring ook te laten gelden voor mensen die wilsonbekwaam worden door bijvoorbeeld dementie, hersenbloedingen of -tumoren of parkinson.</p>
      <p>
        <b>Zelfde voorwaarden</b>
      </p>
      <p>‘Mensen beseffen zeer goed hoe erg een aftakeling door dementie kan zijn. Ze maakten het al eens mee in hun familiekring, in hun vriendenkring. Voor zichzelf willen zij dit niet, ze vinden dit voor zichzelf een onwaardig levenseinde. Daarom willen we mensen de mogelijkheid geven zodat ze zelf over een waardig en zelfgekozen levenseinde kunnen beslissen, ook als ze lijden aan dementie.’</p>
      <p>De Caluwé benadrukt dat dezelfde strenge voorwaarden zullen blijven gelden voor mensen met dementie die kiezen voor euthanasie.</p>
      <p>Professor palliatieve geneeskunde Wim Distelmans (VUB) pleit daar al lang voor. De petitie die hij vorig jaar lanceerde, is intussen meer dan 65.000 keer ondertekend.</p>
      <p>Naast kopstukken van Open VLD, ondertekenden ook politici van SP.A, Groen en PVDA zijn petitie al. Nu er geen volwaardige regering meer is, zien de liberalen hun kans om dit voorstel er via een wisselmeerderheid door te duwen, zonder CD&amp;V.</p>
    </article>
  </body>
</html>