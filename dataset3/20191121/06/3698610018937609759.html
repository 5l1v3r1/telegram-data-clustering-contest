<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-prem-yer-ministra-goncharuka-nemaye-informaciyi-pro-vidstavku-zerkal-330383_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T06:40:00+00:00"/>
    <meta property="og:title" content="У прем'єр-міністра Гончарука немає інформації про відставку Зеркаль"/>
    <meta property="og:description" content="Олена Зеркаль не має наміру надалі працювати в посольстві"/>
  </head>
  <body>
    <article>
      <h1>У прем'єр-міністра Гончарука немає інформації про відставку Зеркаль</h1>
      <h2>Олена Зеркаль не має наміру надалі працювати в посольстві</h2>
      <address>
        <time datetime="2019-11-21T06:40:00+00:00">21 Nov 2019, 06:40</time>
      </address>
      <p>Як відомо, заступник міністра закордонних справ Олена Зеркаль повідомила днями, що<b><a href="https://dt.ua/POLITICS/zerkal-povidomila-koli-pide-z-mzs-330252_.html"> планує зробити перерву у своїй дипломатичній кар'єрі</a>.</b> Зеркаль вважає, що завдання, які вона ставила перед собою, виконано, днями їй належить ще одне, яке дипломат вважає останнім, - процесуальне слухання в Гаазі за новим арбітражем, яке стосується наших військових кораблів, що були затримані рік тому і утримувалися Росією, і наших моряків.</p>
      <p>Проте, незважаючи на широкий резонанс слів заступника міністра, прем'єр-міністр України Олексій Гончарук заявив, що не володіє інформацією щодо можливої відставки заступниці міністра закордонних справ України з питань європейської інтеграції Олени Зеркаль та зазначив, що МЗС та Офіс Президента добре взаємодіють між собою. Про це він заявив під час брифінгу за підсумками засідання уряду, передає УНН.</p>
      <p>На прохання прокоментувати можливу відставку Олени Зеркаль та розтлумачити, як співпрацює МЗС з Офісом Президента, Гончарук пояснив:</p>
      <p>"Я не хочу коментувати чутки, я не знаю, що сказати. В мене немає інформації достатньої для того, щоб на це якось відреагувати. За моєю інформацією, між МЗС та ОП чудова взаємодія робоча".</p>
      <p>Нагадаємо, інформація про неузгодженість діяльності МЗС та Офісу Президента поширилася з приходом на президентський пост Володимира Зеленського, після чого міністр закордонних справ України Павло Клімкін заявив, що йде у політичну відпустку. </p>
      <p>Президент України відразу ж спрямував тодішньому Прем'єр-міністру Володимиру Гройсману листа щодо розгляду питання про притягнення до дисциплінарної відповідальності міністра закордонних справ Павла Клімкіна. </p>
      <p>Згодом, Постійний представник при Раді Європи Дмитро Кулеба назвав конфлікт між Міністерством закордонних справ та Офісом президента проблемою комунікацією між двома людьми.</p>
      <p>Заступниця міністра закордонних справ України з питань європейської інтеграції <a href="https://dt.ua/POLITICS/zerkal-rozpovila-pro-trudnoschi-poshuku-dokazovoyi-bazi-dlya-mizhnarodnih-sudiv-317905_.html"><b>Олена Зеркаль</b></a> планує завершити роботу у МЗС. В інтерв'ю <a href="https://www.bbc.com/ukrainian/features-49344622">ВВС Україна</a> вона сказала про те, що разом зі своєю командою виконала поставлені завдання.</p>
      <p>"Сьогодні виповнюється п'ять років, як мене було призначено на цю посаду на засіданні Кабміну. І за ці п'ять років мені разом із колегами вдалося виконати усі завдання, які я ставила перед собою, які були перед Міністерством закордонних справ у тих площинах, де я працювала. Зараз у мене завдання визначитися щодо процедурних питань у арбітражі по моряках. І, думаю, цим я буду завершувати свою каденцію в МЗС", - зазначила вона.</p>
      <p>За словами Зеркаль, у майбутньому вона не має наміру працювати у посольстві, вважає, що і в Україні є багато завдань.</p>
      <footer>За матеріалами: <a href="https://dt.ua/go/aHR0cDovL3d3dy51bm4uY29tLnVhLw==">УНН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>