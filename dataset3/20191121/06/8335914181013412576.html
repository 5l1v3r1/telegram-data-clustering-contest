<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/vdyhnovenite/bylgarska-studentka-vpechatli-v-italiia-s-neobichaen-proekt-6102322"/>
    <meta property="og:site_name" content="Vesti"/>
    <meta property="article:published_time" content="2019-11-21T06:01:00+00:00"/>
    <meta property="og:title" content="Българска студентка впечатли в Италия с необичаен проект"/>
    <meta property="og:description" content="Александра Джоджева изследва връзката между чувствата и цветовете"/>
  </head>
  <body>
    <article>
      <h1>Българска студентка впечатли в Италия с необичаен проект</h1>
      <h2>Александра Джоджева изследва връзката между чувствата и цветовете</h2>
      <address><time datetime="2019-11-21T06:01:00+00:00">21 Nov 2019, 06:01</time> by <a rel="author">Сабина Иванова</a></address>
      <p>Коледа. Александра Джоджева се готви да посрещне празника заедно със семейството си. Внезапно, точно на този ден, тя получава писмо и започва да крещи: <b>"Приеха ме!"</b></p>
      <p>За Алекс този ден ще е един от най-хубавите. Тя е одобрена за стипендия в университета R.U.F.A (Rome Academy of Fine Arts), където вероятността да бъдеш приет не е особено голяма. Цялото семейство изпада в еуфория и за Алекс това ще бъде една емоция, която съвсем скоро ще окаже приложима в изкуството. Но как?</p>
      <p>Александра Джоджева е родена в Бургас, но прекарва целия си съзнателен живот в София. Родителите й имат много конкретни планове за нея - тя трябва да се занимава с "нещо сериозно". </p>
      <p>Само че учител по рисуване на Алекс й казва, че тя има потенциал да се занимава с изкуство.</p>
      <figure>
        <img src="https://m5.netinfo.bg/media/images/40990/40990887/655-402-vdyhnovenite-aleksandra-dzhodzheva-fotografiia.jpg"/>
        <figcaption>
          <cite>Източник: Фото кредит Александър Кръстев</cite>
        </figcaption>
      </figure>
      <p>Алекс решава да опита късмета си и е приета специалност "Графичен дизайн" в Нов български университет. </p>
      <p>Началото за нея е много трудно. "<b>Нямах образование в сферата на изкуството като другите от потока ми. Дори не бях работила с фотошоп</b>", спомня си Александра за този период.  По време на лекция, професорът казва: "<b>Истината е, че само 10-15% от вас наистина ще се занимават с графичен дизайн</b>." Тогава Александра си казва: "<b>Аз ще бъда от тези 15 процента</b>!"  и допълва: "Първата година не правех нищо друго, освен да чета и да се упражнявам, за да догоня останалите".</p>
      <p>Днес  тези предизвикателства са в миналото. А това, което тя прави впечатлява дори преподавателите й в Италия. </p>
      <p>Александра заминава за специализацията в Рим, където професор Емануеле Капели, едно от най-известните имена в областта на дизайана, поставя на всички студенти една задача.<b> "La Divina estetica" - "Божествената естетика"</b>. </p>
      <p>
        <a href="https://www.vesti.bg/galerii/foto/kakva-e-vryzkata-mezhdu-cvetovete-i-emociite-8941">
          <u>
            <b>ВИЖТЕ ПРОЕКТА "БОЖЕСТВЕНАТА ЕСТЕТИКА"</b>
          </u>
        </a>
      </p>
      <slideshow>
        <figure>
          <img src="https://m4.netinfo.bg/media/images/40990/40990756/r-orig-orig-vdyhnovenite-aleksandr-dzhoadzheva-fotografiia.jpg"/>
          <figcaption>Александра Джоджева<cite>Източник: Александра Джоджева, личен архив</cite></figcaption>
        </figure>
        <figure>
          <img src="https://m5.netinfo.bg/media/images/40990/40990813/r-orig-orig-vdyhnovenite-aleksandra-dzhodzheva-fotografiia.jpg"/>
          <figcaption>Силвана Собрал е на 22 години от Португалия. Тя губи своя домашен любимец, малко след загубата и на близък човек. За нея е било мъчително как продължава да вижда неща, които вече ги няма.<cite>Източник: Александра Джоджева</cite></figcaption>
        </figure>
        <figure>
          <img src="https://m.netinfo.bg/media/images/40990/40990900/r-orig-orig-vdyhnovenite-aleksandra-dzhodzheva-fotografiia.jpg"/>
          <figcaption>Лорис Комета свързва гнева от безсилие с червеното. Той разбира, че дългогодишната му приятелка му е изневерила, но това е свършен факт, пред който няма какво да се направи.<cite>Източник: Александра Джоджева</cite></figcaption>
        </figure>
        <figure>
          <img src="https://m4.netinfo.bg/media/images/40990/40990902/r-orig-orig-vdyhnovenite-aleksandra-dzhodzheva-fotografiia.jpg"/>
          <figcaption>Страх. Даниел се страхува от височини. Докато е във Ватикана, се изкачва на високо място и почти припада. Когато се намира на някаква височина, тя има нуждата веднага да бъде на "сигурно място".<cite>Източник: Александра Джоджева</cite></figcaption>
        </figure>
        <figure>
          <img src="https://m3.netinfo.bg/media/images/40990/40990901/r-orig-orig-vdyhnovenite-aleksandra-dzhodzheva-fotografiia.jpg"/>
          <figcaption>Изненада! Омер работи на летище в Израел. Веднъж, докато проверяват пътник, сканиращото устройство вижда, че той поставил банан в панталоните си. Всички от охраната са доста... шокирани.<cite>Източник: Александра Джоджева</cite></figcaption>
        </figure>
      </slideshow>
      <p>"Нямаше никакви ограничения какъв ще е крайният продукт", спомня си Алекс. Пълната творческа свобода обаче може да бъде много объркваща, особено ако не си свикнал да мислиш концептуално, обяснява тя. "<b>В един момент си казах - няма естетика, всичко е грозно и няма смисъл</b>", започва да мисли Алекс. Но италианският професор сяда и дори започва да чертае схеми. за да я насочи и да й даде вдъхновение. Тогава Алекс стига до прозрение. </p>
      <figure>
        <img src="https://m4.netinfo.bg/media/images/40990/40990886/317-419-vdyhnovenite-aleksandra-dzhodzheva-fotografiia.jpg"/>
        <figcaption>Александра Джоджева<cite>Източник: Александра Джоджева</cite></figcaption>
      </figure>
      <p>"<b>Няма къде другаде естетиката да се намира, освен в теб. Божественото е проявление на човека. И най-вече в емоцията</b>. Няма нищо по-чисто от емоцията. <b>Много хора се опитват да изфабрикуват емоциите си, за да се нагодят със ситуацията</b>, но първичното нещо, което си усетил е много чисто. Не е подправено от нормите. Стори ми се уникално към днешна дата, защото всичко е много подправено, подредено, <b>дори за храната има филтри - какво остава за емоциите</b>?"</p>
      <p>Алекс започва да чете научни изследвания за емоциите и попада на теорията на американеца Робърт Плутчик. Моделът направен от него свързва цветове и емоция в едно емоционално-цветно колело. Както основните цветове кореспондират по между си и се допълват, така и емоциите изобразени на колелото, са подредени по аналогичен начин.</p>
      <p>Колелото е съставено от 8, според Плутчик, първични емоции, които са противоположни двойки –<b> гняв-страх, радост-тъга, очакване-изненада, отвращение-доверие</b>. В най-натуралната си и първична форма те увеличават интензитета си – ярост-терор(ужас),  екстаз-скръб, бдителност-изумление, омраза-възхищение. Колкото повече се отдалечаваме от първичните емоции, толкова и интензитетът на цвета избледнява. </p>
      <p>"<b>Като дизайнер ме заинтригува създадената от него аналогия между емоции и цветове и исках да проверя колко акуратна е тя</b>", разказва Алекс. </p>
      <p>"Любопитна бе връзката с дадена емоция, реакцията, която човек получава при изпитването ѝ и цветните асоциациите с нея. Интересно ми бе от какво се повлияват те, дали цветът ще е същият, изменен или напълно различен. Освен всичко това, исках да запечатам и отразя момента, в който Божественото проявление – емоцията, беше най-ярко.</p>
      <p>Затова реших да проведа експеримент базиран на емоционалното колело. Той се състоеше в това да събера извадка от хора от различни страни, култури и убеждения, и да проведа с тях интервюта." На всеки един участник в експеримента е зададена емоция, която да свърже с цвят. Александра прави портретни фотографии, докато те говорят за най-личното им преживяване на дадена емоция и сверява дали асоциацията на цвета на хората, които тя интервюира, отговаря на теорията на Плутчик. </p>
      <p>Голямото предизвикателство пред Александра е как хората, подбрани за интервютата да бъдат искрени и да се върнат към първичната емоция и да не я филтрират.</p>
      <p>"<b>Когато обаче питаш хората за съкровени неща, изведнъж нищо не се случва по план</b>", споделя Алекс. "<b>Беше много натоварващо емоционално за мен. Минах през всички осем емоции заедно с хората, които снимах</b>."</p>
      <figure>
        <img src="https://m3.netinfo.bg/media/images/40990/40990885/317-419-vdyhnovenite-aleksandra-dzhodzheva-fotografiia.jpg"/>
        <figcaption>Александра Джоджева и проектът Божествената естетика.<cite>Източник: Фото кредит Александър Кръстев</cite></figcaption>
      </figure>
      <p>"<b>Най-силното проявление беше на тъгата на едно момиче от Португалия. Тя се разплака, защото говореше за смъртта на домашния си любимец. В същото време беше загубила и близък човек. Начинът, по който говореше за преживяването си беше разтърсващ</b>. След като записът приключи се прегърнахме. Това беше един незабравим момент. Ценното на проекта са хората и това, което те са изпитали като емоция. Личната им емоция. </p>
      <p>
        <b>Жълто като радост. </b>
      </p>
      <p>За едно момиче от Португалия щастието е с цвят на горчица. "<b>Всяко лято, когато със семейството й са отивали на море, баща ѝ е пускал в колата песента "Golden Brown". За нея щастието е с цвят на горчица</b>", спомня си още Александра.</p>
      <figure>
        <img src="https://m3.netinfo.bg/media/images/40990/40990888/317-419-vdyhnovenite-aleksandra-dzhodzheva-fotografiia.jpg"/>
        <figcaption>Лорис Комета, който преживява изневярата на приятелката си.<cite>Източник: Фото кредит Александър Кръстев</cite></figcaption>
      </figure>
      <p><b>Гняв, който се поражда от безсили</b>е. Това усеща момче от Италия. "<b>Беше разбрал, че приятелката му е изневерила, но той е поставен пред свършен факт - няма какво да направи. Безсилие, което ражда гняв</b>. Неговият цвят беше ярко червено", разказва още Александра.</p>
      <p>Александра работи с хора от Италия, Израел, Португалия, Германия. Проектът я научава, че <b>откъдето и да си - емоцията е нещо универсално</b>. Както и е универсално да се опитаме да я прикрием. </p>
      <p>Експериментът потвърждава теорията на американския психолог. Емануеле Капели и всички колеги на Александра са впечатлени и заинтригувани от резултата.</p>
      <p>Това обаче не е краят на експеримента. След завръщането си в България, доц.д-р Кожухаров от Нов български университет предлага на Александра да направи изложба с портретните фотографии. </p>
      <p>Докато гледа назад към Италия и снимките, Алекс изглежда по-уверена в себе си. "<b>В началото беше трудно. Но факта, че се справих сама ми дава самочувствие и уверенос</b>т."</p>
      <p>Емоциите и историите на хора от целия континент можете да видите от 26 ноември в сградата на Нов български университет. </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <p> </p>
      <related>
        <h4>По темата</h4>
        <a href="https://www.vesti.bg/vdyhnovenite/koi-sa-tenepoznatitetyrgovci-na-sofiia-snimki-6096306"/>
        <a href="https://www.vesti.bg/vdyhnovenite/vizhte-nepisanata-istoriia-na-bylgariia-v-snimki-6091943"/>
        <a href="https://www.vesti.bg/vdyhnovenite/nashata-bulgaria/da-syblechesh-bylgarite-aktovi-snimki-ot-minaliia-vek-6096095"/>
      </related>
    </article>
  </body>
</html>