<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/vike-freiberga-saeimas-atlaisanai-nav-pamata.a339095/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T06:33:00+00:00"/>
    <meta property="og:title" content="Vīķe-Freiberga: Saeimas atlaišanai nav pamata"/>
    <meta property="og:description" content="Bijusī Valsts prezidente Vaira Vīķe-Freiberga uzskata, ka 13.Saeimas atlaišanai nav pamata."/>
  </head>
  <body>
    <article>
      <h1>Vīķe-Freiberga: Saeimas atlaišanai nav pamata</h1>
      <address>
        <time datetime="2019-11-21T06:33:00+00:00">21 Nov 2019, 06:33</time>
      </address>
      <p>
        <b>Bijusī Valsts prezidente Vaira Vīķe-Freiberga uzskata, ka 13.Saeimas atlaišanai nav pamata.</b>
      </p>
      <p>Ja iepriekšējā Saeima šķiroties atstājusi kādas "dzeguzes olas", piemēram, likumdošanā, šī Saeima pie tā nav vainīga, aģentūrai LETA uzsvēra Vīķe-Freiberga.</p>
      <p>Atbildot uz jautājumu, vai budžeta pieņemšanas laikā Saeimas valdošā koalīcija ir pieļāvusi kādu kļūdu un tādēļ budžets būtu atgriežams atkārtotai izskatīšanai, viņa uzsvēra, ka visām valsts iestādēm ir jāplāno savs darbs, tām ir jāturpina savi uzdevumi, jāmaksā algas saviem darbiniekiem.</p>
      <p>"Viss tas pats, kas notiek ASV - kad bloķējas valdības [darbs], tam ir smagas sekas. Mēs kā maza valsts tādus jokus nevaram atļauties. Absolūti ne," teica bijusī Valsts prezidente. </p>
      <p>Jau ziņots, ka Centrālā vēlēšanu komisija novembrī nolēma parakstu vākšanai reģistrēt biedrības "Varu Latvijas tautai" un Centra partijas iniciatīvas par Saeimas atsaukšanu. Par šo iniciatīvu portālā "Latvija.lv" patlaban parakstījušies vairāk nekā 30 000 cilvēku.</p>
      <p>Parakstu vākšanas termiņš noslēgsies 2020.gada 14.novembrī. Ja likumā noteiktajā termiņā tautas nobalsošanas ierosināšanai nepieciešamais parakstu skaits - 154 865 - tiks savākts, par šo jautājumu būs jānotiek referendumam.</p>
      <p>Savukārt Latvijas Veselības un sociālās aprūpes darbinieku arodbiedrība nākamnedēļ, 28.novembrī, nolēmusi rīkot protesta akciju pie Saeimas, tās laikā prasot parlamenta atlaišanu, izsakot neuzticību veselības ministrei un lūdzot prezidentam atgriezt otrreizējai caurlūkošanai 2020.gada budžetu.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/nosaka-stingrakus-noteikumus-kriminalprocesa-iesaistitas-personas-mantas-likumigas-izcelsmes-pieradisanai.a339127/"/>
        <a href="https://www.lsm.lv/raksts/zinas/latvija/saeima-noraida-ierosinajumu-sakt-partiju-finansejuma-palielinajumu-tikai-nakamaja-sasaukuma.a339109/"/>
        <a href="https://www.lsm.lv/raksts/zinas/latvija/iedzivotaju-iniciativu-par-partiju-finansejuma-palielinasanas-atliksanu-nodos-budzeta-un-finansu-komisijai.a339033/"/>
        <a href="https://www.lsm.lv/raksts/zinas/latvija/murniece-esam-dzivs-piemers-tam-ka-mazs-cinitis-spej-gazt-lielu-vezumu.a338770/"/>
        <a href="https://www.lsm.lv/raksts/zinas/latvija/vaira-vike-freiberga-brivibai-vajag-pastavigu-modribu.a338688/"/>
        <a href="https://www.lsm.lv/raksts/zinas/latvija/kops-piektdienas-par-saeimas-atsauksanas-ierosinasanu-savakti-vairak-neka-15-000-parakstu.a338648/"/>
        <a href="https://www.lsm.lv/raksts/zinas/latvija/politologs-budzeta-pienemsanas-procesa-redzam-latvijas-politika-ieilgusas-kaites.a338513/"/>
        <a href="https://www.lsm.lv/raksts/zinas/ekonomika/saeima-pienem-2020-gada-budzetu.a338378/"/>
      </related>
    </article>
  </body>
</html>