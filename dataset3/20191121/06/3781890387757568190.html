<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742811"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T06:20:00+00:00"/>
    <meta property="og:title" content="&quot;ธนาธร&quot;เลื่อนส่งข้อมูลให้กกต. อ้างมุ่งแก้ความเดือดร้อนปชช."/>
    <meta property="og:description" content="“ธนาธร”ไม่กังวลปมให้พรรคอนาคตใหม่กู้เงิน เหตุไม่ถือเป็นรายได้พรรค ลั่นเดินหน้าทำงานแก้เหลื่อมล้ำ-ปฏิรูปโครงสร้างอำนาจในประเทศ ไม่แคร์แม้ไม่ได้เป็น ส.ส."/>
  </head>
  <body>
    <article>
      <h1>"ธนาธร"เลื่อนส่งข้อมูลให้กกต. อ้างมุ่งแก้ความเดือดร้อนปชช.</h1>
      <address>
        <time datetime="2019-11-21T06:20:00+00:00">21 Nov 2019, 06:20</time>
      </address>
      <p>
        <b>“ธนาธร”ไม่กังวลปมให้พรรคอนาคตใหม่กู้เงิน เหตุไม่ถือเป็นรายได้พรรค ลั่นเดินหน้าทำงานแก้เหลื่อมล้ำ-ปฏิรูปโครงสร้างอำนาจในประเทศ ไม่แคร์แม้ไม่ได้เป็น ส.ส.</b>
      </p>
      <p>เมื่อวันที่ 21 พ.ย. ที่สำนักงานคณะกรรมการการเลือกตั้ง(กกต.) นายธนาธร จึงรุ่งเรืองกิจ อดีต ส.ส.แบบบัญชีรายชื่อพรรคอนาคตใหม่ กล่าวถึงคดีความที่อาจจะถูกดำเนินการภายหลังศาลรัฐธรรมนูญวินิจฉัยให้พ้นจากสมาชิกภาพ ส.ส.นั้น ว่า ตนยืนยัน ว่าไม่ว่าจะเป็นคดีที่ใครเป็นผู้ฟ้องเราก็พร้อมจะสู้อย่างเต็มที่ และไม่มีการคุยนอกรอบกับกกต. ส่วนคดีที่ตนให้พรรคอนาคตใหม่กู้เงินจำนวน 191 ล้านบาทนั้น ก็ไม่ได้กังวล เพราะถ้าไปถามนักบัญชีหรือนักกฎหมายที่ไหน ก็จะได้คำตอบว่า เงินกู้เป็นหนี้สินอยู่ในงบดุลไม่ใช่รายได้ ไม่อยู่ในงบกำไรขาดทุน  และมองไม่ออกว่าจะขัดกฎหมายหรือขัดรัฐธรรมนูญอย่างไร และเราอยากทำงานการเมืองที่โปร่งใสอยากให้สาธารณชนรับทราบ จึงไม่แน่ใจว่าการทำเราทำอย่างนี้จะผิดกฎหมายได้อย่างไร <br/><br/>นายธนาธร กล่าวอีกว่า ขณะนี้ได้รับเอกสารแจ้งจาก กกต.ให้ส่งเอกสารเพิ่มเติมแล้ว แต่ก็ได้ตอบกลับทางกกต.ด้วยวาจาไปก่อนว่า ขณะนี้ทางพรรคงานเยอะมาก ทำให้ไม่ทัน จึงจะขอขยายระยะเวลาในการส่งเอกสารออกไป อย่างไรก็ตามพรรคอนาคตใหม่ยังยืนยันว่าเราจะทำหน้าที่ของเราต่อไป เพราะยังมีงานที่ต้องทำอีกว่า ไม่ว่าจะเป็นการรณรงค์แก้ไขรัฐธรรมนูญ การทำความเข้าใจกับประชาชนเกี่ยวกับร่างกฎหมายที่พรรคอนาคตใหม่เสนอต่อสภา ปัญหาความเดือดร้อนของประชาชน และเห็นว่าถ้าเราไม่แก้ไขปัญหาความเหลื่อมล้ำที่โครงสร้างของอำนาจ ปัญหาอื่นๆของบ้านเมืองก็จะแก้ไขไม่ได้เลย  ประชาชนไม่ควรจะเป็นผู้ที่รอการสงเคราะห์เพราะเป็นผู้ทรงสิทธิในระบอบประชาธิปไตย ดังนั้นถ้าเราเชื่อว่าถ้าเราจัดโครงสร้างอำนาจเสียใหม่ ให้เกิดดุลอำนาจที่ประชาชนมีสิทธิมีเสียงและมีค่าในประเทศนี้บ้าง เพื่อจะแก้ไขปัญหาความเหลื่อมล้ำ ปัญหาชีวิตความอัตคัดขัดสนของประชาชน ให้ไม่ต้องต่อสู้อย่างเดียวดายตามยถากรรม<br/><br/>ผู้สื่อข่าวถามว่าการแก้ไขปัญหาโครงสร้างอำนาจซึ่งจะกระทำกับผู้มีอำนาจจะทำได้อย่างไร นายธนาธร กล่าวว่า  ก็ต้องเจรจาต่อรองกัน ถ้าเราจริงใจต่อการปฏิรูปประเทศพอ ก็ต้องกลับมาพูดเรื่องอำนาจว่าใครมีอำนาจมากน้อยเท่าไหร่ เพราะที่ผ่านมายิ่งปฏิรูปคนกลุ่มเดิมยิ่งมีอำนาจเยอะขึ้น อย่างนี้ไม่เรียกว่าปฏิรูป ถ้าอยากปฏิรูปให้สังคมไทยกลับมาเท่าเทียมกัน ต้องให้อำนาจกลับคืนสู่ประชาชน เฉลี่ยทุกข์เฉลี่ยสุข เพื่อให้บ้านเมืองไปต่อกันได้  <br/><br/>เมื่อถามว่าหากมี ส.ส.เขตลาออก เพื่อเปิดทางให้ จะลงสมัครรับเลือกตั้งหรือไม่ นายธนาธร กล่าวว่า ไม่หรอกครับ เราตั้งพรรคการเมืองนี้มาไม่ใช่เพื่อให้พวกเราเป็นรัฐมนตรีหรือ ส.ส. ผมไม่เคยคิดว่าตำแหน่ง ส.ส. รัฐมนตรี หรือนายกรัฐมนตรี คือเป้าหมายสุดท้าย สิ่งที่เราต้องพรรคการเมืองนี้ขึ้นมาคือการเปลี่ยนแปลงประเทศไทย ดังนั้นการเป็น ส.ส.หรือไม่เป็น ส.ส.ไม่ใช่ประเด็นใหญ่ ซึ่งตนพร้อมทำงานต่อ<br/><br/>เมื่อถามว่าในการอภิปรายเรื่อง “ผู้นำการเมืองกับอนาคตประเทศไทย” ที่หลักสูตรการพัฒนาการเมืองและการเลือกตั้งระดับสูง(พตส.)รุ่นที่ 10 จัดขึ้น ซึ่งมีการระบุตอนหนึ่งว่าไม่เลียท็อปบู๊ททหารนั้นถือเป็นความอึดอัดส่วนหนึ่งที่เกิดขึ้นจากคดีหรือไม่ นายธนาธร กล่าวว่า ไม่ใช่ แต่ถามว่าใครไม่อึดอัดบ้างในรอบ 10 ปีที่ผ่านมากับสิ่งที่เกิดขึ้น คิดว่าประชาชนก็คงเห็นกับความไม่เป็นธรรมที่เกิดขึ้นในสังคมไทย ตนยืนยันว่าพรรคอนาคตใหม่พร้อมยืนหยัดต่อสู้ เพื่อทวงคืนความเป็นธรรมความถูกต้อง เรายังคงยืนยันเรื่องการต้องลดอำนาจของกองทัพลง ต้องปฏิรูปกองทัพให้อยู่ภายใต้รัฐบาลพลเรือน เป็นทางเดียวที่จะทำให้สังคมเดินต่อไปข้างหน้าได้ ไม่มีการรัฐประหารเกิดขึ้นอีกในอนาคต.<br/> </p>
    </article>
  </body>
</html>