<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/ny-milstolpe-for-lundqvist-i-nhl/"/>
    <meta property="og:site_name" content="DN.SE"/>
    <meta property="article:published_time" content="2019-11-21T06:56:29+00:00"/>
    <meta property="og:title" content="Ny milstolpe för Lundqvist i NHL"/>
    <meta property="og:description" content="Henrik Lundqvist fortsätter att klättra på topplistorna över legendariska NHL-målvakter."/>
  </head>
  <body>
    <article>
      <h1>Ny milstolpe för Lundqvist i NHL</h1>
      <address><time datetime="2019-11-21T06:56:29+00:00">21 Nov 2019, 06:56</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Henrik Lundqvist fortsätter att klättra på topplistorna över legendariska NHL-målvakter. New York Rangers seger över Washington med 4–1 innebär att svensken når topp fem över alla tiders burvaktare med flest segrar.</b>
      </p>
      <p>I och med onsdagens vunna match har Lundqvist varit med om 454 segrar i den nordamerikanska ligan. Det är lika många som Curtis Joseph kom upp i när han stod för St Louis och Edmonton på 1990-talet, och innebär delad femteplats i målvakternas maratontabell.</p>
      <p>– Uppriktigt, med tanke på vilka andra namn som återfinns på den listan är det förstås väldigt stort och hedrande att nå en sådan placering, säger han till Sportbladet.</p>
      <p><b>Med sin 868:e match häromdagen</b> tog sig 37-åringen också in på målvakternas topp tio över flest spelade matcher i ligan.</p>
      <p>Två andra svenska profiler, Washingtons Nicklas Bäckström, och Rangers Mika Zibanejad, fick stå över onsdagens möte på grund av skador.</p>
      <p>Trots resultatet kämpar Rangers långt ner i den haltande NHL-tabellen, medan Washington leder. Men Lundqvist andas optimism.</p>
      <p>– Det här var riktigt inspirerande att se. Vi hade struktur, vi var tålmodiga och vi tog hand om alla små detaljer, säger han till Sportbladet.</p>
      <p>– När vi kommer upp på vår högsta nivå är vi bra. Det gäller bara att vi höjer den lägre nivån. Den har det varit si och så med.</p>
      <p>I onsdagens andra match vann Ottawa över Montréal med 2–1.</p>
    </article>
  </body>
</html>