<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/stockholm/lag-dod-i-tre-ar-ringkedja-kunde-larmat"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T06:31:53+00:00"/>
    <meta property="og:title" content="Låg död i tre år – ringkedja kunde larmat"/>
    <meta property="og:description" content="En äldre man tros ha legat död i sin lägenhet i över tre år. Dagliga ringkedjor för pensionärer anordnas på flera håll i Stockholm för att undvika sådana situationer. -Det är en mardröm, sådant ska inte behöva hända någonstans, säger Louise Bergwall, administratör för trygghetsringningen i Sundbyberg."/>
  </head>
  <body>
    <article>
      <h1>Låg död i tre år – ringkedja kunde larmat</h1>
      <address><time datetime="2019-11-21T06:31:53+00:00">21 Nov 2019, 06:31</time> by <a rel="author">TT</a></address>
      <p>
        <b>En äldre man tros ha legat död i sin lägenhet i över tre år. Dagliga ringkedjor för pensionärer anordnas på flera håll i Stockholm för att undvika sådana situationer.<br/>-Det är en mardröm, sådant ska inte behöva hända någonstans, säger Louise Bergwall, administratör för trygghetsringningen i Sundbyberg.</b>
      </p>
      <p>Det uppmärksammade fallet med den äldre mannen som i veckan hittades död i sin lägenhet i Stockholm har berört många. En av dem som nåtts av nyheten är Louise Bergwall på trygghetsringningen i Sundbyberg.</p>
      <p>– Det är oerhört tråkigt. Men det sorgliga i dagens samhälle är ju att somliga människor är oerhört ensamma, säger hon.</p>
      <p>För fyra år sedan uppmanades hon av Sundbybergs kommun att dra igång den kostnadsfria ringkedjan som riktar sig till pensionärer som är ensamma.</p>
      <p>Tretton personer är i dag anslutna till tjänsten och ringer varje förmiddag ett nummer som sedan lyssnas av efter lunch. Har någon missat att ringa in kontaktas personen och därefter dennes anhöriga.</p>
      <p>– Detta gör kunden varje dag hela året om, säger Louise Bergwall, administratör för trygghetsringningen i Sundbyberg.</p>
      <h3>Viktigt för de ensamma</h3>
      <p>Och Sundbyberg är inte ensamt om att arbeta med ringkedjor för pensionärer. Även på Kungsholmen i Stockholm och i Huddinge arbetar man på samma sätt. Louise Bergwall beskriver tjänsten som en stor trygghet för de anslutna.</p>
      <p>– Den är oerhört viktig. Det går inte att betygsätta hur viktig med tanke på hur många som bor ensamma, säger hon.</p>
      <p>Enligt siffror från Statistiska centralbyrån (SCB) beräknas runt 300 000 personer vara socialt isolerade i Sverige. Ensammast är äldre där var tionde person över 75 år inte träffar anhöriga eller bekanta mer än ett par gånger i månaden.</p>
      <h3>”En trygghetsgrej”</h3>
      <p>I Huddinge har man arbetat med trygghetsringningar i över 20 år. I dag är runt 60 pensionärer anslutna till tjänsten och samtalen lyssnas av dagligen av 40 volontärer.</p>
      <p>– Det förvånar mig att inte hela landet har sånt här. Det här är världens trygghetsgrej, säger Kerstin Berggren, kontaktperson för Huddinges ringkedja.</p>
      <details>
        <summary>Trygghetsringning</summary>
        <p>Trygghetsringning är till för den som känner behov av extra trygghet i vardagen och saknar daglig kontakt med anhöriga eller hemtjänst.</p>
        <p>Den anslutne ringer varje dag före klockan tolv till en telefonsvarare och säger sitt namn. Efter klockan tolv avlyssnas telefonsvararen och namnet bockas av. Om den anslutne inte ringt och lämnat meddelande ringer någon upp för att stämma av att personen mår bra. Om inte personen svarar rings en av de angivna kontaktpersonerna upp..</p>
        <p>
          <i>Källa: Trygghetsringning Sundbyberg/TT</i>
        </p>
      </details>
      <related>
        <h4>Relaterat</h4>
        <a href="https://www.svt.se/nyheter/lokalt/stockholm/dod-och-bortglomd-hur-raddar-vi-de-ensamma-aldre"/>
        <a href="https://www.svt.se/nyheter/lokalt/stockholm/man-hittad-dod-i-lagenhet-efter-tre-ar"/>
      </related>
    </article>
  </body>
</html>