<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
    <meta property="og:site_name" content="Diari La Veu"/>
    <meta property="article:published_time" content="2019-11-21T06:20:00+00:00"/>
    <meta property="og:title" content="El PSOE arrabassa l'Alcaldia de Palma de Gandia a Compromís amb el suport del PP"/>
    <meta property="og:description" content="La formació valencianista exigeix al PSOE que complisca amb allò acordat en el Pacte del Botànic i que faça dimitir l'actual alcaldessa o, en cas que no accepte, que l'expulse del partit."/>
  </head>
  <body>
    <article>
      <h1>El PSOE arrabassa l'Alcaldia de Palma de Gandia a Compromís amb el suport del PP</h1>
      <h2>L'alcaldessa des d'aquest juny, Immaculada Escrivà Fayos, va morir el 29 d'octubre; els socialistes i els populars han aprofitat eixe succés i han tancat un pacte per a prendre la vara de batlle als valencianistes</h2>
      <address><time datetime="2019-11-21T06:20:00+00:00">21 Nov 2019, 06:20</time> by <a rel="author">I.L.</a></address>
      <p>VALÈNCIA. "Repulsa i indignació". Aquests són els sentiments de Compromís davant els insòlits fets ocorreguts aquest dijous a Palma de Gandia. Concretament, el PSOE ha arrabassat l'Alcaldia a la formació valencianista aprofitant la sobtada defunció de qui era la batlle, Immaculada Escrivà Fayos, aquest 29 d'octubre. Ho ha fet, a més, amb el suport del PP. <br/><br/>Compromís-Gent de Palma va ser la força més votada el 26M, amb 4 regidors. Li seguia el PP, amb 3, i el PSOE, amb 2. Després de les eleccions municipals, va haver-hi negociacions entre els valencianistes i els socialistes. Finalment no es va arribar a un acord perquè la cap del PSOE demanava la dedicació exclusiva, segons expliquen a Diari La Veu fonts properes al col·lectiu local de Compromís. Per això, arribat el dia del ple d'investidura, Escrivà va esdevindre alcaldessa, com a número 1 de la candidatura més votada al municipi.<br/><br/>Aquest dijous, aprofitant que en la sessió plenària s'havia d'escollir un nou alcalde o alcaldessa arran de la defunció, socialistes i populars han votat per a prendre el càrrec a Compromís. Una acció que, si bé indigna els valencianistes, tampoc els sorprén del tot. Així, les fonts consultades per Diari La Veu manifesten que ja van advertir l'executiva comarcal del PSPV de les possibles negociacions entre eixos dos col·lectius municipals. Queda saber, però, què guanya el PP amb aquesta maniobra.<br/><br/><b>Expulsió o dimissió</b><br/><br/>La formació valencianista exigeix al PSOE <a href="https://www.diarilaveu.com/compromis-i-pspv-expulsaran-regidors-que-reben-suport-de-la-dreta-arribar-a-alcaldia">que complisca amb allò acordat en el Pacte del Botànic </a>i que faça dimitir l'actual alcaldessa [Mari Trini Mañana] o, en cas que no accepte, que l'expulse del partit.  <br/><br/>Al juny, la subcomissió bilateral entre el PSPV-PSOE i Compromís sobre els pactes locals va acordar instar tots els representants dels dos partits a reproduir governs com el del pacte del Botànic als seus municipis. D'aquesta manera, en el cas que en algun municipi la candidatura socialista o de Compromís rebera l'Alcaldia gràcies a la dreta per acció –amb un pacte signat– o per omissió –amb els seus vots–, ambdues formacions polítiques es comprometien a iniciar expedients sancionadors d'expulsió als regidors que hagueren participat en aquesta acció.<br/><br/><b>La resposta del PSPV</b><br/><br/>Sobre aquests fets s'ha pronunciat aquest dijous a la vesprada el PSPV, que demana a Compromís "que explique per què no ha volgut arribar a un acord amb els socialistes a Palma de Gandia". A més, diuen que és "rotundament fals que hi haja hagut cap mena de pacte o contacte amb el Partit Popular", malgrat que és gràcies a aquesta formació que han aconseguit l'Alcaldia.<br/><br/>En el mateix comunicat, el PSPV lamenta que des de juny "no s'haja avançat per a tancar un acord de progrés d'estabilitat a Palma de Gandia" –una situació que neguen des de Compromís, que sí que parlen de converses amb els socialistes per a arribar a acords–. <br/><br/>Els socialistes asseguren que s'han votat a ells mateixos "davant la negativa de Compromís d'arribar a un acord". Així mateix, demanen a la formació valencianista "que explique a la ciutadania els motius pels quals no ha volgut arribar a un acord i s'ha tancat a pactar amb el PSPV-PSOE". Finalment, insten Compromís a "reprendre els contactes per a negociar un govern conjunt".</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
        <a href="https://www.diarilaveu.com/autonomies-llengua-propia-advoquen-cooficialitat-basada-acord-la-convivencia-linguistica"/>
      </related>
    </article>
  </body>
</html>