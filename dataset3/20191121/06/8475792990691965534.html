<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/smaland/manga-kommuner-saknar-strategi-for-att-forverkliga-barns-rattigheter"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T06:16:25+00:00"/>
    <meta property="og:title" content="Många kommuner saknar strategi för att förverkliga barns rättigheter"/>
    <meta property="og:description" content="Nästan varannan kommun i Kronobergs län och nästan en tredjedel av kommunerna i Kalmar län saknar strategi för hur de ska tillämpa barnkonventionen i samband med att den blir lag vid årsskiftet."/>
  </head>
  <body>
    <article>
      <h1>Många kommuner saknar strategi för att förverkliga barns rättigheter</h1>
      <address><time datetime="2019-11-21T06:16:25+00:00">21 Nov 2019, 06:16</time> by <a rel="author">Hanna Nilsson</a></address>
      <p>
        <b>Nästan varannan kommun i Kronobergs län och nästan en tredjedel av kommunerna i Kalmar län saknar strategi för hur de ska tillämpa barnkonventionen i samband med att den blir lag vid årsskiftet.</b>
      </p>
      <p>I Kronobergs län har fem av åtta kommuner svarat på enkäten som ligger till grunden för Bris kartläggning. I Kalmar län har tio av tolv kommuner svarat. I landet som helhet saknar 45 procent av kommunerna en strategi för hur de ska förverkliga barnets rättigheter.</p>
      <p>– Att barnkonventionen bli svensk lag förpliktigar. Nu krävs det att kommunerna exempelvis säkrar hur varje enskilt barn ska kunna komma till tals i beslutsprocesser som rör dem själva och att man identifierar särskilt utsatta grupper av barn som kräver extra fokus av kommunen, säger Emma Bennwik, barnrättsspecialist på Bris.</p>
      <p>FN:s barnkonvention antogs i november 1989 och firar 30-årsjubileum i år. I juni 2018 tog riksdagen beslut om att barnkonventionen skulle bli lag och gälla från 1 januari 2020. Syftet med att göra konventionen till en lag är att ge barnens rättigheter ett större genomslag i praktiken.</p>
    </article>
  </body>
</html>