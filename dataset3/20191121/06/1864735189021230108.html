<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/karim-cesena-casco-1.4897885"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-21T06:01:13+00:00"/>
    <meta property="og:title" content="Un casco per Karim, a 6 anni allergico al sole"/>
    <meta property="og:description" content="Scatta la solidarietà a Cesena: penombra in classe per aiutare il piccolo a frequentare la scuola. La gioia dei compagni: &quot;Per noi è super&quot;"/>
  </head>
  <body>
    <article>
      <h1>Un casco per Karim, a 6 anni allergico al sole</h1>
      <h2>Scatta la solidarietà a Cesena: penombra in classe per aiutare il piccolo a frequentare la scuola. La gioia dei compagni: "Per noi è super"</h2>
      <address><time datetime="2019-11-21T06:01:13+00:00">21 Nov 2019, 06:01</time> by <a rel="author">LUCA RAVAGLIA</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4897966.1574316074!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Il piccolo Karim, col casco e in classe (dove ci sono le finestre schermate)</figcaption>
      </figure>
      <p>Cesena, 21 novembre 2019 -<b> La prima E </b>è al secondo piano della grande, quasi immensa, scuola elementare di Gambettola, cittadina di poco più di diecimila abitanti tra Cesena e Rimini. Tutti i bimbi del territorio lì imparano a leggere e a scrivere. Anche se quella è solo la punta dell’iceberg. Quello che più di tutto si impara in classe a Gambettola si tocca con mano in prima E, la classe di <b>Karim</b>. Karim è affetto da<b> xeroderma pigmentoso</b>, una rara malattia che rende la sua pelle estremamente sensibile ai raggi solari. Per proteggersi <b>ha bisogno di un casco</b> e per un anno i suoi genitori, cercando di tutelarlo il più possibile, sono stati costretti a tenerlo sempre in casa, lontano dalla luce. Non più. Perché ora Karim è in prima E, insieme a un manipolo di altri bimbi che lo adorano e circondato dall’affetto di una comunità che ha fatto tanto per stringersi intorno a lui.</p>
      <p>«Tenere un bimbo tutto il tempo chiuso in casa – spiega <b>Haiat Attias</b>, la mamma del piccolo – fa piangere il cuore. Molti a Gambettola si sono interessati e hanno cercato di aiutarci, <b>raccogliendo fondi</b> per <b>acquistargli un casco speciale</b> e poi per permettergli di andare a scuola, come tutti gli altri bambini. Dopo anni, è la prima volta che mi sento serena , perché so che il mio Karim è in ottime mani».</p>
      <p>L’associazione Gambettola Eventi ha acceso la miccia, raccogliendo fondi durante la <b>pesca natalizia</b> dello scorso anno, dopo di che è arrivata la scuola, che è andata molto oltre i contenuti dei libri di matematica e geometria. Il banco di Karim è a metà dell’aula, vicino a quello di una bimba che ne sponsorizza la notorietà: «È famoso! E se lo merita, è proprio bravissimo. E noi gli vogliamo un sacco di bene». Basta un attimo per accorgersi che ha ragione. Basta guardare i tanti sorrisi rivolti al banco sulla sinistra, dove Karim col suo grembiulino nero e il fiocco azzurro è attrezzato di tutto punto, al lavoro su un quaderno ordinatissimo.</p>
      <p>«Siamo <b>la scuola dell’inclusione</b> – spiega la dirigente <b>Francesca Angelini</b> – un valore sul quale insistiamo da anni e che stiamo trasmettendo ai bimbi. Con ottimi risultati». Uno spirito tutt’altro che scontato, soprattutto di questi tempi. «I suoi compagni – aggiunge <b>Paola Franchini</b>, una delle maestre della classe – hanno subito sviluppato un forte senso di <b>empatia</b>. Hanno una dolcezza che fa commuovere e che lui ricambia con tutto se stesso. Quando usciamo, lo accompagnano, per assicurarsi che non perda l’equilibrio e magari danneggi il suo casco da astronauta. Un casco che quando è qui può permettersi di non usare, perché abbiamo fatto schermare le finestre dell’aula, del bagno e delle zone comuni con una pellicola che protegge dai<b> raggi uv</b>». L’impatto visivo è quasi nullo, anzi l’atmosfera è più accogliente.</p>
      <p>«Io entro anche solo per rilassarmi un po’ – scherza la dirigente, sostenuta dai sorrisi dei pargoli – e in ogni caso le luci sono accese. Sono a led, quelle che abbiamo fatto installare appositamente per non creare problemi alla pelle. Di Karim, ovviamente, ma anche nostra, perché la tutela del proprio corpo deve essere un senso comune a tutti». Il bimbo ha il <b>viso protetto da una crema</b> che la sua educatrice provvede a spalmare <b>ogni due ore</b>. «Lo so perché sei venuto qui – Karim alza lo sguardo dal foglio, posa la penna e saluta con la mano. Poi sorride – Perché <b>sono un bimbo speciale</b>. Non se ne trovano tanti in giro».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>