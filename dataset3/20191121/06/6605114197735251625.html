<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/jelentos-kart-eloztek-meg-megyenkben-is-a-jeger-nek-hala-2042727/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Jelentős kárt előztek meg megyénkben is a JÉGER-nek hála"/>
    <meta property="og:description" content="Idén is jelentős kártételt sikerült megelőzni az országos jégkármérséklő-rendszernek, vagyis a JÉGER-nek köszönhetően."/>
  </head>
  <body>
    <article>
      <h6 class="kicker">JÁSZKUNSÁG</h6>
      <h1>Jelentős kárt előztek meg megyénkben is a JÉGER-nek hála</h1>
      <address><time datetime="2019-11-21T06:00:00+00:00">21 Nov 2019, 06:00</time> by <a rel="author">Kovács Berta</a></address>
      <h4>Idén is jelentős kártételt sikerült megelőzni az országos jégkármérséklő-rendszernek, vagyis a JÉGER-nek köszönhetően.</h4>
      <p>A működés eredményességéről kedden tartott sajtótájékoztatót a Nemzeti Agrárgazdasági Kamara (NAK) szolnoki székhelyén.</p>
      <p>– A <a href="https://www.szoljon.hu/gazdasag/hazai-gazdasag/tobb-tiz-milliardos-kartol-vedte-meg-az-orszagot-a-jegkarmeseklo-rendszer-2016429/">jégkármérséklő-rendszer</a> bevezetése több évtizedes vágya volt a gazdálkodóknak – hangsúlyozta Hubai Imre Csaba megyei elnök az eseményen. Felidézte, hogy a rendszer 2018. május 1-jén kezdte meg működését, a kamara működteti, melyhez az Agrárminisztériumtól kapnak támogatást, másrészt a Kárenyhítési Alap is biztosít anyagi forrást.</p>
      <p>Kiemelte, hogy a jég nem csak a gazdatársaknak, állattenyésztőknek, hanem a kertészetekben, az ipari és állami létesítményekben, sőt, a lakóházakban és gépjárművekben is kárt tesz, így tulajdonképpen a lakóknak is érdeke a védekezés. A jégkármérséklő-rendszer kiépítése néhány helyen már több évtizede működő technika országos kiterjesztését jelenti, hiszen Dél-Magyarországon már komoly hagyománya van a jégverés elleni védekezésnek.</p>
      <p>– A berendezések működtetésével a termelés biztonságát nagymértékben elősegítettük, ezáltal több milliárd forintos kárt előzünk meg, csak a mezőgazdaságban – mutatott rá a megyei NAK-elnök. A megyében összesen ötvenhárom talajgenerátor üzemel, ebből tizenhat automata és harminchét manuális.</p>
      <p>Miután 2018. az elmúlt harminc év legzivatarosabb tavasz végének és nyár elejének bizonyult, idén meghosszabbították a védekezési időszakot, és már április 15-én üzembe helyezték a szeptember végéig működtetett rendszert. 2019 nyár elején is gyakran jelentkeztek szélsőséges időjárási viszonyok Európa-szerte és hazánkban egyaránt. Országosan százegy napon kaptak riasztást a védekezést végző generátorkezelők. Csak megyénkben idén ötvenkilenc, míg tavaly hatvanöt napon kellett beüzemelniük a generátorokat a kárelhárítás érdekében.</p>
      <p>Mint azt az Agrárkamara korábban is hangsúlyozta, nincs olyan technológia, amivel teljes mértékben kiküszöbölhető a jégkár. A határon túlról, a frontokkal érkező, jéggel teli zivatarfelhők, illetve a szupercellák ellen nem tudnak védekezni, de a legmodernebb, talajgenerátoros jégkármérséklő-rendszer alkalmazásával – ami ezüst-jodidot juttat a felhőkbe – csökkenthetik a lehulló jégszemek méretét. A fokozott védekezés ellenére megyénk néhány pontján is hullott jégeső, az azonban csak borsó és cseresznye nagyságú volt, szemben a környező országokban tapasztalt, jóval nagyobb jégszemekkel.</p>
      <p>Ez évben országosan a gazdálkodók mintegy harminchétezer hektárra jelentettek be jégkárt, ami nagyjából a fele a 2017-es, utolsó védekezés nélküli év értékeinek. A jégkár aránya az összes bejelentett mezőgazdasági káron belül 2018-ban és 2019-ben is tizenhárom százalék alatt maradt, míg a 2015–2017-es időszak átlaga harminckét százalék felett volt. A statisztikák szerint tehát a jégkármérséklő-rendszer használata nélküli utolsó három év átlagához viszonyítva az arány több mint hatvan százalékkal csökkent.<br/>Megyei viszonylatban kijelenthető, hogy nem volt számottevő a jégkár. A gazdálkodásra használt háromszázhetvenötezer hektárból mindössze ezerkilencszáz hektárra jelentettek jégkárt, ami javarészt a június végi zivataros időszakban keletkezett.</p>
      <p>Cikkünk témájával kapcsolatban véleményt is írtunk, melyet <a href="https://www.szoljon.hu/kozelet/helyi-kozelet/a-jegkarmentesito-rendszer-a-mezogazdaszok-mentoangyala-2042838/">itt olvashat</a>.</p>
      <hr/>
      <h3>Díjazzák a generátorkezelőket</h3>
      <p>A Nemzeti Agrárgazdasági Kamara (NAK) országos elnökségének döntése alapján minden megyében díjazzák a jégkár elleni védekezéshez legeredményesebben hozzájáruló generátorkezelőt. Megyénkben az elismerő oklevelet Ádám István alattyáni kezelőnek ítélték oda, aki a tegnapi sajtótájékoztatón vehette át azt.</p>
      <hr/>
      <p> </p>
    </article>
  </body>
</html>