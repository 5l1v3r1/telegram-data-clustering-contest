<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/traslladen-la-protesta-duniversitat-a-sant-jaume-don-els-fan-aixecar-el-campament/noticia/2964931/"/>
    <meta property="og:site_name" content="CCMA"/>
    <meta property="article:published_time" content="2019-11-21T06:52:00+00:00"/>
    <meta property="og:title" content="Obliguen a recollir les coses a manifestants d'Universitat que han fet nit a Sant Jaume"/>
    <meta property="og:description" content="Mig centenar de manifestants han passat la nit damunt de cartrons davant de l'Ajuntament, en protesta contra Ada Colau pel desallotjament de la plaça Universitat"/>
  </head>
  <body>
    <article>
      <h1>Obliguen a recollir les coses a manifestants d'Universitat que han fet nit a Sant Jaume</h1>
      <h2>Mig centenar de manifestants han passat la nit damunt de cartrons davant de l'Ajuntament, en protesta contra Ada Colau pel desallotjament de la plaça Universitat</h2>
      <address><time datetime="2019-11-21T06:52:00+00:00">21 Nov 2019, 06:52</time> by <a rel="author">Redacció 324</a></address>
      <figure>
        <img src="https://statics.ccma.cat/multimedia/jpg/7/1/1574320558417.jpg"/>
        <figcaption>Un grup dels desallotjats de la plaça de la Universitat continuen la protesta a la plaça de Sant Jaume</figcaption>
      </figure>
      <p>La Guardia Urbana ha desallotjat de la plaça de Sant Jaume un grup d'acampats dels que ja van fer fora la matinada de dimecres de la plaça Universitat. </p>
      <p>Després de passar la nit davant de l'Ajuntament de Barcelona, la policia els ha fet marxar.</p>
      <p>Segons ha explicat a TV3 una portaveu dels acampats, cap a les 6 del matí una quinzena de vehicles de la Guàrdia Urbana han fet fora les 50 o 60 persones que hi han passat la nit. Els joves, que han dormit en cartrons i sense tendes de campanya, -que els van requisar en <a href="https://www.ccma.cat/324/la-guardia-urbana-inicia-el-desallotjament-de-lacampada-de-ronda-universitat/noticia/2964616/">el desallotjament de la plaça Universitat</a>-, han dit:</p>
      <blockquote>"A les 6 del matí han vingut quan estàvem dormint improvisadament, amb cartrons i mantes que ens ha donat la gent. Han vingut com 15 o 20 vehicles de la Guàrdia Urbana. Ens han desallotjat, en han començat a aixecar, i ens han portat fins a l'estació del metro que hi ha al final del carrer. Allí hem fet una assemblea curta i hem decidit que tornàvem. Primer no ens han deixat passar. Després ha vingut un guàrdia i ha dit que sí, que ens deixessin passar."</blockquote>
      <p> </p>
      <figure>
        <iframe data-src="https://twitter.com/assembleapluni/status/1197432129535270912?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p> </p>
      <figure>
        <img src="https://www.ccma.cat/multimedia/jpg/0/0/1574318898000.jpg"/>
      </figure>
      <p>
        <i>Els joves han passat la nit ajaguts sobre cartrons (ACN Laura Figuls)</i>
      </p>
      <p>Ara, <b>una trentena de joves continuen concentrats</b> a la plaça on volen mantenir la protesta, l'esmorzar i la manifestació convocada per a les 11 del matí.</p>
      <p>
        <b>Denuncien el "mal desallotjament" de la placa de la Universitat</b>
      </p>
      <p>Els joves van decidir el canvi d'ubicació de la protesta després de ser desallotjats la matinada de dimecres de la plaça de la Universitat, on havien passat 21 dies.  </p>
      <p>Segons un dels acampats, protesten per<b> la decisió de l'alcaldessa, Ada Colau,</b> d'enviar-hi la Guàrdia Urbana, i del tinent d'alcalde de seguretat, <b>Albert Batlle</b>, per la manera com es va fer el desallotjament.</p>
      <blockquote>"Accepto el desallotjament (de la plaça Universitat) perquè estàvem fent una activitat il·legal, però <b>les maneres no van ser legals, es van saltar la llei</b> 4/2015, article 23.3, sobre avisar abans d'un desallotjament. Això està mal fet, es van quedar les nostres coses i no ens van deixar tornar a buscar-les.<br/>Ni tenim els nostres diners, els nostres abrics, les nostres tendes, jo tinc les claus de casa al meu abric i <b>volem recuperar-les sense sanció</b>."</blockquote>
      <p>Tot el material requisat per la Guàrdia Urbana a la plaça de la Universitat és en un dipòsit municipal. Però quan vagin a recuperar-ho, els <b>sancionaran econòmicament per haver ocupat l'espai públic</b>.<b> </b></p>
      <p>En un comunicat, els manifestants han explicat la decisió, aquest dimecres al vespre en assemblea, de fer aquesta nova acampada davant l'Ajuntament de la capital.</p>
      <figure>
        <iframe data-src="https://twitter.com/assembleapluni/status/1197261236855070720?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Aquest vespre, en una nova assemblea, decidiran què faran la pròxima nit. Mentrestant, la Guàrdia Urbana manté uns quans vehicles i una quarantena d'agents de vigilància a la plaça de Sant Jaume.</p>
    </article>
  </body>
</html>