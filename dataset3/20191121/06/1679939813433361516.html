<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/condamnata-la-7-ani-de-inchisoare-pentru-ca-a-inselat-10-moldoveni-pe-care-i-a-chemat-la-munca-la-moscova_3059722.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-21T06:06:57+00:00"/>
    <meta property="og:title" content="Condamnată la 7 ani de închisoare pentru că a înşelat 10 moldoveni, pe care i-a chemat la muncă la Moscova"/>
    <meta property="og:description" content="O moldoveancă a fost condamnată la 7 ani de înschisoare pentru că a exploatat 10 cetățeni ai Moldovei, pe care i-a chemat la muncă la construcţii în Moscova. Potrivit unui comunicat al procuraturii generale, aceasta i-a recrutat și exploatat prin muncă în"/>
  </head>
  <body>
    <article>
      <h1>Condamnată la 7 ani de închisoare pentru că a înşelat 10 moldoveni, pe care i-a chemat la muncă la Moscova</h1>
      <address><time datetime="2019-11-21T06:06:57+00:00">21 Nov 2019, 06:06</time> by <a rel="author">PUBLIKA.MD</a></address>
      <p>
        <b>O moldoveancă a fost condamnată la 7 ani de înschisoare pentru că a exploatat 10 cetățeni ai Moldovei, pe care i-a chemat la muncă la construcţii în Moscova.</b>
      </p>
      <p>Potrivit unui comunicat al procuraturii generale, aceasta i-a recrutat și exploatat prin muncă în perioada aprilie-decembrie 2013, cu promisiunea că vor avea un salariu bine plătit, mai bun decât media pe piața de muncă în construcții, la Moscova, în acea perioadă.</p>
      <p>Însă, deși volumul de muncă convenit fusese executat de către muncitori, salariul promis nu le-a fost oferit. Aceştia au primit doar anumite sume pentru mâncare. În lipsa banilor, muncitorii nu puteau reveni acasă, iar așa cum nu lucrau declarat, nu puteau reclama autorităților rusești această încălcare a drepturilor lor.</p>
      <p>
        <b>În cazul părinților cu copii minori, aceștia erau nevoiți să strângă fier uzat, pe care-l vindeau ca să poată să-și cumpere de-ale gurii.</b>
      </p>
      <p>În schimb, inculpata călătorea frecvent în Moldova, iar feciorului i-a cumpărat un autoturism de model Mercedes.</p>
      <p>Pe de altă parte, conducătorii companiei locale declarau că i-au dat acesteia banii pentru achitarea salariilor muncitorilor. </p>
      <p>Când muncitorii au început să-i ceară socoteală, inculpata a recurs la amenințări, inclusiv cu moartea fiicei care se afla în Moldova a unei muncitoare care-și cerea drepturile. Mai mult, concubinul acesteia agresa fizic și psihologic angajaţii.</p>
      <p>Restanțe salariale au constituit între 25.000 și 250.000 ruble rusești –  în funcție de durata și volumul de muncă.</p>
      <p>La solicitarea procurorilor PCCOCS, instanța de judecată a dispus încasarea prejudiciilor victimelor și a condamnat-o pe inculpată la pedeapsa cu închisoarea pentru un termen de 7 ani și 3 luni, cu interdicția pentru o perioadă de 3 ani ca aceasta să aibă activitate legată de plecările peste hotare.</p>
    </article>
  </body>
</html>