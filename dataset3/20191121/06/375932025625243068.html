<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/penzugyi-hirek/rendkivuli-kozgyulest-hivott-ossze-a-cig-1882740/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T06:44:00+00:00"/>
    <meta property="og:title" content="Rendkívüli közgyűlést hívott össze a CIG"/>
    <meta property="og:description" content="Rendkívüli közgyűlést hívott össze a CIG Pannónia Életbiztosító Nyrt., amelynek napirendjén szerepel többek között az alaptőke módosítása."/>
  </head>
  <body>
    <article>
      <h1>Rendkívüli közgyűlést hívott össze a CIG</h1>
      <address><time datetime="2019-11-21T06:44:00+00:00">21 Nov 2019, 06:44</time> by <a rel="author">MTI</a></address>
      <h4>Rendkívüli közgyűlést hívott össze a CIG Pannónia Életbiztosító Nyrt., amelynek napirendjén szerepel többek között az alaptőke módosítása – közölte a társaság a BÉT honlapján szerdán.</h4>
      <p>A december 21-ére összehívott közgyűlés napirendjén szerepel még a saját részvény vásárlására adott közgyűlési felhatalmazás módosítása és döntés a stratégiai befektetésekről. A meghívó nem részletezi az előterjesztéseket.</p>
      <p>A Magyar Nemzeti Bank (MNB) november 8-án <a href="https://www.vg.hu/penzugy/biztositas/helyreallitasi-terv-keszitesere-kenyszerul-a-cig-pannonia-biztosito-1857345/">helyreállítási terv készítésére kötelezte</a> a nem-élet biztosításokkal foglalkozó CIG Pannónia Első Magyar Általános Biztosító Zrt.-t (CIG EMABIT), a CIG Pannónia Életbiztosító Nyrt. leányvállalatát, amelynek biztosítania kell a szavatoló tőke megfelelő szintjét.</p>
      <p>A CIG Pannónia Életbiztosító Nyrt. akkor hangsúlyozta az életbiztosító társaság pénzügyi helyzete stabil, tőkemegfelelése 312 százalék, azaz továbbra is több mint háromszorosa a törvény által előírt szintnek. Ügyfeleik biztosítási szerződései, befektetései biztonságban vannak, leányvállalatának szavatoló tőke helyzete azokat semmilyen formában nem érinti.</p>
      <p>A Magyar Nemzeti Bank október 24-én a vizsgálata lezárásáig, de legfeljebb egy évre felfüggesztette a CIG EMABIT Biztosító olaszországi, határon átnyúló kezesi és garanciatermékeinek forgalmazását.</p>
      <p>A jegybank azt követően döntött intézkedéséről, hogy a CIG EMABIT szavatolótőke-megfelelése kedvezőtlen irányba mozdult el az olaszországi, úgynevezett „gaming” kezesi biztosítások kapcsán bekövetkezett (és a biztosító tulajdonosa által 2019 augusztusában részben már nyilvánosan is bejelentett) több, jelentős káresemény következtében.</p>
      <figure>
        <img src="https://www.vg.hu/wp-content/uploads/2017/09/felsokallus.jpg"/>
        <figcaption>Fotó: VG / Kallus György</figcaption>
      </figure>
      <p>A CIG Pannónia akkor azt közölte, hogy az EMABIT 2014 óta végzi az olaszországi, határon átnyúló tevékenységét. Jelenleg 5553 élő szerződéssel rendelkezik Olaszországban és teljes kitettsége 504,5 millió euró.</p>
      <p>Az állomány jelentős részén, 1372 szerződés esetében, 319,2 millió euró összesített szerződéses limit erejéig a leányvállalat vélt viszontbiztosítási szerződéssel rendelkezett 2015 augusztusa óta az Africa Rével, amelyről 2019 szeptember végén az Africa Re megerősítette, hogy hamisítvány. A szerződés megkötésében részt vevő viszontbiztosítási alkuszok felelősségre vonását az EMABIT megkezdte, a csalás kapcsán feljelentést tett.</p>
      <p>A CIG Pannónia csoport kedden közzé tett gyorsjelentésében</p>
      <aside>354 millió forint adózás utáni veszteséget jelentett a harmadik negyedévről, de a teljes átfogó jövedelme 463 millió forint nyereséget mutatott.</aside>
      <p>Az adózott eredmény 2018 első három negyedévéhez képest 1,915 milliárd forinttal esett vissza. A jelentés szerint ennek a hátterében két tényező áll: egyrészt az olasz, határon átnyúló kezesi biztosítások miatt bekövetkezett veszteségek, amelyek a csoport eredményét 1,296 milliárd forinttal rontották. Másrészt a Konzum részvények bevonásán realizált 1,056 milliárd forint árfolyamveszteség, amely az egyéb átfogó eredményben részben ellentételeződött, így a tőkehatása kisebb, mínusz 725 millió forint.</p>
    </article>
  </body>
</html>