<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191121-shho-treba-znaty-pro-den-gidnosti-ta-svobody-10-golovnyh-faktiv/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T06:25:32+00:00"/>
    <meta property="og:title" content="Що треба знати про День Гідності та Свободи: 10 головних фактів"/>
    <meta property="og:description" content="День Гідності та Свободи в Україні відзначають щороку 21 листопада з нагоди початку двох знакових подій – Помаранчевої революції 2004-го та Революції Гідності 2013 року. Що треба знати про нього – у кількох фактах."/>
  </head>
  <body>
    <article>
      <h1>Що треба знати про День Гідності та Свободи: 10 головних фактів</h1>
      <address>
        <time datetime="2019-11-21T06:25:32+00:00">21 Nov 2019, 06:25</time>
      </address>
      <p>День Гідності та Свободи в Україні відзначають щороку 21 листопада з нагоди початку двох знакових подій – Помаранчевої революції 2004-го та Революції Гідності 2013 року. Що треба знати про нього – у кількох фактах.</p>
      <p>У шосту річницю початку Євромайдану пропонуємо згадати головні факти про <b>День Гідності та Свободи</b>.</p>
      <p><b>1.</b> Це свято є наступником Дня Свободи, запровадженого у 2005 році указом тодішнього президента Віктора Ющенка до початку Помаранчевої революції. Його скасував 30 грудня 2011 року Віктор Янукович та об’єднав у Свято Соборності та Свободи України.</p>
      <p><b>2.</b> День Гідності і Свободи встановлений указом п’ятого президента Петра Порошенка від 13 листопада 2014 року.</p>
      <p><b>3.</b> Євромайдан тривав 93 дні – розпочався 21 листопада 2013 року після рішення тодішньої влади припинити підготовку до асоціації України з ЄС та завершився 22 лютого 2014-го.</p>
      <p><b>4.</b> 24 листопада хвиля масових протестів прокотилася всією країною, а на Майдані відбувся мітинг опозиції, який зібрав до 150 тис. осіб.</p>
      <p><b>5.</b> У ніч проти 30 листопада силовики розігнали мітингувальників, жорстоко побивши студентів. Ці події стали переломним моментом у протестах, змістивши акцент із проєвропейського на антиурядовий.</p>
      <p><b>Читайте</b>: <a href="https://fakty.com.ua/ua/ukraine/20181121-a-shho-vy-znayete-pro-den-svobody-ta-gidnosti-test/">Що ви знаєте про День Гідності та Свободи? ТЕСТ</a></p>
      <p><b>6.</b> 1 грудня, після силового розгону студентів, вже близько півмільйона українців зібралися на Всеукраїнське віче. Міліція, яка заблокувала напередодні підступи до Майдану Незалежності, змушена була відступити.</p>
      <p><b>7.</b> Протистояння на Майдані з мирної фази перейшли в силову 19 січня, коли обурені ухваленням 16 січня <b>так званих диктаторських законів</b> мітингувальники пішли багатотисячною колоною до Верховної Ради. Вони закидали силовиків бруківкою, фаєрами і коктейлями Молотова. Беркут використовував проти демонстрантів шумові гранати, гумові кулі і водомет.</p>
      <p><b>8.</b> 22 січня на Майдані загинули перші активісти – вірменин Сергій Нігоян та білорус Михайло Жизневський.</p>
      <p><b>9.</b> У найкровопролитніший період Революції Гідності (18-21 лютого 2014 року) у протистояннях з силовиками загинули понад 100 учасників протесту. Їх згодом назвали <b>Небесною Сотнею.</b></p>
      <p><b>10.</b> Віктор Янукович у ніч проти 22 лютого 2014 року втік з України, а Верховна Рада того ж дня ухвалила постанову про усунення його з посади президента.</p>
      <p>Нагадаємо, 5 листопада 2019 року Генпрокуратура розпочала службове розслідування за фактом можливої втрати матеріалів кримінального провадження про злочини, пов’язані з масовими протестами і <a href="https://fakty.com.ua/ua/ukraine/20191106-mozhlyva-vtrata-materialiv-sprav-majdanu-gpu-pochala-rozsliduvannya/">вбивствами на Майдані</a> у 2013-2014 роках.</p>
      <p>Крім того, ГПУ передасть всі справи Майдану в Державне бюро розслідувань.</p>
      <p>24 жовтня 2019 року Святошинський райсуд Києва знову змінив <a href="https://fakty.com.ua/ua/ukraine/20191024-rozstrily-na-majdani-tamturi-pom-yakshyly-zapobizhnyj-zahid/">запобіжний захід екс-беркутівцю Сергію Тамтурі </a>з цілодобового домашнього арешту із носінням електронного браслету на нічний (з 22.00 до 6.00 наступної доби) без носіння електронного браслету (до 24 грудня).</p>
      <p>Іншим обвинуваченим – Сергію Зінченку, Павлу Аброськіну, Олександру Марінченку та Олегу Янішевському – суд продовжив терміни арештів до 22 грудня.</p>
      <p>Цих екс-співробітників Беркуту звинувачують у вбивстві 48 та пораненні 80 людей на Інститутській у 2014 році.</p>
    </article>
  </body>
</html>