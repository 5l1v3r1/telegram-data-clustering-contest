<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-mediu-23504417-populatia-magari-din-lume-decimata-pentru-realizarea-unui-medicament-traditional-chinezesc.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T06:47:00+00:00"/>
    <meta property="og:title" content="Populația de măgari din lume, decimată pentru realizarea unui medicament tradițional chinezesc"/>
    <meta property="og:description" content="Jumătate din populația măgarilor din lume ar putea dispărea în următorii 5 ani, în contextul în care milioane de specimene sunt sacrificate pentru pielea lor, folosită în"/>
  </head>
  <body>
    <article>
      <h1>Populația de măgari din lume, decimată pentru realizarea unui medicament tradițional chinezesc</h1>
      <address><time datetime="2019-11-21T06:47:00+00:00">21 Nov 2019, 06:47</time> by <a rel="author">A.Z.</a></address>
      <p><b>Jumătate din populația măgarilor din lume ar putea dispărea în următorii 5 ani, în contextul în care milioane de specimene sunt sacrificate pentru pielea lor, folosită în compoziția unui medicament tradițional chinez foarte căutat, scrie <a href="https://www.theguardian.com/world/2019/nov/21/worlds-donkeys-being-decimated-by-demand-for-chinese-medicine">The Guardian</a>.</b> <br/><br/>Se estimează că în jur de 4.8 milioane de piei de măgar sunt necesare în fiecare an pentru a stisface cererea pentru leacul chinezesc tradițional numit ejiao, potrivit unui nou raport realizat de Donkey Sanctuary. În acest ritm, populația globală de 44 de milioane ar ajunge la jumătate în următorii 5 ani.<br/><br/>Populația de măgari a scăzut cu 28% din 2007, în Brazilia, cu 37% în Botswana și cu 53% în Kirghizstan, în timp ce populațiile din Kenya și Ghana se află în pericol, din cauza comerțului de piele. <br/><br/>Studiul dezvăluie cum măgarii sunt transportați în condiții extrem de proaste, fără acces la mâncare sau apă, aproape 20% dintre aceștia murind pe drum.<br/><br/>"Încălcările principiului bunăstării sunt abolut îngrozitoare în unele locuri în care măgarii sunt măcelăriți pentru această industrie", a declarat Faith Burden, directorul pentru sprijin operațional și de cercetare în cadrul Donkey Sanctuary. <br/><br/>Pielea măgarilor este folosită pentru a realiza o gelatină, ingredient cheie al medicamentului ejiao, care este folosit în medicina tradițională chineză de mii de ani și despre care se crede că îmbunătățește circulația sângelui. Numărul măgarilor din China a scăzut cu 76% din 1992, țara fiind nevoită să apeleze la import în prezent. <br/><br/>Registrul pentru Medicina chineză naturistă (RHCM) din Marea Britanie a declarat că este împotriva acestei practici, considerând-o lipsită de etică și nenecesară în medicina chineză modernă.</p>
    </article>
  </body>
</html>