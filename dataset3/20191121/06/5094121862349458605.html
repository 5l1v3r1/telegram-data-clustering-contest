<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/neprijal-nezbytna-opatreni-rodiny-obeti-strelby-v-el-pasu-zazalovaly-walmart-20191121.html"/>
    <meta property="og:site_name" content="Deník.cz"/>
    <meta property="article:published_time" content="2019-11-21T06:45:00+00:00"/>
    <meta property="og:title" content="Nepřijal nezbytná opatření. Rodiny obětí střelby v El Pasu zažalovaly Walmart"/>
    <meta property="og:description" content="Rodiny několika obětí srpnového útoku v americkém městě El Paso, při němž mladý Američan zastřelil 22 lidí a další dvě desítky osob zranil, zažalovaly obchodní společnost Walmart. Právě v jejím obchodě na americko-mexické hranici se letos 3. srpna stala tato tragédie, která je jedním z nejhorších útoků střelce na veřejnosti v USA za desítky let. O žalobě informovala ve středu agentura AP."/>
  </head>
  <body>
    <article>
      <h1>Nepřijal nezbytná opatření. Rodiny obětí střelby v El Pasu zažalovaly Walmart</h1>
      <address><time datetime="2019-11-21T06:45:00+00:00">21 Nov 2019, 06:45</time> by <a rel="author">ČTK</a></address>
      <p>"Deset mexických občanů podalo žaloby proti společnosti Walmart Inc. ve spolupráci s generálním konzulátem Mexika v El Pasu," informovalo ve středu mexické ministerstvo zahraničí. Při útoku bylo zabito i osm Mexičanů a dalších osm občanů Mexika utrpělo zranění.</p>
      <figure>
        <img src="https://g.denik.cz/1/84/elpaso-strelba-walmart-01_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/strelba-v-el-pasu-si-vyzadala-20-zivotu-utocnik-byl-pravdepodobne-pouze-jeden-20190804.html">Vnitrostátní terorismus. Střelec v El Pasu zabil 20 lidí, hrozí mu trest smrti Přečíst článek ›</a>
      </aside>
      <p>V žalobě se mimo jiné uvádí, že společnost Walmart "nepřijala přiměřená a nezbytná opatření, aby ochránila své zákazníky". Mexické ministerstvo zahraničí rovněž uvedlo, že cílem žaloby není jen spravedlnost pro oběti, ale i zvýšení bezpečnosti pro veřejnost.</p>
      <h3>Odpověď na hispánskou invazi</h3>
      <p>Pachatele útoku policie zadržela krátce po činu. Jeho motivem byla zřejmě nenávist k cizincům, podle AP se přiznal, že jeho cílem byli Mexičani. Krátce před střelbou zveřejnil na internetu manifest, v němž mimo jiné uvedl, že útok je "odpovědí na hispánskou invazi v Texasu".</p>
      <figure>
        <img src="https://g.denik.cz/1/28/ctk-strelec-z-el-pasa-priznal-vinu-cilem-strelby-byli-mexicane_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/strelec-z-el-pasa-priznal-vinu-jeho-cilem-byli-mexicane-20190809.html">Střelec z El Pasa přiznal vinu. Jeho cílem byli Mexičané Přečíst článek ›</a>
      </aside>
      <p>Na místě střelby v El Pasu by měl být v sobotu odhalen památník obětem ve tvaru obří <a href="https://eu.elpasotimes.com/story/news/local/el-paso/2019/11/20/cielo-vista-walmart-el-paso-mass-shooting-victims-memorial-unveiling-scheduled-november-23/4249178002/">svíce</a>, oznámila ve středu společnost Walmart. Asi devět metrů vysoký památník má na parkovišti u obchodního centra Cielo Vista slavnostně odhalit starosta města.</p>
    </article>
  </body>
</html>