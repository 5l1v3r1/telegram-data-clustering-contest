<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822477-prezident-u-den-gidnosti-ta-svobodi-zaklikav-ukrainciv-do-ednosti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T06:47:00+00:00"/>
    <meta property="og:title" content="Президент у день Гідності та Свободи закликав українців до єдності"/>
    <meta property="og:description" content="Президент Володимир Зеленський привітав українців з днем Гідності та Свободи і закликав до єдності заради майбутнього країни."/>
  </head>
  <body>
    <article>
      <h1>Президент у день Гідності та Свободи закликав українців до єдності</h1>
      <h2>Президент Володимир Зеленський привітав українців з днем Гідності та Свободи і закликав до єдності заради майбутнього країни.</h2>
      <address>
        <time datetime="2019-11-21T06:47:00+00:00">21 Nov 2019, 06:47</time>
      </address>
      <p>Про це він сказав під час виступу на місці майбутнього Музею Революції Гідності у центрі Києва, повідомляє кореспондент Укрінформу.</p>
      <p>"Історично у складні моменти українці демонструють згуртованість і єдність... Ми стоїмо один за одного незалежно від віку, статі, мови та віросповідання. Сьогодні як ніколи ми потребуємо також єдності заради захисту країни, заради нашої незалежності, заради нашої свободи і права самостійно обирати наше власне майбутнє, майбутнє країни, яку ми збираємося залишити у спадок нашим дітям. Все це повинно нас об'єднувати. Будьмо єдиними, що б разом побудувати нову Україну. З днем Гідності та Свободи я вас всіх вітаю", - сказав <a href="https://www.ukrinform.ua/tag-zelenskij">Зеленський</a>.</p>
      <p>Він додав, що єдність та свобода — невід'ємні складові нашого ДНК і саме тому українці не на словах знають, як захищати свою гідність та виборювати свободу на барикадах.</p>
      <p>"У цій боротьбі, на жаль, ми сплатили найвищу можливу ціну — це людські життя. У місці, де ми з вами знаходимося, обов’язково з'явиться Музей Революції Гідності, і це дуже важливо", - підкреслив Президент.</p>
      <p>Водночас він наголосив, що для вшанування пам'яті кожного загиблого під час Революції Гідності створення Музею недостатньо, обов'язково треба "отримати відповіді, а винні — обов'язково отримати покарання".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822441-zelenskij-bere-ucast-u-zahodah-do-dna-gidnosti-ta-svobodi.html">Зеленський взяв участь у заходах до Дня Гідності та Свободи</a>
      </blockquote>
      <p>Як повідомлялося, День Гідності і Свободи відзначається щороку 21 листопада згідно з указом Президента від 13 листопада 2014 року. Його встановлено на честь початку двох знаменних і доленосних подій у новітній українській історії: Помаранчевої революції 2004 року та Революції гідності 2013 року.</p>
    </article>
  </body>
</html>