<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/per-m-inte-kan-man-stoppa-fritt-skapande/"/>
    <meta property="og:site_name" content="DN.SE"/>
    <meta property="article:published_time" content="2019-11-21T06:30:00+00:00"/>
    <meta property="og:title" content="Per M: Inte kan man stoppa fritt skapande"/>
    <meta property="og:description" content="Kåseri. Jag vänder på Gauguin-tavlan när metoo-rörelsens inspektörer kommer, och lyssnar bara i lönn på antisemiten Wagner."/>
  </head>
  <body>
    <article>
      <h1>Per M: Inte kan man stoppa fritt skapande</h1>
      <address><time datetime="2019-11-21T06:30:00+00:00">21 Nov 2019, 06:30</time> by <a rel="author" href="https://www.dn.se/av/per-mortensen/" target="_blank">Per Mortensen</a></address>
      <p>
        <b>Kåseri. Jag vänder på Gauguin-tavlan när metoo-rörelsens inspektörer kommer, och lyssnar bara i lönn på antisemiten Wagner.</b>
      </p>
      <p>Jag skulle gå och se Stockholmspremiären av ”The deer hunter”. Utanför biografen demonstrerade arga FNL:are – filmen visade ju Viet cong i mindre smickrande dager. Då, 1978, var det första gången jag upplevde ett slags censurförsök.</p>
      <p>Nej, förresten. I Röd ungdoms lokal i min födelsestad Kristianstad klistrade någon upp en väggtidning (!) som varnade kamraterna för mina ambitioner att korrumpera dem med dekadent rockmusik.</p>
      <p>I det maoistiska Oktoberförlagets förment progressiva pamflett ”Folket har aldrig segrat till fiendens musik” skulle den borgerliga rocken i folkrepubliken Sverige ersättas med ”våra egna, nationella musikaliska rötter och traditioner”. Så kan det låta även nu, när Åsa-Nisse och Klabbarparn blivit SD-väljare.</p>
      <p>Det är lätt att säga att censur gör en obstinat om man inte behöver ta konsekvenserna som dissident i Xi Jinpings Kina eller kurd i Erdoğans Turkiet.</p>
      <p><b>Men jag blir verkligen halsstarrig.</b> Om det inte varit för ayatollah Khomeinis fatwa för trettio år sedan hade jag kanske aldrig läst ”Satansverserna”. Från iranskt håll förstärktes 2016 den ursprungliga blodspengen för Salman Rushdies huvud från sex miljoner dollar med ytterligare sexhundra tusen. Då läste jag hans bok på nytt.</p>
      <p>Och även om hustrun så smakfullt färgsatt våra boenden kanske man ändå borde sätta Prideflaggor på väggarna för att visa att vad som är för grällt för Sölvesborg inte är det på Södermalm eller i vår sydfranska stad.</p>
      <p>Jag ska fortsätta fundera på frågan om man kan separera verket från konstnären. Under tiden vänder jag på Gauguin-tavlan när metoo-rörelsens inspektörer kommer, och lyssnar bara i lönn på antisemiten Wagner. När mörkret fallit törs jag nog ge några av Peter Handkes alster en chans.</p>
      <p><b>Helt klart ska jag se </b>Roman Polańskis ”J’accuse” så fort jag bara kan. Inför Parispremiären häromdagen uppmanade feministiska aktivister utanför biograferna till bojkott av den våldtäktsanklagade regissörens film, och i några städer stoppade de publiken från att gå på visningarna.</p>
      <p>Observatoire de la liberté de création, ungefär Observationsorgan för det fria skapandet, svarade att man ”inte kan tolerera att allmänheten hindras från tillgång till ett verk, oavsett vem som skapat det”.</p>
      <p>Och så, borde det i alla fall, vara med den saken.</p>
    </article>
  </body>
</html>