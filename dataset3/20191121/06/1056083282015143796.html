<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019416/%D9%85%D8%AD%D8%A7%D8%B5%D8%B1%D9%87-%D9%85%D8%B9%D8%AA%D8%B1%D8%B6%D8%A7%D9%86-%D9%87%D9%86%DA%AF-%DA%A9%D9%86%DA%AF%DB%8C-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D9%BE%D9%84%DB%8C-%D8%AA%DA%A9%D9%86%DB%8C%DA%A9-%D8%A7%D8%B9%D8%AA%D8%B1%D8%A7%D8%B6-%D8%A8%D9%87-%D8%B4%D9%84%DB%8C%DA%A9-%DA%AF%D8%A7%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-21T06:04:44+00:00"/>
    <meta property="og:title" content="محاصره معترضان هنگ‌کنگی در دانشگاه پلی‌تکنیک/اعتراض به شلیک گاز اشک‌آور"/>
    <meta property="og:description" content="امروز (پنج‌شنبه) کمتر از ۱۰۰ معترض در دانشگاه پلی‌تکنیک هنگ‌کنگ باقی مانده‌اند و پلیس ضد شورش محوطه را محاصره کرده و برخی فعالان همچنان به دنبال راهی برای فرار هستند و برخی هم پنهان شده‌اند."/>
  </head>
  <body>
    <article>
      <h1>محاصره معترضان هنگ‌کنگی در دانشگاه پلی‌تکنیک/اعتراض به شلیک گاز اشک‌آور</h1>
      <address><time datetime="2019-11-21T06:04:44+00:00">21 Nov 2019, 06:04</time> by <a rel="author">اکرم ترابی</a></address>
      <p>امروز (پنج‌شنبه) کمتر از ۱۰۰ معترض در دانشگاه پلی‌تکنیک هنگ‌کنگ باقی مانده‌اند و پلیس ضد شورش محوطه را محاصره کرده و برخی فعالان همچنان به دنبال راهی برای فرار هستند و برخی هم پنهان شده‌اند.</p>
      <p>به گزارش ایسنا، خبرگزاری دولتی شینهوا امروز گزارش داد، شی فنگ، کمیسیونر وزارت امور خارجه چین در هنگ‌کنگ سر کنسول آمریکا را احضار کرده است تا تاکید کند که تصویب قانون دموکراسی و حقوق بشر هنگ‌کنگ مداخله آشکار و نقض قوانین بین‌المللی است.</p>
      <p>در همین حال کنت لونگ، یکی از قانونگذاران هنگ‌کنگ از اقدام پلیس در شلیک گاز اشک‌آور به سوی معترضان انتقاد کرد و به بیان اعتراض مردم نسبت به خطرات آن روی سلامت جسمانی‌ خودشان پرداخت.</p>
      <p>برخی از معترضانی که داخل دانشگاه پلی‌تکنیک هنگ‌کنگ گیر افتاده‌اند، به رویترز گفتند چون جرمی مرتکب نشده‌اند و بی‌گناه هستند، نمی‌خواهند با پلیس رو در رو شود و به دنبال راه فرار هستند.</p>
      <p>وزیر امنیت هنگ‌کنگ سه‌شنبه از بازداشت ۷۳۰ معترض خبر داد و گفت حدود ۹۰۰ معترض تسلیم پلیس شدند که ۳۰۰ تن از آنان زیر ۱۸ سال سن داشتند. به گفته این مقام، دولت معتقد به حل مسالمت‌آمیز و آرام این بحران است.</p>
      <p>در همین حال سفیر پیشین آمریکا در چین امروز گفت، اگر دونالد ترامپ، رئیس‌جمهوری آمریکا لایحه حقوق بشری هنگ‌کنگ را به امضا رسانده و تبدیل به قانون کند، روابط آمریکا-چین وخیم‌تر خواهد شد. مکس بوکوس که در دوران باراک اوباما سفیر چین بود، گفت: «گمان نمی‌کنم این لایحه به معترضان در دسترسی به اهدافشان کمک کند. علاوه بر این، روی روابط آمریکا-چین تاثیر می‌گذارد. به اعتقاد من مناسبات وخیم‌تر می‌شود.»  </p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082817911/%D9%85%D8%AD%D8%A7%D8%B5%D8%B1%D9%87-%D8%AF%D8%A7%D9%86%D8%B4%DA%AF%D8%A7%D9%87-%D9%BE%D9%84%DB%8C-%D8%AA%DA%A9%D9%86%DB%8C%DA%A9-%D9%87%D9%86%DA%AF-%DA%A9%D9%86%DA%AF-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF-%D8%AA%D9%82%D8%A7%D8%B6%D8%A7%DB%8C-%DA%A9%D8%B1%DB%8C-%D9%84%D8%A7%D9%85-%D8%A8%D8%B1%D8%A7%DB%8C"/>
      </related>
    </article>
  </body>
</html>