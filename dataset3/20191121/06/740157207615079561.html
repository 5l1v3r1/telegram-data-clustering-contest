<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/quot-nauczyciele-mamy-moc-quot-rusza-zjazd-delegatow-znp,135316.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T06:39:00+00:00"/>
    <meta property="og:title" content="&quot;Nauczyciele, mamy moc&quot; - rusza zjazd delegatów ZNP"/>
    <meta property="og:description" content="Od 21 do 23 listopada w Warszawie do hasłem &quot;Nauczyciele, mamy moc&quot; będzie obradował 42. Krajowy Zjazd Delegatów ZNP. Jego celem jest podsumowanie ostatnich pięciu lat działalności i przyjęcie strategii na kolejną kadencję oraz wybór nowych władz."/>
  </head>
  <body>
    <article>
      <h1>"Nauczyciele, mamy moc" - rusza zjazd delegatów ZNP</h1>
      <address><time datetime="2019-11-21T06:39:00+00:00">21 Nov 2019, 06:39</time> by <a rel="author">PAP/KM  </a></address>
      <h4>Od 21 do 23 listopada w Warszawie do hasłem "Nauczyciele, mamy moc" będzie obradował 42. Krajowy Zjazd Delegatów ZNP. Jego celem jest podsumowanie ostatnich pięciu lat działalności i przyjęcie strategii na kolejną kadencję oraz wybór nowych władz.</h4>
      <hr/>
      <ul>
        <li>
          <b>W 42. Krajowym Zjeździe Delegatów Związku Nauczycielstwa Polskiego ma wziąć udział 194 delegatów z 16 okręgów ZNP i 10 delegatów z dwóch sekcji związkowych (Administracji i Obsługi oraz Emerytów i Rencistów), a także 10 z Rady Szkolnictwa Wyższego i Nauki.</b>
        </li>
        <li>
          <b>Najwięcej delegatów ma reprezentować Okręg Śląski - 29 i Okręg Mazowiecki - 19. Wśród delegatów z okręgów będzie 116 kobiet i 78 mężczyzn.</b>
        </li>
        <li>
          <b>Chęć kandydowania na stanowisko prezesa Związku Nauczycielstwa Polskiego zadeklarował jego dotychczasowy prezes Sławomir Broniarz.</b>
        </li>
      </ul>
      <p>Jeśli Sławomir Broniarza zostanie ponownie wybrany, będzie to jego szósta kadencja na tym stanowisku.</p>
      <p>- Decyzję o kandydowaniu na kolejną kadencję podjąłem kilka miesięcy temu. Takie są procedury, wybory są bowiem wielostopniowe - powiedział Broniarz. - Pierwszy i drugi etap, gdy jest się ocenianym na tych najniższych szczeblach na poziomie gminy i województwa, w moim przypadku świętokrzyskiego, z którego kandyduję od wielu kadencji, jest najistotniejszy i zawsze najtrudniejszy. Każdy członek z oddziału gminnego czy z okręgu może przyjść i powiedzieć po prostu: mam pana dość. I to byłby koniec mojego kandydowania- zaznaczył.</p>
      <p>Dodał, że minione pięć lat dla poszczególnych nauczycieli i dla związku nie były łatwe: wprowadzona została reforma edukacji, zlikwidowano gimnazja, odbył się ogólnopolski strajk.</p>
      <p>- Idąc do gminy, zdawałem sobie sprawę, że muszę ludziom jasno i konkretnie odpowiadać na pytania i zgłaszane postulaty - wskazał Broniarz. - Oba etapy weryfikacji, gminny i wojewódzki, przeszedłem pozytywnie. Teraz czeka mnie ostatni, nie mniej emocjonujący, trzeci etap weryfikacji. Zdecydują delegacji na zjazd - dodał.</p>
      <p>Przeczytaj: <a href="https://www.portalsamorzadowy.pl/edukacja/slawomir-broniarz-edukacja-to-inwestycja-w-przyszlosc,135246.html">Sławomir Broniarz: edukacja to inwestycja w przyszłość</a></p>
      <p>Według niego związek się zmienia, następuje wymiana pokoleń.</p>
      <p>- Mamy prawie 35 proc. nowych prezesów zakładowych organizacji związkowych. Mamy też sporą część nowych członków zarządu głównego - powiedział prezes ZNP.</p>
      <p>Pytany, czy ma informacje o ewentualnych kontrkandydatach, odpowiedział:</p>
      <p>- Nic do mnie nie dotarło, ale też nie starałem się dowiedzieć czy sondować. Nie prowadzimy w związku takich gier.</p>
      <p>Z informacji uzyskanych ze źródeł związkowych wynika, że prawdopodobnie nie będzie innych kandydatów.</p>
      <p>W 42. Krajowym Zjeździe Delegatów Związku Nauczycielstwa Polskiego ma wziąć udział 194 delegatów z 16 okręgów ZNP i 10 delegatów z dwóch sekcji związkowych (Administracji i Obsługi oraz Emerytów i Rencistów), a także 10 z Rady Szkolnictwa Wyższego i Nauki. Najwięcej delegatów ma reprezentować Okręg Śląski - 29 i Okręg Mazowiecki - 19. Wśród delegatów z okręgów będzie 116 kobiet i 78 mężczyzn.</p>
      <p>Otwarcie zjazdu nastąpi w czwartek po południu. Wieczorem zaplanowano wybór prezesa ZNP na kadencję 2019-2024 i wiceprezesów Zarządu Głównego ZNP. Obrady w pierwszym dniu mają charakter zamknięty.</p>
      <p>W piątek rano zaplanowano wystąpienie programowe przez nowo wybranego prezesa związku i wystąpienia gości specjalnych zjazdu. Wśród nich jest Wanda Traczyk-Stawska, nauczycielka i uczestniczka Powstania Warszawskiego. Wystąpienia będą mieć także goście zagraniczni reprezentujący m.in. Międzynarodówkę Edukacyjną i organizacje związkowe z innych krajów. Po południu ma być dyskusja nad kierunkami i wytycznymi programu działania Związku.</p>
      <p>Na sobotę zaplanowano końcowe prace nad najważniejszymi dokumentami zjazdu. Delegaci zajmą się projektem zmian w statucie ZNP, uchwałami i wnioskami oraz programem.</p>
      <p>Związek Nauczycielstwa Polskiego jest najstarszym i najliczniejszym związkiem zawodowym działającym w oświacie. Zrzesza ponad 200 tys. osób - pracowników oświaty i wychowania.</p>
      <p>Przeczytaj: <a href="https://www.portalsamorzadowy.pl/edukacja/ile-rzadu-w-oswiacie-ile-samorzadu-opinie-po-wystapieniu-premiera,135215.html">Ile rządu w oświacie, ile samorządu. Opinie po wystąpieniu premiera</a></p>
      <p>Swoimi korzeniami ZNP sięga organizacji nauczycielskich utworzonych pod zaborami, w tym powstałego 1 października 1905 r. w Pilaszkowie koło Łowicza Związku Nauczycieli Ludowych. W tym samym roku powstało też Stowarzyszenie Nauczycielstwa Polskiego. W latach późniejszych organizacje te łączą się, ewoluują, jednocześnie powstają kolejne. W lipcu 1930 r. dochodzi do połączenia wszystkich organizacji nauczycielskich, które tworzą jednolity związek pod nazwą Związek Nauczycielstwa Polskiego.</p>
      <p>W latach okupacji ZNP działał w konspiracji jako Tajna Organizacja Nauczycielska, organizując tajne nauczanie na wszystkich szczeblach kształcenia. Jawną działalność wznowił w 1945 r. Zawieszony w okresie stanu wojennego wznowił działalność w 1983 r. Od 1984 r. jest członkiem Ogólnopolskiego Porozumienia Związków Zawodowych. Jest także członkiem m.in. światowej federacji związków nauczycieli - Międzynarodówki Edukacyjnej (EI) i Europejskiego Komitetu Związków Zawodowych Oświaty i Nauki (ETUCE).</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>