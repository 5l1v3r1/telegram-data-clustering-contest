<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103301/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T06:09:43+00:00"/>
    <meta property="og:title" content="В Туреччині затримали співробітника посольства Німеччини, закидають шпигунство - ЗМІ"/>
    <meta property="og:description" content="Турецька поліція затримала співробітника німецького посольства, якого, за даними ЗМІ, звинувачують у шпигунстві."/>
  </head>
  <body>
    <article>
      <h1>В Туреччині затримали співробітника посольства Німеччини, закидають шпигунство - ЗМІ</h1>
      <address>
        <time datetime="2019-11-21T06:09:43+00:00">21 Nov 2019, 06:09</time>
      </address>
      <p>Турецька поліція затримала співробітника німецького посольства, якого, за даними ЗМІ, звинувачують у шпигунстві.</p>
      <p>Про це повідомляє "Європейська правда" з посиланням на <a href="https://www.dw.com/uk/%D0%B3%D0%BE%D0%BB%D0%BE%D0%B2%D0%BD%D0%B0/s-9874">Deutsche Welle</a>.</p>
      <p>Співробітника посольства, який був адвокатом, затримали ще у вересні, але відомо про це стало тільки у середу, 20 листопада.</p>
      <p>У німецькому МЗС наголосили, що наполегливо працюють, аби дізнатися більше про звинувачення на адресу цього правника, а також намагаються домогтися його звільнення.</p>
      <p>Водночас за даними німецьких ЗМІ, таких як Spiegel та Süddeutsche Zeitung, а також телерадіокомпанії NDR і WDR, турецька влада звинувачує затриманого працівника німецького посольства в шпигунській діяльності.</p>
      <p>Цей турецький юрист нібито мав завдання збирати інформацію, потрібну для надання політичного притулку деяким громадянам Туреччини, заяви яких зараз розглядаються в Німеччині.</p>
      <p>До кола його завдань нібито входило з'ясувати, чи ведуться проти цих осіб розслідування на батьківщині, та чи загрожує їм <a href="https://www.dw.com/uk/%D1%83-2018-%D1%80%D0%BE%D1%86%D1%96-%D0%B2-%D1%82%D1%83%D1%80%D0%B5%D1%87%D1%87%D0%B8%D0%BD%D1%96-%D1%87%D0%B5%D1%80%D0%B5%D0%B7-%D0%BF%D1%96%D0%B4%D0%BE%D0%B7%D1%80%D1%83-%D0%B2-%D1%82%D0%B5%D1%80%D0%BE%D1%80%D0%B8%D0%B7%D0%BC%D1%96-%D0%B7%D0%B0%D0%B0%D1%80%D0%B5%D1%88%D1%82%D1%83%D0%B2%D0%B0%D0%BB%D0%B8-%D0%BF%D0%BE%D0%BD%D0%B0%D0%B4-75-%D1%82%D0%B8%D1%81%D1%8F%D1%87-%D0%BE%D1%81%D1%96%D0%B1/a-46910337">арешт</a> у разі повернення до Туреччини.</p>
      <p>За даними видання Spiegel, в Берліні побоюються, що турецькі правоохоронці могли конфіскувати у адвоката дані та документи стосовно 50 турецьких громадян, які подали заявки на отримання політичного притулку в Німеччині.</p>
      <p>На момент затримання адвокат нібито мав при собі десятки справ щодо надання політичного притулку для турецьких громадян, переважно курдських активістів або прибічників руху проповідника Мухаммеда Фетхуллаха Гюлена, яких переслідують у Туреччині.</p>
      <related>
        <a href="https://www.eurointegration.com.ua/news/2019/11/15/7103082/"/>
        <a href="https://www.eurointegration.com.ua/news/2019/11/11/7102887/"/>
      </related>
    </article>
  </body>
</html>