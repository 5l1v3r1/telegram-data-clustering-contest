<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/tennis/coppa-davis-2019-risultati-1.4898053"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-21T06:55:31+00:00"/>
    <meta property="og:title" content="Coppa Davis, l’Italia cede agli Usa ed è fuori"/>
    <meta property="og:description" content="Match interminabile a Madrid, Italia sconfitta due a uno dagli Stati Uniti: il doppio sancisce l’eliminazione degli azzurri dopo la vittoria nel primo singolare di Fognini"/>
  </head>
  <body>
    <article>
      <h1>Coppa Davis, l’Italia cede agli Usa ed è fuori</h1>
      <h2>Match interminabile a Madrid, Italia sconfitta due a uno dagli Stati Uniti: il doppio sancisce l’eliminazione degli azzurri dopo la vittoria nel primo singolare di Fognini</h2>
      <address><time datetime="2019-11-21T06:55:31+00:00">21 Nov 2019, 06:55</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4898052.1574319331!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Fabio Fognini</figcaption>
      </figure>
      <p>Madrid, 21 novembre 2019 – L<b>’Italia </b>è fuori dalla <b>Coppa Davis</b>. Gli azzurri sono stati sconfitti dagli Stati Uniti per due a uno in un match concluso alle 4 di notte in quel di Madrid. Vittoria di <b>Fognini </b>nel primo singolare, poi <b>Berrettini </b>crolla con Fritz e alla fine il doppio composto da <b>Sock e Querrey</b> elimina gli azzurri che finiscono ultimi nel girone.</p>
      <p>FOGNINI-OPELKA 6-4, 6-7, 6-3 – Il ritorno di Fabio <b>Fognini.</b> Dopo l’opaca prestazione contro Pospisil, il leader della nazionale si riscatta contro Reilly <b>Opelka </b>che lo aveva battuto agli ultimi Us Open. Il ligure ha giocato un match concentrato, concreto, di qualità, sfruttando la poca mobilità dell’avversario e la prima di servizio. Subito in discesa nel primo parziale la partita, break al terzo game, Fognini vola 4-2, poi 5-3, alla fine chiude senza troppi problemi per 6-4. Il secondo set segue i servizi e senza palle break, si arriva al tiebreak, bestia nera azzurra in questa Davis. <b>Fognini </b>va sotto 5-2, poi ha la palla per rientrare ma sbaglia una facile volèe alta. <b>Opelka </b>porta a casa il set per 7-6. L’azzurro dimentica l’erroraccio e torna concentrato nel terzo, break al secondo game, poi tutto in discesa, vola 3-0, 4-1 e 5-2, alla fine al primo match point chiude 6-3 e consegna il primo punto all’Italia dopo 1h52’.</p>
      <p>FRITZ-BERRETTINI 5-7, 7-6, 6-2 – Crolla invece alla distanza Matteo <b>Berrettini</b>. L’azzurro comanda il match di fatto per i primi due set, portando a casa il primo parziale breakkando l’avversario sul 5-5, poi arrivando al tiebreak del secondo con rammarico per non aver sfruttato una palla break sul 3-3 (errore di diritto dell’azzurro). Nel tiebreak Berrettini recupera un mini break di svantaggio ma sul 5-4 commette due errori in fila con volèe e diritto, alla fine <b>Fritz</b> ringrazia e incamera il set. Il terzo parziale di fatto è inesistente, l’americano è indiavolato, accelera da fondo campo, risponde ai servizi di Berrettini mentre l’azzurro crolla sotto i colpi e la fatica (dolore alla gamba destra). Break al terzo game e al quinto, la chiusura di Fritz è agile per 6-2.</p>
      <p>DOPPIO – Fish sceglie <b>Querrey-Sock</b>, Barazzutti lancia <b>Bolelli e Fognini. </b>Anche qui c’è rammarico per l’Italia che vince il primo set al tiebreak poi progressivamente si sfalda. Nonostante due palle break non sfruttate nel primo parziale,<b> Fognini e Bolelli </b>trovano i punti vincenti nel tiebreak e lanciano l’Italia. Arriva però la rimonta Usa, ancora al tiebreak e con un Bolelli in fase calante. Grande rammarico nel terzo parziale, l’Italia va avanti di un break e sale 3-1, ma si fa riprendere immediatamente e crolla sul 4-4 con il secondo break di fila statunitense. Querrey poi al servizio chiude i conti. L’Italia è fuori, gli Stati Uniti attendono i risultati di domani per scoprire se saranno tra le migliori due seconde.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>