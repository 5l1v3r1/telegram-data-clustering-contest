<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zelenskiy_timoshenko_konflikt_hto_vigrav_timoshenko_chi_zelenskiy_n1236586"/>
    <meta property="og:site_name" content="24 Канал"/>
    <meta property="article:published_time" content="2019-11-21T06:20:00+00:00"/>
    <meta property="og:title" content="Батл Тимошенко – Зеленський: хто виграв від словесної сварки"/>
    <meta property="og:description" content="Словесна перепалка між Володимиром Зеленським і Юлією Тимошенко наробила багато галасу. Лідерка &quot;Батьківщини&quot; розповіла, що пропонувала президенту кадри зі своєї команди. Глава держави на це відповів досить різко – мовляв не пропонувала, а швидше шантажувала . Про наслідки таких політичних суперечок 24 каналу розповіли експерти."/>
  </head>
  <body>
    <article>
      <h1>Батл Тимошенко – Зеленський: хто виграв від словесної сварки</h1>
      <address><time datetime="2019-11-21T06:20:00+00:00">21 Nov 2019, 06:20</time> by <a rel="author" href="https://24tv.ua/irina_polishhuk_tag6498/" target="_blank">Ірина Поліщук</a></address>
      <p>
        <b>Словесна перепалка між Володимиром Зеленським і Юлією Тимошенко наробила багато галасу. Лідерка "Батьківщини" розповіла, що пропонувала президенту кадри зі своєї команди. Глава держави на це відповів досить різко – мовляв не пропонувала, а швидше шантажувала . Про наслідки таких політичних суперечок 24 каналу розповіли експерти.</b>
      </p>
      <h3>Чому "образилася" Тимошенко?</h3>
      <p>Днями в ефірі одного з телеканалів Юлія Тимошенко розповіла, що пропонувала президентові кадри для його команди.</p>
      <blockquote>До теми: <a href="https://24tv.ua/merezha_pro_svarku_zelenskogo_i_timoshenko_nazvit_prizvishhe_prezidenta_z_yakim_vzhilasya_timoshenko_n1236272">Мережа про сварку Зеленського і Тимошенко: назвіть прізвище президента, з яким вжилася Тимошенко</a></blockquote>
      <p>Мовляв, ці люди принесли б інвестиції країні. На таке зауваження лідерки "Батьківщини" Володимир Зеленський відреагував уже в своєму Facebook.</p>
      <figure>
        <img src="https://24tv.ua/resources/photos/news/620_DIR/201911/1236586_10163402.png?201911115541"/>
        <figcaption> Реакція Володимира Зеленського на слова Юлії Тимошенко / Фото з Facebook президента</figcaption>
      </figure>
      <p>Юлія Володимирівна теж не змовчала і відповіла в такому ж іронічному стилі, написавши на своїй сторінці у соціальній мережі наступне:</p>
      <figure>
        <img src="https://24tv.ua/resources/photos/news/620_DIR/201911/1236586_10163459.png?201911120025"/>
        <figcaption> Тимошенко відреагувала на слова Зеленського / Фото з <i>Facebook політикині</i></figcaption>
      </figure>
      <p>На переконання політичного експерта Максима Вознюка, після президентських виборів Юлія Тимошенко дійсно обрала доволі нехитру лінію політичної поведінки. Вона пропонувала свою допомогу Володимиру Зеленському і запевняла його у готовності підставити плече. Навіть деякий час претендувала на крісло прем'єр-міністра. </p>
      <blockquote>Точка зору: <a href="https://24tv.ua/u_sluzi_narodu_prokomentuvali_superechku_zelenskogo_i_timoshenko_n1236406">У "Слузі народу" прокоментували суперечку Зеленського і Тимошенко</a></blockquote>
      <p>Загалом Тимошенко лояльно ставилася і до уряду, і до "слуг" Зеленського у парламенті. Заявляючи, що "Батьківщина" завжди готова прийти їм на допомогу. Під цим приводом і з таким поясненням Тимошенко дійсно могла пропонувати своїх людей на деякі ключові державні посади, у яких вона могла бути зацікавлена. Мова йшла, за інформацією екс-нардепа Сергія Лещенка, про два державних підприємства – Державну продовольчо-зернову компанію і Держагентство з управління зоною відчуження. І одне, і друге розпоряджається чималими бюджетами. </p>
      <h3>"Батьківщина" й опозиція</h3>
      <p>Те, що Тимошенко публічно підтримувала чимало ініціатив Зеленського і вітала його перемогу на президентських виборах, підтверджує і директор Школи відповідальної політики Андрій Юсов. Вона не протиставляла себе Зеленському, який переміг з гарним результатом. Але були певні червоні лінії. "Зокрема, земельне питання було для неї публічним маркером, від якого вона у будь-якому разі не відступилась би. А те, що Юлія Тимошенко не отримала, зокрема, кадрового ресурсу у владній конструкції та офіційної позиції в більшості це, безумовно, простежується", – каже Юсов. І саме це спричинило зміну курсу. </p>
      <p>Формально приводом для того, щоб зростаюча напруга вилилась у відкриту площину, стало саме голосування пропрезидентської більшості у парламенті за законопроект "Про внесення змін до деяких законодавчих актів України щодо обігу земель сільськогосподарського призначення".</p>
      <aside>Перехід Тимошенко в опозицію був лише справою часу,<cite> – зауважує політичний експерт Маким Вознюк.</cite></aside>
      <p>Директор Інститут соціально-політичного проектування "Діалог" Андрій Миселюк переконаний, що спровокувала скандал саме образа Тимошенко на те, що її не взяли у владу, де ролі вже були розподілені без неї. "Скандалу не вдалося б уникнути", – каже Миселюк.</p>
      <p>
        <b>Про словесний батл Тимошенко і Зеленського, дивіться тут:</b>
      </p>
      <figure>
        <iframe src="https://www.youtube.com/embed/R0ZZrQLF228" width="697" height="392" data-service="Youtube" scrolling="no"/>
      </figure>
      <p>Всі експерти сходяться на думці, що словесна перепалка між президентом і лідеркою "Батьківщини" ще матиме продовження і про неї не раз згадають. </p>
      <blockquote>Дослідження: <a href="https://24tv.ua/reyting_zelenskogo_chomu_prezidenta_pochav_menshe_pidtrimuvati_pivden_ukrayini_a_bilshe__zahid_n1217848">Рейтинг Зеленського: чому президента почав менше підтримувати південь України, а більше – захід</a></blockquote>
      <aside>Думаю, це протистояння буде довгим і затяжним,<cite>– додає Андрій Юсов.</cite></aside>
      <h3> </h3>
      <p>А на публіку вона вилилась лише внаслідок того, що політики не спромоглися домовитися по-тихому.</p>
      <figure>
        <img src="https://24tv.ua/resources/photos/news/620_DIR/201911/1236586_10163579.jpg?201911121640"/>
        <figcaption>Тимошенко не вперше свариться з президентами країни/ Фото 24 каналу</figcaption>
      </figure>
      <aside>Для Тимошенко бути в опозиції не вперше. Для неї це природнє середовище,<cite>– переконаний Максим Вознюк.</cite></aside>
      <p>Одним з наслідків скандалу може стати те, що проти влади можуть згуртуватися політичні групи і окремі політики, які, здавалося б, не мають змоги існувати поруч один із одним, вважає Вознюк. </p>
      <blockquote>Читайте також: <a href="https://24tv.ua/timoshenko_proti_prezidentiv_do_kogo_yshla_v_opozitsiyu_liderka_batkivshhini_n1236346">Тимошенко проти президентів: до кого йшла в опозицію лідерка "Батьківщини"</a></blockquote>
      <p><b>Загалом же в короткотерміновій перспективі цей скандал не вплине на рейтинг ні провладної партії, ні президента, </b>підкреслюють експерти.</p>
      <p>Чому Тимошенко пішла в опозицію?Лідерка "Батьківщини" Юлія Тимошенко пропонувала Зеленському кадри зі своєї команди одразу після його перемоги у виборах. Усе це відбувалось у рамках реалізації її програми "Нового курсу". Але глава держави не взяв її людей на правлячі посади. Зеленський стверджує, що Тимошенко його шантажувала: посади в обмін на підтримку.<br/><br/>13 листопада Тимошенко оголосила про перехід в опозицію до правлячої пропрезидентської партії "Слуга народу". Причиною вона назвала прийнятий у першому читанні законопроєкт про продаж сільськогосподарської землі в Україні.</p>
    </article>
  </body>
</html>