<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/21/vyks-baigiamasis-tarptautiniu-e-balsio-jaunuju-muzikos-kureju-varzytuviu-koncertas/"/>
    <meta property="og:site_name" content="alkas.lt"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Vyks baigiamasis tarptautinių E. Balsio jaunųjų muzikos kūrėjų varžytuvių koncertas"/>
    <meta property="og:description" content="Lapkričio 23 d., 18 val., Vilniaus Šv. Kotrynos bažnyčioje, vyks pirmąkart Lietuvoje rengiamų Eduardo Balsio jaunųjų kompozitorių varžytuvių baigiamasis koncertas, kuriame skambės 11 ryškiausių varžytuvių kūrinių."/>
  </head>
  <body>
    <article>
      <h1>Vyks baigiamasis tarptautinių E. Balsio jaunųjų muzikos kūrėjų varžytuvių koncertas</h1>
      <address>
        <time datetime="2019-11-21T06:00:00+00:00">21 Nov 2019, 06:00</time>
      </address>
      <p>Lapkričio 23 d., 18 val., Vilniaus Šv. Kotrynos bažnyčioje, vyks pirmąkart Lietuvoje rengiamų Eduardo Balsio jaunųjų kompozitorių varžytuvių baigiamasis koncertas, kuriame skambės 11 ryškiausių varžytuvių kūrinių.</p>
      <p>Eduardo Balsio 100-mečio metai lydimi daugybės įdomių renginių, kuriuose jau suskambėjo įsimintiniausi kompozitoriaus kūriniai. E. Balsys – ir vienas įtakingiausių lietuvių kompozicijos pedagogų.</p>
      <p>Pirmajame varžytuvių ture dalyvavo 53 grupės. Jaunieji kūrėjai teikė kūrinius dviejų amžiaus grupių kategorijose – jaunesniųjų ir pagrindinėje (iki 35-erių metų) grupėse. Susidomėjimą varžytuvėmis parodė jaunieji kūrėjai iš Lietuvos, Lenkijos, Rusijos, Kinijos, Pietų Korėjos, Indijos, Turkijos, Čekijos, Jungtinės Karalystės, Italijos, Jungtinių Valstijų, Irano, Austrijos, Kolumbijos, Vokietijos, Baltarusijos, Egipto.</p>
      <p>„Džiugu, kad sulaukėme susidomėjimo iš bene visų žemynų, išskyrus Australiją – varžytuvėms pristatyta daugybė įdomių kūrinių. Ypatingai nustebino tai, kad viena jaunesniųjų grupės varžytuvių dalyvė iš Turkijos savo kūrinį netgi skyrė varžytuvėms , atliepdama tam tikrus E. Balsio biografijos aspektus. Viliamės, kad baigiamasis Eduardo Balsio jaunųjų kūrėjų varžytuvių koncertas taps išties svarbiu įvykių Lietuvos kultūros kontekste, o pačios varžytuvės virs tęstiniu įvykiu, skatinančiu jaunuosius kūrėjus rašyti, o ir skleisti žinią apie E. Balsį pasauliui“, – pasakojo varžytuvių rengėjas, E. Balsio mokinys, kompozitorius Gintaras Samsonas.</p>
      <p>Lapkričio 23 d. geriausius varžytuvių kūrinius interpretuos žymūs Lietuvos atlikėjai. Žiūrovai scenoje išvys fortepijoninį trio „FortVio“, styginių kvartetą „ArtVio“, medinių pučiamųjų kvintetą „Kristupo kvintetas“, varinių pučiamųjų kvintetą „Brasspalvos“ ir Lietuvos kamerinį orkestrą, kuriam diriguos meistras Robertas Šervenikas. Baigiamajame koncerte geriausiais pripažinti pagrindinės grupės kūrėjai išsidalins solidžius apdovanojimus – I apdovanojimo nugalėtojui teks 2000 Eur, II – 1000 Eur, III – 500 Eur dovanos.</p>
      <p>Dalyvių kūrinius vertins tarptautinė komisija, sudaryta iš kūrėjų ir atlikėjų: tai Ailas Adleris (Ayalas Adleris, Izraelis), Atis Bankas (Kanada), Zita Bružaitė (Lietuva), Rolandas Kronlaksas (Rolands Kronlaks, Latvija), Algirdas Martinaitis (Lietuva).</p>
      <p>Pirmųjų tarptautinių Eduardo Balsio jaunųjų kūrėjų varžytuvių baigiamasis koncertas – lapkričio 23 d., šeštadienį, 18 val., Šv. Kotrynos bažnyčioje. Varžytuves remia Lietuvos kultūros taryba ir Vilniaus miesto savivaldybė.</p>
      <related>
        <h4>Susiję straipsniai:</h4>
        <a href="http://alkas.lt/2019/04/21/jaunuju-rasytoju-kuryba-jau-8-ta-karta-paskleis-literaturines-slinktys/"/>
        <a href="http://alkas.lt/2019/08/06/naujoje-domanto-razausko-programoje-regio-muzikos-selsmas-ir-uzkalbejimai/"/>
        <a href="http://alkas.lt/2019/01/16/laisves-ir-nepriklausomybes-gynejai-laukiami-muzikos-ir-meno-renginiuose/"/>
        <a href="http://alkas.lt/2019/08/18/palangoje-atgime-nemarioji-egle-zalciu-karaliene/"/>
        <a href="http://alkas.lt/2018/06/11/kauno-fotografijos-galerijoje-vyks-grupine-paroda/"/>
      </related>
    </article>
  </body>
</html>