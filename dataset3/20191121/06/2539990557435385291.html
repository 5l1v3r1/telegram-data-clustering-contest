<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/1222/Artykul/2407398,Rzad-premiera-Mateusza-Morawieckiego-zajmie-sie-dzis-projektem-Malego-ZUS"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T06:47:00+00:00"/>
    <meta property="og:title" content="Rząd premiera Mateusza Morawieckiego zajmie się dziś projektem Małego ZUS+"/>
    <meta property="og:description" content="Gabinet Mateusza Morawieckiego zajmie się między innymi projektem ustawy wprowadzającym tzw. Mały ZUS+. Według propozycji, składki przedsiębiorców korzystających z tego rozwiązania będą liczone od dochodu w roku poprzednim i będą niższe o kilkaset złotych miesięcznie."/>
  </head>
  <body>
    <article>
      <h1>Rząd premiera Mateusza Morawieckiego zajmie się dziś projektem Małego ZUS+</h1>
      <address>
        <time datetime="2019-11-21T06:47:00+00:00">21 Nov 2019, 06:47</time>
      </address>
      <p>
        <b>Gabinet Mateusza Morawieckiego zajmie się między innymi projektem ustawy wprowadzającym tzw. Mały ZUS+. Według propozycji, składki przedsiębiorców korzystających z tego rozwiązania będą liczone od dochodu w roku poprzednim i będą niższe o kilkaset złotych miesięcznie.</b>
      </p>
      <p>Jeśli zostaną uchwalone jeszcze w grudniu, to od nowego roku skorzysta z nich ok. 320 tysięcy najmniejszych przedsiębiorców. Tzw. Mały ZUS+ to pierwszy z projektów tak zwanej "piątki na 100 dni", czyli priorytetowych działań rządu Mateusza Morawieckiego w pierwszych miesiącach.</p>
      <related>
        <a href="https://www.polskieradio.pl/5/1222/Artykul/2406801,Dr-Bartlomiej-Biskup-to-bylo-expos%C3%A9-kontynuacji"/>
      </related>
      <p>- To obniżenie ZUS dla tych, którzy nie przekraczają dochodu do 6 tysięcy i przychodu do 10 tysięcy złotych miesięcznie - mówił szef rządu podczas sejmowej debaty nad exposé. Zatem, by skorzystać z nowego rozwiązania w przyszłym roku, trzeba będzie wykazać przychód za 2019 r. nie większy niż 120 tysięcy złotych.`</p>
      <p>Obecnie z małego ZUS korzysta ok. 180 tysięcy przedsiębiorców. Poszerzenie tej grupy będzie kosztować budżet do 1,5 miliarda złotych. Ta kwota pozostanie w kieszeniach podmiotów gospodarczych.</p>
      <p>
        <b>Kierownictwo KPRM</b>
      </p>
      <p>Jak powiedział Polskiemu Radiu rzecznik rządu Piotr Müller, krótko przed posiedzeniem gabinetu, szef rządu wręczy powołania sekretarzom stanu w kancelarii premiera. Mateusz Morawiecki wyznaczy szefów Komitetu Stałego Rady Ministrów, Kancelarii Prezesa Rady Ministrów, gabinetu politycznego i rzecznika rządu. - To będzie już większość składu nowego kierownictwa KPRM - dodał.</p>
      <p>Rząd zajmie się też projektem uchwały w sprawie kandydatury Polski do prezydencji w Organizacji Bezpieczeństwa i Współpracy w Europie. Kandydaturę naszego kraju do objęcia przewodnictwa w OBWE w 2022 roku zapowiedział niedawno szef MSZ Jacek Czaputowicz.</p>
      <p>pkur</p>
      <related>
        <a href="https://www.polskieradio.pl/130/6257/Artykul/2406509,Jacek-Regina-Zacharski-PiS-buduje-swoj-przekaz-na-obronie-tradycyjnych-wartosci"/>
      </related>
      <related>
        <a href="https://www.polskieradio.pl/5/1222/Artykul/2406735,Poslowie-KO-glosowali-za-wotum-dla-rzadu-Tlumacza-ze-to-pomylka"/>
      </related>
    </article>
  </body>
</html>