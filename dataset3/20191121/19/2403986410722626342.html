<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/inshogo_vibodu_prosto_ne_bulo__mustafa_nayyem_pro_revolyutsiyu_gidnosti_n1237580"/>
    <meta property="og:site_name" content="24 Канал"/>
    <meta property="article:published_time" content="2019-11-21T19:35:00+00:00"/>
    <meta property="og:title" content="Іншого вибору просто не було, – Мустафа Найєм про Революцію Гідності"/>
    <meta property="og:description" content="21 листопада Україна традиційно відзначає День Гідності та Свободи. Журналіст Мустафа Найєм був одним із тих, хто 21 листопада 2013 року закликав українців вийти на Майдан Незалежності, аби висловити незгоду з діями президента-втікача Януковича. Про те, чи можливий в Україні третій Майдан та чи задоволений він результатами Революції Гідності – читайте далі."/>
  </head>
  <body>
    <article>
      <h1>Іншого вибору просто не було, – Мустафа Найєм про Революцію Гідності</h1>
      <address><time datetime="2019-11-21T19:35:00+00:00">21 Nov 2019, 19:35</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>21 листопада Україна традиційно відзначає День Гідності та Свободи. Журналіст Мустафа Найєм був одним із тих, хто 21 листопада 2013 року закликав українців вийти на Майдан Незалежності, аби висловити незгоду з діями президента-втікача Януковича. Про те, чи можливий в Україні третій Майдан та чи задоволений він результатами Революції Гідності – читайте далі.</b>
      </p>
      <p>У прямому ефірі 24 каналу Мустафа Найєм зазначив, що неможливо ні з чим порівняти ті жертви, які понесла Україна під час Революції Гідності та війні на Донбасі. </p>
      <blockquote>Важливо! <a href="https://24tv.ua/shho_ukrayintsi_dumayut_pro_naslidki_yevromaydanu_opituvannya_n1237556">Що українці думають про наслідки Євромайдану: опитування</a></blockquote>
      <p>"Сказати, що я не шкодую, це було б неправильно. Але з іншого боку, у нас іншого вибору просто не було. І якщо порівняти 2013 і 2019 роки, то я б не хотів повертатися назад. Але це накладає величезну відповідальність за те, що буде надалі", – наголосив Мустафа.</p>
      <p><b>Що відомо про День Гідності та Свободи?</b>21 листопада в Україні відзначають День Гідності та Свободи. Саме тоді в країні почалися дві великі революції. 21 листопада 2013 року розпочався Євромайдан, а 22 листопада 2004 року – Помаранчева революція. До президентства Віктора Януковича 22 листопада українці відзначали День Свободи. Та президент-утікач це свято скасував. Повернув його п'ятий президент Петро Порошенко, який своїм указом від 13 листопада 2014 року запровадив в Україні День Гідності та Свободи. Вже шостий рік поспіль в цей день українці вшановують патріотизм і мужність громадян, які стали на захист демократичних цінностей, прав і свобод людини, національних інтересів України та її європейського вибору.</p>
      <p>Він підкреслив, що <b>День Гідності та Свободи – це не веселе свято</b>. Навпаки, це свято відповідальності та гідності. До здобутків Революції Гідності Мустафа відніс:</p>
      <ul>
        <li>Керівництво держави було на вшануванні пам'яті Небесної сотні. На його думку, це є знаком того, що події Майдану не були надбанням лише однієї команди, а стали частиною історії.</li>
        <li>Громадянське суспільство зараз безпосередньо впливає на державні органи влади. Будь-які рішення влада ухвалює, озираючись на реакцію суспільства. Журналіст наголосив, що ще 6 років тому цього не було.</li>
        <li>Україна поставила крапку у питання, куди ж їй рухатися у геополітичному сенсі.</li>
        <li>Ми почали відчувати себе єдиною, великою нацією. </li>
      </ul>
      <aside>Ми залишилися разом, ми працюємо разом, попри війну і всі негаразди. Ми намагаємося виживати й доводити, що Україна – це країна, що може отримати реальні здобутки свого прагнення. Стояти на Майданах і виборювати свободу,<cite>– підкреслив Найєм.</cite></aside>
      <p>Щодо ймовірності початку третього Майдану Мустафа пояснив, що тепер і влада, і суспільство буде думати, що це може повторитися. Він додав, якщо раніше ніхто не вірив, що люди можуть розпочати Революцію Гідності після Помаранчевої, то зараз всі розуміють, що це може трапитися у будь-який момент, і для цього не потрібно дива. </p>
      <p>
        <b>Дивіться відео: Україна відзначає День Гідності й Свободи</b>
      </p>
      <figure>
        <iframe src="https://www.youtube.com/embed/LEaX8E1U-Sw" width="560" height="315" data-service="Youtube" scrolling="no"/>
      </figure>
      <p> </p>
      <p><a href="https://24tv.ua/u_merezhi_zyavilisya_skandalni_detali_viroku_nardepu_ivanisovu_za_grupove_zvaltuvannya_dokument_n1237661">У мережі з'явилися скандальні деталі вироку нардепу Іванісову за групове зґвалтування: документ</a> 21 листопада 7877</p>
      <anchor name="comAnch"/>
    </article>
  </body>
</html>