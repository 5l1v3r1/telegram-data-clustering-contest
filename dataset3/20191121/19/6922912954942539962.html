<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/i-rosia-arnite-oti-eklepse-tis-toualetes-apo-ta-plia-pou-epestrepse-stin-oukrania"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T19:10:00+00:00"/>
    <meta property="og:title" content="Η Ρωσία αρνείται ότι έκλεψε τις τουαλέτες από τα πλοία που επέστρεψε στην Ουκρανία"/>
    <meta property="og:description" content="Η Ρωσία διέψευσε κατηγορηματικά ότι έκλεψε τις… τουαλέτες από τρία ουκρανικά πλοία τα οποία επέστρεψε αυτήν την εβδομάδα στην Ουκρανία, αφού τα είχε κατασχέσει για περίπου έναν χρόνο."/>
  </head>
  <body>
    <article>
      <h1>Η Ρωσία αρνείται ότι έκλεψε τις τουαλέτες από τα πλοία που επέστρεψε στην Ουκρανία</h1>
      <address>
        <time datetime="2019-11-21T19:10:00+00:00">21 Nov 2019, 19:10</time>
      </address>
      <p>Η Ρωσία διέψευσε κατηγορηματικά ότι έκλεψε τις… τουαλέτες από τρία ουκρανικά πλοία τα οποία επέστρεψε αυτήν την εβδομάδα στην Ουκρανία, αφού τα είχε κατασχέσει για περίπου έναν χρόνο.</p>
      <p>Η Ομοσπονδιακή Υπηρεσία Ασφαλείας (FSB, διάδοχος της σοβιετικής KGB), άφησε να εννοηθεί ότι η κλοπή ίσως έγινε αφού τα πλοία πέρασαν στα χέρια των Ουκρανών. Εάν οι Ουκρανοί «κατάφεραν να οδηγήσουν τον εξοπλισμό των τουαλετών σε μη ικανοποιητικό επίπεδο, τότε είναι δικό τους πρόβλημα», ανέφερε η FSB σε μια ανακοίνωση, σύμφωνα με το πρακτορείο Interfax.</p>
      <p>Η FSB έδωσε στη δημοσιότητα ένα βίντεο που υποτίθεται ότι δείχνει την παράδοση των τριών πλοίων στις ουκρανικές αρχές. Στις εικόνες αυτές, ένα λουτρό και άλλες εγκαταστάσεις φαίνονται σε καλή κατάσταση.</p>
      <p>Η Ρωσία επέστρεψε τα πλοία σε ένδειξη καλής θέλησης, εν όψει της επίσκεψης στην Ουκρανία του υπουργού Εξωτερικών της Γερμανίας Χάικο Μάας. Την Τετάρτη, το Κίεβο κατήγγειλε ότι από τα πλοία έλειπαν οι τουαλέτες, οι λάμπες και οι πρίζες.</p>
    </article>
  </body>
</html>