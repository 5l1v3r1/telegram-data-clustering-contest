<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/regionalni/Zaginaliyat-na-magistrala-Trakiya-ostavya-bebe-pelenache-i-mlada-vdovica-915761"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T19:49:00+00:00"/>
    <meta property="og:title" content="Загиналият на магистрала &quot;Тракия&quot; оставя бебе пеленаче и млада вдовица"/>
    <meta property="og:description" content="Загиналият на магистрала &quot;Тракия&quot; оставя бебе пеленаче и млада вдовица. Детенцето му се е родило съв..."/>
  </head>
  <body>
    <article>
      <h1>Загиналият на магистрала "Тракия" оставя бебе пеленаче и млада вдовица</h1>
      <address>
        <time datetime="2019-11-21T19:49:00+00:00">21 Nov 2019, 19:49</time>
      </address>
      <p><b><a href="https://www.plovdiv24.bg/novini/regionalni/novini/regionalni/28-godishen-shofyor-zagina-na-magistrala-Trakiya--915723">Загиналият на магистрала "Тракия" оставя</a></b> бебе пеленаче и млада вдовица. Детенцето му се е родило съвсем наскоро. По непотвърдена информация мъжът е управлявал автомобила си "Мерцедес" с много висока скорост - над 150 километра в час.</p>
      <p>Това е основната версия за катастрофата, по която работят от полицията в Пазарджик. Автомобилът се е движел толкова бързо, че след като губи управление над волана, шофьорът се забива в мантинелата, смачква я, напуска пътното платно и "приземява" колата в пътната канавка, пишат колегите от онлайн изданието "Блиц". </p>
      <p>
        <b>Официално от МВР:</b>
      </p>
      <p>Тежък пътен инцидент е станал следобед в района на 62-ри км от АМ"Тракия" в платното по посока за София. Водачът на лек автомобил "Мерцедес" е загубил управление над автомобила. Колата се е завъртяла и се ударила в крайпътната мантинела и се преобърнала. След получаване на сигнал за случилото към мястото са насочени екипи на "Пътна полиция", пожарната в Септември и Спешна помощ.</p>
      <p>В резултат на инцидента е починал шофьорът, който е 28-годишен жител на смолянско село. Заедно с него са пътували още 3 души, двама от които са ранени и са транспортирани от линейка на "Спешна помощ" в МБАЛ-Пазарджик.</p>
      <p>На мястото има дежурен автопатрул на "Пътна полиция". Водачите да преминават през района на 62-ри километър с повишено внимание и с много по-ниска от разрешената скорост по автомагистралата, съобщиха от пресцентъра на ОДМВР-Пазарджик</p>
    </article>
  </body>
</html>