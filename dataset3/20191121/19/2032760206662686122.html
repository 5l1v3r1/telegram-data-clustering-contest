<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90215"/>
    <meta property="og:site_name" content="Denník politika"/>
    <meta property="article:published_time" content="2019-11-21T19:35:03+00:00"/>
    <meta property="og:title" content="Kapela Coldplay vydáva nový album, na turné s ním však nepôjde a má ušľachtilé dôvody"/>
    <meta property="og:description" content="21.11.2019 (Webnoviny.sk) – Britská kapela Coldplay sa rozhodla, že k novému dvojalbumu Everyday Life, ktorý vychádza už v piatok, neabsolvuje koncertnú šnúru. Ako vo štvrtok vysvetlil v rozhovore pre britskú BBC spevák a líder kapely Chris Martin, hudobníci sa takto rozhodli preto, že chcú znížiť svoju uhlíkovú stopu a minimalizovať aj ďalšie negatívne dopady na životné prostredie, ktoré sú s veľkými turné známych interpretov spojené."/>
  </head>
  <body>
    <article>
      <h1>Kapela Coldplay vydáva nový album, na turné s ním však nepôjde a má ušľachtilé dôvody</h1>
      <address><time datetime="2019-11-21T19:35:03+00:00">21 Nov 2019, 19:35</time> by <a rel="author">Webnoviny</a></address>
      <p>21.11.2019 (Webnoviny.sk) – Britská kapela Coldplay sa rozhodla, že k novému dvojalbumu Everyday Life, ktorý vychádza už v piatok, neabsolvuje koncertnú šnúru. Ako vo štvrtok vysvetlil v rozhovore pre britskú BBC spevák a líder kapely Chris Martin, hudobníci sa takto rozhodli preto, že chcú znížiť svoju uhlíkovú stopu a minimalizovať aj ďalšie negatívne dopady na životné prostredie, ktoré sú s veľkými turné známych interpretov spojené.</p>
      <h3>Problémom je lietanie</h3>
      <p><i>„Nepôjdeme k tomuto albumu na turné. Berieme si rok alebo dva na rozmýšľanie o tom, ako by naše chodenie po turné mohlo byť trvalo udržateľné,“</i> povedal spevák.</p>
      <p>Počas posledného turné, ktoré Coldplay absolvovali v rokoch 2016 a 2017, odohrala kapela 122 koncertov na piatich kontinentoch.</p>
      <p>Ako uvádza BBC, takéto veľké turné negatívne ovplyvňuje životné prostredie najmä vďaka neustálemu lietaniu kapely a celého jej štábu. Druhú najväčšiu uhlíkovú stopu vytvára cestovanie samotných fanúšikov na miesta koncertov.</p>
      <h3>Koncert bez plastov</h3>
      <p><i>„Samozrejme, najvážnejšia vec je lietanie. Ale naším snom je napríklad aj to, že by sme mali koncert bez použitia jediného kúska plastu, a elektrina by mohla pochádzať prevažne zo solárnej energie,“</i> povedal spevák Coldplay.</p>
      <p>Namiesto tradičného dlhého turné budú mať Coldplay k novému dvojalbumu Everyday Life len dva koncerty v jordánskom Ammáne. Oba sa uskutočnia v piatok, jeden na svitaní a druhý počas západu slnka, pričom obe budú prenášané na YouTube, kde bude ich prenos voľne prístupný.</p>
      <p>Prvý koncert sa začne 05:00 stredoeurópskeho času a formácia na ňom zahrá všetky skladby z prvej časti albumu, pomenovanej Sunrise. Druhé vystúpenie, obsahujúce skladby z druhej časti, Sunset, sa uskutoční o 15:00 stredoeurópskeho času.</p>
      <h3>Coldplay</h3>
      <p>vznikli v roku 1996 v Londýne. Prvý štúdiový album Parachutes vydali v roku 2000 a vďaka úspešnému singlu Yellow sa dostali do povedomia verejnosti. Na oceňovanú nahrávku nadviazali štúdiovkou A Rush Of Blood To The Head (2002), z ktorej pochádza napríklad skladba Clocks. Vďaka nej získali prestížnu cenu Grammy. V roku 2005 anglické kvarteto v zložení Chris Martin, Jonny Buckland, Guy Berryman a Will Champion vydalo tretí album X&amp;Y, po ktorom nasledovali nahrávky Viva La Vida Or Death And All His Friends (2008), Mylo Xyloto (2011), Ghost Stories (2014) a A Head Full Of Dreams (2015). So všetkými pritom dobyli UK Chart. Kapela má na konte napríklad sedem cien Grammy, deväť BRIT Awards, šesť Q Awards či sedem NME Awards.</p>
      <p>Informácie pochádzajú z agentúry AP, webstránky britskej spoločnosti BBC a z archívu agentúry SITA.</p>
      <p>Viac k témam: <a href="https://www.webnoviny.sk/tag/coldplay/"><u>Coldplay</u></a>, <a href="https://www.webnoviny.sk/tag/everyday-life/"><u>Everyday Life</u></a>, <a href="https://www.webnoviny.sk/tag/novy-album/"><u>nový album</u></a><br/>Zdroj: Webnoviny.sk – <a href="https://www.webnoviny.sk/kapela-coldplay-vydava-novy-album-na-turne-s-nim-vsak-nepojde-a-ma-uslachtile-dovody/"><u>Kapela Coldplay vydáva nový album, na turné s ním však nepôjde a má ušľachtilé dôvody</u></a> © SITA Všetky práva vyhradené.</p>
    </article>
  </body>
</html>