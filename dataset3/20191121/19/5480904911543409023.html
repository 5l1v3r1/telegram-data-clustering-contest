<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hazenkarky-na-uvod-turnaje-v-chebu-po-obratu-porazily-svycarsko/1823827?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T19:02:00+00:00"/>
    <meta property="og:title" content="Házenkářky na úvod turnaje v Chebu po obratu porazily Švýcarsko"/>
    <meta property="og:description" content="Cheb - České házenkářky v prvním zápase na přípravném turnaji čtyř zemí O štít města Chebu porazily Švýcarsko 35:30. Reprezentantky bez některých opor a s řadou mladých hráček v sestavě prohrávaly v poločase o tři branky, zlepšeným výkonem po změně stran ale skóre otočily. V pátek nastoupí svěřenkyně trenéra Jana Bašného proti Polsku a 46. ročník tradičního klání na západě Čech zakončí v sobotu proti Rakousku."/>
  </head>
  <body>
    <article>
      <h1>Házenkářky na úvod turnaje v Chebu po obratu porazily Švýcarsko</h1>
      <address><time datetime="2019-11-21T19:02:00+00:00">21 Nov 2019, 19:02</time> by <a rel="author" href="http://www.ctk.cz/" target="_blank">ČTK</a></address>
      <p>Cheb - České házenkářky v prvním zápase na přípravném turnaji čtyř zemí O štít města Chebu porazily Švýcarsko 35:30. Reprezentantky bez některých opor a s řadou mladých hráček v sestavě prohrávaly v poločase o tři branky, zlepšeným výkonem po změně stran ale skóre otočily. V pátek nastoupí svěřenkyně trenéra Jana Bašného proti Polsku a 46. ročník tradičního klání na západě Čech zakončí v sobotu proti Rakousku.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574358393_P201911210956701.jpg"/>
        </figure>
        <figure>
          <img src="https://i3.cn.cz/6/1574358595_P201911210959501.jpg"/>
        </figure>
        <figure>
          <img src="https://i3.cn.cz/6/1574358811_P201911210962601.jpg"/>
        </figure>
        <figure>
          <img src="https://i3.cn.cz/6/1574359187_P201911210968001.jpg"/>
        </figure>
      </slideshow>
      <p>Jelikož český celek stejně jako další tři účastníci turnaje nestartuje na prosincovém světovém šampionátu a další soutěžní zápasy odehraje až na konci března, může kouč Bašný využít chebské klání ke zkoušení hráček. Volno z opor mají například kapitánka Korešová, v minulosti hrající pod dívčím jménem Luzumová, brankářka Satrapová či Knedlíková, naopak do týmu se dostaly i některé juniorky.</p>
      <p>Nesehranost v české sestavě byla v úvodu znát a Švýcarky většinu první půle dominovaly. Sice rychle ztratily tříbrankový náskok, ale od 25. minuty šňůrou 6:1 otočily stav a do kabin šly s náskokem 18:15.</p>
      <p>"První poločas nebyl dobrý a to především proto, že naše obranná hra nebyla dobrá. Dostali jsme 18 gólů a to prostě nejde. Hlavně i proto, že jsme se chtěli soustředit na naši obrannou hru. S tím určitě nejsem spokojen," uvedl v tiskové zprávě Bašný.</p>
      <p>Druhá půle ale jasně patřila domácím. K rychlému srovnání pomohla kanonýrka Jeřábková, která si jen za úvodních deset minut na palubovce připsala pět branek a ve 40. minutě upravila na 22:22.</p>
      <p>V české brance se rozchytala gólmanka Řezáčová a domácí tým v posledních 20 minutách převzal otěže utkání. Švýcarky hrály v úzké sestavě a v závěru už jim došly síly.</p>
      <p>"Ve druhé půli se to zlepšilo, ta byla podle našich představ. Podařilo se nám zapojit do hry všechny hráčky, především ty mladé, které budou od zítřka hrát turnaj juniorek. V klidu se na to podíváme a rozebereme si chyby v obraně. Doufám, že zítra budeme hrát dobře 60 minut," dodal Bašný.</p>
      <p>
        <b>ČR - Švýcarsko 35:30 (15:18)</b>
      </p>
      <p>Sestava ČR: Novotná, Řezáčová, Kudláčková - Andrýsková, Dvořáková, Stříšková, Polášková, Jeřábková, J. Franková, Konečná, Kordovská, Desortová, Ryšánková, Malá, Mika, Mikulášková, Smetková, A. Franková, Šustková.</p>
      <p>Nejvíce branek Švýcarska: Kündigová 12, Gautschiová 6, Cavallariová 5. Rozhodčí: Fukala, Mohyla (oba ČR). Sedmimetrové hody: 4/3 - 7/7. Vyloučení: 4:4. Diváci: 850.</p>
      <p>
        <b>Rakousko - Polsko B 29:19 (19:7).</b>
      </p>
    </article>
  </body>
</html>