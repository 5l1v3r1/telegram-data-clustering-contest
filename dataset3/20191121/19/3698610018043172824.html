<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sadoviy-prokomentuvav-mozhlivist-vnesennya-50-mln-griven-zastavi-330471_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T19:04:00+00:00"/>
    <meta property="og:title" content="Садовий прокоментував можливість внесення 50 млн гривень застави"/>
    <meta property="og:description" content="За словами міського голови Львова, у його сім'ї немає таких коштів."/>
  </head>
  <body>
    <article>
      <h1>Садовий прокоментував можливість внесення 50 млн гривень застави</h1>
      <h2>За словами міського голови Львова, у його сім'ї немає таких коштів.</h2>
      <address>
        <time datetime="2019-11-21T19:04:00+00:00">21 Nov 2019, 19:04</time>
      </address>
      <p>Львівський міський голова Андрій Садовий<b><a href="https://dt.ua/UKRAINE/sap-utochnila-sumu-zlovzhivan-u-yakih-pidozryuyut-sadovogo-330443_.html">,</a></b> якому <a href="https://dt.ua/POLITICS/sadovogo-pidozryuyut-u-zlovzhivanni-vladoyu-vruchili-pidozru-330414_.html"><b>сьогодні Спеціальна антикорупційна прокуратура вручила підозру</b></a>, заявив, що не має 50 млн гривень для внесення завтави. Про це він повідомив в ефірі ZAXID.NET.LIVE.</p>
      <p>"Я важко уявляю, де вони ту суму нарахували. Буду звертатися до людей. Моя декларація, вона є публічна. Все, що я маю — подивіться, зарплата моя, те, що Катерина (Катерина Кіт-Садова — дружина Андрія Садового, — ред.) отримує, в нас нема чогось іншого. Є будинок, є машина, можливо треба буде щось продавати", — зазначив Садовий.</p>
      <p><a href="https://dt.ua/UKRAINE/sap-utochnila-sumu-zlovzhivan-u-yakih-pidozryuyut-sadovogo-330443_.html"><b>Міського голову Львова підозрюють у зловживаннях</b></a> під час операцій із земельними ділянками, що розташовані на території Рясне-Руської сільської ради Львівської області, які завдали збитків державі на суму понад 93,5 млн гривень.</p>
      <p>21 листопада <a href="https://dt.ua/POLITICS/sadovogo-pidozryuyut-u-zlovzhivanni-vladoyu-vruchili-pidozru-330414_.html"><b>прокурори САП вручили міському голові Львова Андрієві Садовому офіційну підозру</b> </a>у зловживанні владою. Львів планував збудувати великий індустріальний парк, площею майже 25 га у мікрорайоні Рясне-2 ще у 2016 році. Щоправда тоді ж Генпрокуратура порушила кримінальне провадження за фактом продажу 20 га землі керуючій компанії СТР (дочірня компанія голландського гіганта нерухомості виробничого призначення у країнах центральної та східної Європи), звинувативши міську владу в тому, що ціну було суттєво занижено. Наприкінці 2017 року Садовий заявив, що ЛМР та Рясне-Руська сільська рада, якій належить земля, "знайшли порозуміння та компроміс у питанні погодження меж". Питання начебто мали ще затвердити міська та сільська ради, а потім ВРУ, чого так і не відбулось.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3pheGlkLm5ldC8=">Zaxid.net</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>