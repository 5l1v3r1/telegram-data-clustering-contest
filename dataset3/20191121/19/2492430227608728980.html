<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188827/Extra-toezicht-in-Gorinchem-na-afschuwelijk-kopschopfilmpje"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-21T19:22:31+00:00"/>
    <meta property="og:title" content="Extra toezicht in Gorinchem na 'afschuwelijk' kopschopfilmpje"/>
    <meta property="og:description" content="De politie gaat extra controleren in het Gorinchemse Gijs van Andelpark. Ook worden er BOA's (bijzondere opsporingsambtenaren) ingezet in het gebied. Dat laat burgemeester Melissant donderdagavond weten. Het extra toezicht volgt op de ophef over mishandelingen afgelopen weekend."/>
  </head>
  <body>
    <article>
      <h1>Extra toezicht in Gorinchem na 'afschuwelijk' kopschopfilmpje</h1>
      <address>
        <time datetime="2019-11-21T19:22:31+00:00">21 Nov 2019, 19:22</time>
      </address>
      <h4>De politie gaat extra controleren in het Gorinchemse Gijs van Andelpark. Ook worden er BOA's (bijzondere opsporingsambtenaren) ingezet in het gebied. Dat laat burgemeester Melissant donderdagavond weten. Het extra toezicht volgt op de ophef over mishandelingen afgelopen weekend.</h4>
      <p>Eerder deze week werden beelden van een van deze mishandelingen op social media gezet. Op die beelden is te zien dat een jongen wordt mishandeld. Hij wordt ook tegen zijn hoofd geschopt.</p>
      <related>
        <a href="http://www.rijnmond.nl/nieuws/188807/Angst-en-afschuw-na-filmpje-van-Gorinchemse-kopschoppers"/>
      </related>
      <p>Volgens de politie lijkt het erop dat dezelfde groep achter de mishandelingen zit. De meeste slachtoffers zijn rond de 14 jaar oud.</p>
      <related>
        <a href="http://www.rijnmond.nl/nieuws/188812/Meeste-verdachten-kopschopfilmpje-Gorinchem-zijn-ge-239-dentificeerd"/>
      </related>
      <p>Burgemeester Melissant van de gemeente Gorinchem reageerde eerder al geschokt op de mishandelingen. "Het is afschuwelijk en onacceptabel. Ik begrijp dat iedereen die deze beelden ziet net als ik geschrokken en bezorgd is."</p>
      <h3>Schandalig</h3>
      <p>De vechtpartij heeft behoorlijk wat stof doen opwaaien in de stad. "Het is echt schandalig", zegt een van de omwonenden. "Wie is de volgende? Ben je hier nog wel veilig?"</p>
      <p>"Waarom gebeurt het in zo'n rustige stad als Gorinchem", vraagt een ander zich af. "Dit moet niet kunnen." Dat beaamt een andere inwoner: "Ik vind het heel erg dat de samenleving hier naar toe is gegaan."</p>
    </article>
  </body>
</html>