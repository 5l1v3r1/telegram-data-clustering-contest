<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/kairos/714651-anoixan-oi-oyranoi-sthn-attikh-h-nychta-mera-apo-toys-keraynoys.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T19:36:00+00:00"/>
    <meta property="og:title" content="Άνοιξαν οι ουρανοί στην Αττική. Η νύχτα μέρα από τους κεραυνούς"/>
    <meta property="og:description" content="Άνοιξαν οι ουρανοί στην Αττική με τον καιρό να δείχνει τα δόντια του και στην Αθήνα. Σύμφωνα με τους μετεωρολόγους οι κάτοικοι του λεκανοπεδίου πρέπει"/>
  </head>
  <body>
    <article>
      <h1>Άνοιξαν οι ουρανοί στην Αττική. Η νύχτα μέρα από τους κεραυνούς</h1>
      <address>
        <time datetime="2019-11-21T19:36:00+00:00">21 Nov 2019, 19:36</time>
      </address>
      <p>Άνοιξαν οι ουρανοί στην Αττική με τον καιρό να δείχνει τα δόντια του και στην Αθήνα. Σύμφωνα με τους μετεωρολόγους οι κάτοικοι του λεκανοπεδίου πρέπει να είναι ιδιαίτερα προσεκτικοί τις επόμενες ώρες.<br/><br/>Στη λεωφόρο Κηφισίας, τον Κηφισό και την είσοδο της εθνικής οδού Αθηνών- Κορίνθου, στο ύψος του Σκαραμαγκά, παρατηρείται ιδιαίτερα αυξημένη κίνηση αυτή την ώρα, σύμφωνα με την ενημέρωση από την Διεύθυνση Τροχαίας Αττικής, λόγω της έντονης βροχόπτωσης.<br/><br/>Παράλληλα, διακόπηκε, πριν από λίγο, η κυκλοφορία των οχημάτων στην οδό Κυριαζή, στην Κηφισιά, από τη συμβολή της με τη λεωφόρο Κηφισίας έως την οδό Αγίου Τρύφωνος, λόγω θραύσης αγωγού ύδρευσης (ύψος Ζηρίνειου).</p>
      <p>Ο πρώτος πυρήνας των καταιγίδων κινηθηκε ήδη βορειοαντολικά , όμως υπάρχει δεύτερος ανοιχτά του Σαρωικού που με το νότιο ρεύμα κατευθύνεται βορειότερα. <a href="https://t.co/ASnVIMB4Wq">pic.twitter.com/ASnVIMB4Wq</a></p>
      <p>— KolydasΤ (@KolydasT) <a href="https://twitter.com/KolydasT/status/1197546580188057600?ref_src=twsrc%5Etfw">November 21, 2019</a></p>
      <figure>
        <iframe data-src="https://twitter.com/KolydasT/status/1197545808658403329?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Όσον αφορά την Πυροσβεστική, έχει δεχθεί δύο κλήσεις, έως αυτή την ώρα, για κοπή δένδρων. Επίσης, σύμφωνα με αναγνώστες περιοχές κοντά στην Βάρη έχουν μείνει χωρίς ρεύμα όπως και στο Ντράφι και στη Νέα Φιλαδέλφεια.<br/><br/><br/>Σε ισχύ το έκτακτο δελτίο επιδείνωσης του καιρού<br/><br/>Σε ισχύ είναι από νωρίς το μεσημέρι και το επικαιροποιημένο έκτακτο δελτίο επιδείνωσης του καιρού που εξέδωσε η ΕΜΥ. Σε αυτό προστέθηκε και η Παρασκευή. Έτσι, σύμφωνα με την ΕΜΥ, σε συνέχεια του προηγούμενου Έκτακτου Δελτίου Επιδείνωσης Καιρού οι κατά διαστήματα ισχυρές βροχές και καταιγίδες που συνοδεύονται πρόσκαιρα από χαλαζοπτώσεις και ισχυρούς ανέμους, θα συνεχιστούν και θα επηρεάσουν:<br/><br/>1. Σήμερα Πέμπτη (21/11/2019)<br/><br/>α. Τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, το βόρειο Αιγαίο και μέχρι το βράδυ τα νησιά του ανατολικού Αιγαίου.<br/>β. Από τις απογευματινές ώρες την Πελοπόννησο, τη δυτική Κρήτη και μέχρι το βράδυ τις δυτικές Κυκλάδες, την ανατολική Στερεά (συμπεριλαμβανομένης της Αττικής) και τα νότια τμήματα της Εύβοιας. Τη νύχτα τα φαινόμενα σταδιακά θα εξασθενήσουν.<br/><br/>2. Αύριο Παρασκευή (22/11/2019)<br/><br/>Μέχρι τις πρώτες πρωινές ώρες την ανατολική Κρήτη και τις ανατολικές Κυκλάδες, μέχρι το μεσημέρι τα νησιά του ανατολικού Αιγαίου και τα Δωδεκάνησα και μέχρι αργά το απόγευμα τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, τα νησιά του βόρειου Αιγαίου και πιθανώς πρόσκαιρα τις Σποράδες.</p>
      <figure>
        <iframe src="https://www.youtube.com/embed/b8FiM5O_Wjs" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/dYxa0nXRSBM" width="560" height="315" data-service="Youtube" scrolling="no"/>
      </figure>
    </article>
  </body>
</html>