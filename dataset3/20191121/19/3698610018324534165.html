<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/u-derzhpraci-zaproponuvali-pozbavlyati-prava-golosu-za-zarplati-v-konvertah-330473_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T19:35:00+00:00"/>
    <meta property="og:title" content="У Держпраці запропонували позбавляти права голосу за зарплати в конвертах"/>
    <meta property="og:description" content="Близько мільйона українців отримують зарплати в конвертах."/>
  </head>
  <body>
    <article>
      <h1>У Держпраці запропонували позбавляти права голосу за зарплати в конвертах</h1>
      <h2>Близько мільйона українців отримують зарплати в конвертах.</h2>
      <address>
        <time datetime="2019-11-21T19:35:00+00:00">21 Nov 2019, 19:35</time>
      </address>
      <p>В Україні кілька мільйонів громадян працюють без офіційного<b> <a href="https://dt.ua/ECONOMICS/20-ukrayinciv-yaki-povernulisya-iz-zarobitkiv-za-kordonom-zalishayutsya-pracyuvati-v-ukrayini-opituvannya-320467_.html">оформлення трудових відносин</a></b> з роботодавцем. Про це заявив голова Державної служби з питань праці Роман Чернега, повідомляє <a href="https://www.unian.ua/economics/finance/10763651-dekilka-milyoniv-ukrajinciv-pracyuyut-neoficiyno-derzhpraci.html">УНІАН</a>.</p>
      <p>"Станом на сьогодні ми можемо говорити про кілька мільйонів наших громадян, які працюють поза межами офіційних трудових відносин", — сказав Чернега, зазначивши, що таким чином громадяни погоджуються на відсутність соціальних гарантій і прав повноцінних членів суспільства.</p>
      <p>Чиновник зазначив, що високий показник тіньової зайнятості, крім недоліків для самих працівників, негативно позначається і на економіці країни.</p>
      <p>При цьому Чернега заявив, що в деяких країнах право голосу на виборах мають лише платники податків. "Я думаю, було б непогано передбачити і у нас такі запобіжники, які б працювали системно і допомагали робити Україну кращою, економічно стабільнішою, багатшою", — додав він.</p>
      <p>При цьому чиновник не вказав, в яких країнах діє обмеження на право волевиявлення на виборах.</p>
      <p>Відзначимо, згідно зі статтею 70 Конституції України, право голосу на виборах і референдумах мають громадяни України, які досягли на день їх проведення вісімнадцяти років. Не мають права голосу громадяни, яких визнано судом недієздатними. А стаття 64 КС забороняє обмежувати конституційні права і свободи людини і громадянина.</p>
      <p>Раніше повідомлялося, що в Україні в II кварталі 2019 зареєстровано <b><a href="https://dt.ua/ECONOMICS/riven-bezrobittya-v-ukrayini-znizivsya-derzhstat-324372_.html">1,4 млн безробітних людей</a></b>. Докладніше про те, як безробіття впливає на рівень інфляції читайте в статті <b><a href="https://dt.ua/macrolevel/poshuk-ekonomichnoyi-alternativi-golovni-ilyuziyi-ta-pereponi-324143_.html">"Пошук економічної альтернативи: головні ілюзії і перешкоди"</a> </b>в тижневику "Дзеркало тижня. Украиина".</p>
      <footer>За матеріалами: <a href="https://dt.ua/go/aHR0cDovL3d3dy51bmlhbi5uZXQv">УНІАН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>