<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823092-v-op-obgovorili-problemi-posuku-zniklih-bezvisti-na-donbasi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T19:03:00+00:00"/>
    <meta property="og:title" content="В ОП обговорили проблеми пошуку зниклих безвісти на Донбасі"/>
    <meta property="og:description" content="В Офісі Президента відбулося засідання робочої групи з питань зниклих безвісти на Донбасі та військових і цивільних заручників."/>
  </head>
  <body>
    <article>
      <h1>В ОП обговорили проблеми пошуку зниклих безвісти на Донбасі</h1>
      <h2>В Офісі Президента відбулося засідання робочої групи з питань зниклих безвісти на Донбасі та військових і цивільних заручників.</h2>
      <address>
        <time datetime="2019-11-21T19:03:00+00:00">21 Nov 2019, 19:03</time>
      </address>
      <p>Про це повідомляє <a href="https://www.president.gov.ua/news/v-ofisi-prezidenta-obgovorili-pitannya-poshuku-zniklih-bezvi-58485">сайт Президента України</a>.</p>
      <p>Представник управління цивільно-військового співробітництва ЗСУ Михайло Котелевський зазначив, що протягом 2019 року у взаємодії зі слідчими структурами Нацполіції та <a href="https://www.ukrinform.ua/tag-sbu">СБУ</a> проведено 13 ексгумацій тіл. Ідентифіковано особи шести громадян.</p>
      <p>Володимир Максимченко, представник відділу Міноборони зі звільнення полонених, повідомив, що у Донецькій і Луганській областях тривають роботи з пошуку зниклих безвісти.</p>
      <p>Учасники засідання також розглянули питання повноцінного відновлення роботи Центру звільнення полонених і пошуку зниклих безвісти при СБУ.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821114-deokupacia-i-politvazni-zelenskij-hoce-govoriti-na-normandskij-zustrici-pro-citki-termini.html">Деокупація і політв’язні: Зеленський хоче почути на “нормандській зустрічі” чіткі терміни</a>
      </blockquote>
      <p>Заступник міністра у справах ветеранів, тимчасово окупованих територій та внутрішньо переміщених осіб Олексій Ілляшенко поінформував членів робочої групи про пропозиції до проєкту закону «Про соціальний і правовий захист осіб, позбавлених свободи внаслідок збройної агресії проти України». За його словами, пропонується врегулювати правовий статус осіб, які зникли за особливих обставин.</p>
      <p>«Особливими обставинами вважаються збройний конфлікт, воєнні дії, тимчасова окупація частини території держави, заворушення всередині країни, надзвичайні ситуації природного або техногенного характеру», – пояснив заступник міністра.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2814751-na-bankovij-obgovorili-zakonoproekt-pro-zahist-politvazniv.html">На Банковій обговорили законопроєкт про захист політв’язнів</a>
      </blockquote>
      <p>Ілляшенко зазначив, що, згідно із запропонованими змінами, міністр у справах ветеранів, тимчасово окупованих територій та внутрішньо переміщених осіб буде головою постійної комісії з пошуку зниклих безвісти.</p>
      <p>Учасники засідання домовилися на наступній зустрічі заслухати інформацію про роботу Міжнародного комітету Червоного Хреста в Україні щодо пошуку зниклих безвісти на Донбасі.</p>
    </article>
  </body>
</html>