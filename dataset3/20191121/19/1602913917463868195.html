<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/energie/urmeaza-catalogul-zf-top-100-cele-mai-valoroase-companii-din-romania-2019-anul-trecut-top-10-erau-evaluate-la-26-6-miliarde-de-euro-18599704"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T19:05:00+00:00"/>
    <meta property="og:title" content="Urmează catalogul ZF Top 100 cele mai valoroase companii din România 2019. Anul trecut, top 10 erau evaluate la 26,6 miliarde de euro"/>
    <meta property="og:description" content="♦ În 2018 cele mai valoroase 100 de companii din România erau evaluate la 78,8 mld. euro, în creştere cu 9% faţă de anul anterior ♦ Cel mai bun an pentru businessul românesc a fost 2007, când evaluarea s-a apropiat de 100 mld. euro. Va reuşi 2019 să depăşească acest prag?"/>
  </head>
  <body>
    <article>
      <h1>Urmează catalogul ZF Top 100 cele mai valoroase companii din România 2019. Anul trecut, top 10 erau evaluate la 26,6 miliarde de euro</h1>
      <address><time datetime="2019-11-21T19:05:00+00:00">21 Nov 2019, 19:05</time> by <a rel="author" href="https://www.zf.ro/autor/cristina-rosca" target="_blank">Cristina Rosca</a></address>
      <slideshow>
        <figure>
          <img src="https://storage0.dms.mpinteractiv.ro/media/1/1481/21330/18599704/2/9-bun-9cop-top-100-valoroase-2010.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21330/18599704/1/2-cei-mai.jpg?width=620"/>
        </figure>
      </slideshow>
      <p>♦ În 2018 cele mai valoroase 100 de companii din România erau evaluate la 78,8 mld. euro, în creştere cu 9% faţă de anul anterior ♦ Cel mai bun an pentru businessul românesc a fost 2007, când evaluarea s-a apropiat de 100 mld. euro. Va reuşi 2019 să depăşească acest prag?</p>
      <p>Ziarul Financiar pregăteşte cea de-a 14-a ediţie a anuarului Top 100 cele mai valoroase companii din România, cel mai longeviv produs al companiei.</p>
      <p>Evaluarea se va face pe baza datelor financiare din 2018, un an economic bun, cu un PIB care şi-a continuat creşterea şi cu un consum privat care a postat un plus de circa 5%. În acest context, şi indicatorii financiari ai companiilor au avut - în cele mai multe cazuri - evoluţii pozitive.</p>
      <p>Catalogul ZF Top 100 cele mai valoroase companii din România este realizat încă de la prima ediţie împreună cu casa de investiţii Capital Partners, iar în ultimii ani în proiectul topului s-a alăturat şi compania de evaluare şi consultanţă Veridio, care analizează rezultatele băncilor.</p>
      <p>Până acum, cel mai bun an pentru businessul românesc a fost 2007, când cele mai valoroase 100 de companii din economie erau evaluate la circa 96 mld. euro.</p>
      <p>Prin comparaţie, cele mai valoroase 100 de companii şi bănci din România au fost evaluate la 367,6 mld. lei (78,8 mld. euro) anul trecut, în creştere cu 9% în euro faţă de firmele care alcătuiau Top 100 în 2017.</p>
      <p>Valoarea din 2018, de 78,8 mld. euro, este a doua cea mai mare atinsă de companiile din clasament de la prima ediţie a catalogului, reper continuând să rămână anul 2007.</p>
      <p>Va reuşi ediţia din 2019 să stabi­lească un nou record? Vor reuşi cele mai valoroase 100 de afaceri din România să depăşească pragul de 100 mld. euro?</p>
      <p>Compania petrolieră OMV Petrom a fost anul trecut liderul clasamentului, după doi ani consecutivi de dominaţie a Hidroelectrica. De altfel, cele două companii şi-au împărţit supremaţia de la prima ediţie a catalogului. Va aduce ceva nou ediţia din 2019?</p>
      <figure>
        <img src="https://storage0.dms.mpinteractiv.ro/media/1/1481/21330/18599704/1/2-cei-mai.jpg"/>
      </figure>
    </article>
  </body>
</html>