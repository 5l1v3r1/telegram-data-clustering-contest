<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560950/telesigrafo-kai-stin-kriti-gia-tin-ekkenosi-ton-upo-katalipsi-dimosion-ktirion/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T19:17:00+00:00"/>
    <meta property="og:title" content="Κρήτη: «Εκκενώστε τα υπό κατάληψη δημόσια κτίρια»"/>
    <meta property="og:description" content="Ζητούν να εκκενώσουν όσα κτήρια δημόσια ή ιδιωτικά"/>
  </head>
  <body>
    <article>
      <h1>Κρήτη: «Εκκενώστε τα υπό κατάληψη δημόσια κτίρια»</h1>
      <address>
        <time datetime="2019-11-21T19:17:00+00:00">21 Nov 2019, 19:17</time>
      </address>
      <p>
        <b>Ζητούν να εκκενώσουν όσα κτήρια δημόσια ή ιδιωτικά</b>
      </p>
      <p>Στο... μονοπάτι του πολέμου αποφάσισε να κατεβεί το υπουργείο Προστασίας του Πολίτη, που έβαλε στο στόχαστρο τις καταλήψεις. <br/>Να εκκενώσουν όσα κτήρια, δημόσια ή ιδιωτικά, έχουν παρανόμως καταλάβει ζητεί από τους καταληψίες με ανακοίνωσή του το υπουργείο Προστασίας του Πολίτη, θέτοντας μάλιστα και διορία 15 ημερών για την αποχώρησή τους.</p>
      <p>Στη σχετική ανακοίνωση προστίθεται: «Εάν σε αυτά στεγάζονται αιτούντες άσυλο ή υπήκοοι τρίτων χωρών, να ενημερωθούν ότι θα μεταφερθούν σε δομές παραμονής της ενδοχώρας. Για τον σκοπό της μετακίνησης, θα επικοινωνήσουν μαζί τους οι αρμόδιες υπηρεσίες του υπουργείου Προστασίας του Πολίτη.<br/>Εάν τα κτήρια είναι ιδιωτικά, για να παραμείνουν οι σημερινοί καταληψίες χρειάζεται να έρθουν σε επαφή με τους ιδιοκτήτες και να συμφωνήσουν σε όρους μίσθωσης. Η προθεσμία για την εκκένωση είναι 15 ημέρες από τη δημοσίευση της παρούσης στον Τύπο».</p>
      <p>
        <b>Και για την Κρήτη</b>
      </p>
      <p>«Ισχύει και για τα Χανιά το τελεσίγραφο Χρυσοχοΐδη για τις καταλήψεις», αυτό δήλωσε χθες η βουλευτής Χανίων της Ν.Δ. Ντόρα Μπακογιάννη.<br/>Η βουλευτής της Ν.Δ. βρέθηκε στην Αντιπεριφέρεια, στο πλαίσιο σύσκεψης για τις καταστροφές στις καλλιέργειες της Π.Ε. Χανίων, και κλήθηκε να απαντήσει σε ερώτηση για το θέμα αυτό.</p>
      <p>
        <b>Η εποχή της... ασφάλειας</b>
      </p>
      <p>«Η εποχή της ανοχής της βίας τέλειωσε, η εποχή της ανασφάλειας θα τελειώσει», τονίζει το υπουργείο Προστασίας του Πολίτη σε ανακοίνωση-απάντησή του σε αναφορές του ΣΥΡΙΖΑ περί «αναβίωσης σκοτεινών εποχών, ακραίας καταστολής και κατάλυσης του κράτους δικαίου».</p>
      <p>Το υπουργείο Προστασίας του Πολίτη επισημαίνει ότι «ο ΣΥΡΙΖΑ προσπαθεί να κρυφτεί, να ξεχαστούν τα έργα του κάνοντας θόρυβο και χάνοντας συνήθως το μέτρο, και κυρίως αντιστρέφοντας την πραγματικότητα».<br/>«Τα πραγματικά γεγονότα», σημειώνεται στην ανακοίνωση, «είναι οι πρόσφατες επιτυχίες της Ελληνικής Αστυνομίας: <br/>- στην αντιμετώπιση της τρομοκρατίας, <br/>- στη διασφάλιση συνθηκών για την ειρηνική πορεία της επετείου του Πολυτεχνείου,<br/>- στην εκκαθάριση των πανεπιστημίων από γιάφκες και τραμπούκους, <br/>- στην απόδοση της γειτονιάς των Εξαρχείων στους κατοίκους της, <br/>- στην εκκένωση παράνομων καταλήψεων, που μόνο αθώους πρόσφυγες και μωρομάνες δεν κάλυπταν, <br/>- στην εξάρθρωση ναρκέμπορων στην Αθήνα, στην Κόρινθο, στο Μενίδι, στη Θεσσαλονίκη, <br/>- ο αμείλικτος πόλεμος που ξεκίνησε γειτονιά-γειτονιά στην Αθήνα για τις κλοπές-διαρρήξεις που έχουν ρημάξει τα σπιτικά».</p>
      <p>«Σκοτεινή είναι η εποχή που κλειδαμπαρώνεσαι σπίτι σου και φοβάσαι να περπατήσεις το βράδυ. Ακραία καταστολή είναι οι τραμπούκοι να εξουσιάζουν πανεπιστήμια, οι απόλυτες μειοψηφίες πλατείες και γειτονιές, οι εγκληματίες περιοχές ολόκληρες. Καταλύεται το κράτος δικαίου στα “άβατα”, στο Μενίδι, στην ΑΣΟΕΕ, στην ανοχή της παραβατικότητας, στη δικαιολόγηση της βίας», σημειώνει το υπουργείο Προστασίας του Πολίτη.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1560216/exarheia-ekkenosi-upo-katalipsi-ktiriou-opou-zousan-138-metanastes/"/>
        <a href="https://www.neakriti.gr/article/ellada-nea/1556138/exarheia-nea-epiheirisi-elas-gia-ekkenosi-upo-katalipsi-ktiriou/"/>
      </related>
    </article>
  </body>
</html>