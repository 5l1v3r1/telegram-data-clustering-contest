<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/za-25-odsto-zelenih-povrsina-potrebno-je-25-miliona-sadnica/"/>
    <meta property="og:site_name" content="Krstarica"/>
    <meta property="article:published_time" content="2019-11-21T19:02:00+00:00"/>
    <meta property="og:title" content="Za 25 odsto zelenih površina potrebno je 2,5 miliona sadnica"/>
    <meta property="og:description" content="BEOGRAD - Da bi se dostigao cilj od 25 odsto zelenih površina u Beogradu potrebno je 2,5 miliona sadnica, izjavio je gradonačelnik Zoran Radojičić i dodao"/>
  </head>
  <body>
    <article>
      <h1>Za 25 odsto zelenih površina potrebno je 2,5 miliona sadnica</h1>
      <address><time datetime="2019-11-21T19:02:00+00:00">21 Nov 2019, 19:02</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520869-750x430.jpg"/>
        <figcaption>Foto: Tanjug</figcaption>
      </figure>
      <p>BEOGRAD – Da bi se dostigao cilj od 25 odsto zelenih površina u Beogradu potrebno je 2,5 miliona sadnica, izjavio je gradonačelnik Zoran Radojičić i dodao da je pokrenuta akcija u okviru koje će sutra u parku Ušće biti zasađena 163 stabla.</p>
      <p>Radojičić je rekao da je to jedan od prvih koraka ka realizaciji cilja, u akciji koja se sprovodi u saradnji grada i Nemačke organizacije za međunarodnu saradnju GIZ.</p>
      <p>„Očekujemo da nam se u budućnosti pridruže i druge međunarodne organizacije i društveno odgovorne kompanije i tako zajednički ispunimo cilj Generalnog urbanističkog plana da 25 odsto površina u Beogradu bude pokriveno zelenilom“, rekao je Radojičić za RTS, a saopštila Gradska uprava.</p>
      <p>Gradonačelnik je podsetio da se za zelenu prestonicu Evrope kandidovalo 18 gradova, među kojima Budimpešta, Lion, Zagreb, Sofija i mnogi drugi.</p>
      <p>Kako kaže, najvažnije je da je Beograd ušao u konkurenciju i da će tako moći da se napravi iskorak i unapredi životna sredina.</p>
      <p>„Uporedićemo se u temama energetske efikasnosti, biodiverzitetu, kvalitetu vazduha i drugim parametrima, a sve sa ciljem da unapredimo životnu sredinu, za šta su građani zapravo najviše zainteresovani“, rekao je Radojičić.</p>
      <p>On je naglasio da su dosadašnji gradovi-pobednici prethodno nekoliko godina učestvovali u takmičenju.</p>
      <p>„Važno nam je da učestvujemo i da stalno napredujemo“, podvukao je Radojičić.</p>
      <p>Kada je reč o energetskoj efikasnosti, Radojičić je rekao da je Grad Beograd spreman da pomogne građanima i podsetio da je na sednici Skupštine grada usvojena odluka kojom će opštine i Grad davati subvencije i do 90 odsto za rešavanje tog problema.</p>
      <p>„Najvažnije je da svi shvatimo koliko je tema energetske efikasnosti važna i koliko svi moramo dati doprinos u njenom rešavanju. To je jedno od rešenja, a smatram da je dugoročno rešenje možda u tome da kreditiramo građane koji će kroz uštedu otplaćivati te kredite, kao što su to uradili drugi evropski gradovi“, rekao je Radojičić.</p>
      <p>Direktor Nemačke organizacije za međunarodnu saradnju (GIZ) Gerhard Zipel, koji je sa gradonačelnikom gostovao u Beogradskoj hronici, istakao je da će sutra na Ušću svih 163 radnika te organizacije posaditi po jedno stablo.</p>
      <p>„Naši zaposleni zaista žele da iskoriste priliku i daju doprinos budućnosti i kvalitetu života u Beogradu. To je način da se konstruktivno učestvuje i doprinese kandidaturi za zelenu prestonicu Evrope 2022. godine“, rekao je Zipel.</p>
      <p>(Tanjug)</p>
    </article>
  </body>
</html>