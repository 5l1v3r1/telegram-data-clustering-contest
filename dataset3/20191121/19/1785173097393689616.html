<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/dancila-sustine-ca-rezultatul-referendumului-din-26-mai-trebuie-inclus-in-constitutie-1922402621002019111919176954"/>
    <meta property="og:site_name" content="News.ro"/>
    <meta property="article:published_time" content="2019-11-21T19:26:00+00:00"/>
    <meta property="og:title" content="Dăncilă susţine că rezultatul referendumului din 26 mai trebuie inclus în Constituţie"/>
    <meta property="og:description" content="Prezidenţiabilul PSD Viorica Dăncilă susţine că rezultatul referendumului din 26 mai trebuie inclus în Constituţie."/>
  </head>
  <body>
    <article>
      <h1>Dăncilă susţine că rezultatul referendumului din 26 mai trebuie inclus în Constituţie</h1>
      <address><time datetime="2019-11-21T19:26:00+00:00">21 Nov 2019, 19:26</time> by <a rel="author">Diana Stancovici</a></address>
      <p>
        <b>Prezidenţiabilul PSD Viorica Dăncilă susţine că rezultatul referendumului din 26 mai trebuie inclus în Constituţie.</b>
      </p>
      <p>Viorica Dăncilă a fost întrebată, joi seară, într-o conferinţă de presă, cum va ajunge la renunţarea la imunitate şi a spus că prin referendum, întrucât Constituţia trebuie revizuită.</p>
      <p>”Constituţia trebuie revizuită. Am mai avut un referendum care a fost votat de un număr foarte mare de persoane şi acele măsuri trebuie incluse în Constituţia României”, a spus Dăncilă.</p>
      <p>Dăncilă a confirmat că se referă la ”ultimul referendum”, atunci când face această afirmaţie, şi anume la referendumul convocat de preşedintele Iohannis.</p>
      <p>Potrivit Biroului Electoral Central, la întrebarea ”Sunteţi de acord cu interzicerea amnistiei şi graţierii pentru infracţiuni de corupţie?” au răspuns 7.922.591 de români, 6.459.383 dintre aceştia alegând răspunsul ”DA”.</p>
      <p>La întrebarea ”Sunteţi de acord cu interzicerea adoptării de către Guvern a ordonanţelor de urgenţă în domeniul infracţiunilor, pedepselor şi al organizării judiciare şi cu extinderea dreptului de a ataca ordonanţele direct la Curtea Constituţională?” au dat un răspuns 7.923.869 de români, 6.477.865 dintre aceştia alegând răspunsul ”DA”.</p>
      <p>Prezenţa la vot la referendumul din 26 mai a fost de 41,28%.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>