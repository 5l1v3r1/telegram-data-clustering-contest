<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/koi-bankovi-taksi-se-promenyat-ot-15-12-407287.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T19:00:13+00:00"/>
    <meta property="og:title" content="Кои банкови такси се променят от 15. 12"/>
    <meta property="og:description" content="Поевтиняват презграничните преводи, поскъпват такси за обслужване по разплащателни сметки и касовите операции"/>
  </head>
  <body>
    <article>
      <h1>Кои банкови такси се променят от 15. 12</h1>
      <address><time datetime="2019-11-21T19:00:13+00:00">21 Nov 2019, 19:00</time> by <a rel="author">сс</a></address>
      <p>Предупреждението, което може да видите в интернет страниците на част от банките, че поскъпват такси преди Коледа,  ще засегне предимно разплащателните сметки и касовите операции. Това коментира пред БНР Десислава Николова от портала „Моите пари”.</p>
      <p>Сутринта банкерът Левон Хампарцумян заяви, че се очаква промяна в таксите в навечерието на влизането в сила на европейска директива. Тя предвижда от 15 декември таксата за презграничен превод в страна, членка на ЕС, да се изравни с тази при национални плащания.</p>
      <p>Това означава поевтиняване на трансграничните преводи в евро до размера на 3-5 евро, заяви Николова. Тя припомни, че сега това е размерът на таксите за местен превод, нареден чрез системата на БИСЕРА.</p>
      <p>Николова припомни, че още в оценката на въздействие, изготвена за новия европейски регламент, е посочено, че съществува риск банките да направят опит да компенсират част от загубите, като увеличат размера на таксите за национални операции или тези за обслужване на сметки.</p>
      <p>Според финансовите анализатори повишаването на таксите за касови операции – теглене или внасяне на суми може да бъде избегнато чрез интернет банкиране за междубанкови  или вътрешнобанкови преводи.</p>
      <p>Таксата за поддръжка на разплащателната сметка обаче не може да избегнем - нейният размер си го заплащаме за това, че ползваме сметката. Очаквам увеличението, което кредитните институции приемат, да бъде доста по-сериозно“, отбеляза Десислава Николова. Тя пресметна, че средно с 12 лева годишно ще се повиши таксата за обслужване на разплащателна сметка.</p>
    </article>
  </body>
</html>