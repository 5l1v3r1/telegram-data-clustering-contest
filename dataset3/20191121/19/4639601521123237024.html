<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/sports/apantiseis-vomva-pros-tin-intrakat-asxolitheite-me-to-gipedo-tis-aek-kai-me-ton-savvidi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T19:23:04+00:00"/>
    <meta property="og:title" content="Απαντήσεις «βόμβα» προς την ΙΝΤΡΑΚΑΤ: «Ασχοληθείτε με το γήπεδο της ΑΕΚ και με τον Σαββίδη»"/>
    <meta property="og:description" content="Η ΘΡΥΛΟΣ Α.Ε απάντησε στην ΙΝΤΡΑΚΑΤ – «Σταματήστε επιτέλους να εκτίθεστε και να δημιουργείτε προβλήματα στο Σύλλογο – Η προσπάθειά σας να δημιουργήσετε σύγχυση στον κόσμο του Ολυμπιακού θα πέσει στο κενό» αναφέρεται μεταξύ άλλων στην επιστολή προς την εταιρεία του Κόκκαλη."/>
  </head>
  <body>
    <article>
      <h1>Απαντήσεις «βόμβα» προς την ΙΝΤΡΑΚΑΤ: «Ασχοληθείτε με το γήπεδο της ΑΕΚ και με τον Σαββίδη»</h1>
      <h2>Η ΘΡΥΛΟΣ Α.Ε απάντησε στην ΙΝΤΡΑΚΑΤ – «Σταματήστε επιτέλους να εκτίθεστε και να δημιουργείτε προβλήματα στο Σύλλογο – Η προσπάθειά σας να δημιουργήσετε σύγχυση στον κόσμο του Ολυμπιακού θα πέσει στο κενό» αναφέρεται μεταξύ άλλων στην επιστολή προς την εταιρεία του Κόκκαλη.</h2>
      <address><time datetime="2019-11-21T19:23:04+00:00">21 Nov 2019, 19:23</time> by <a rel="author">ΤοΒΗΜΑ Team</a></address>
      <p>Με εμφατικό τρόπο απάντησε η ΘΡΥΛΟΣ Α.Ε στην επιστολή της ΙΝΤΡΑΚΑΤ, με τον Γιάννη Βρέντζο να καλεί την εταιρεία συμφερόντων του Σωκράτη Κόκκαλη να «ασχοληθεί με το γήπεδο της ΑΕΚ και με τον Ιβάν Σαββίδη», τονίζοντας μεταξύ άλλων ότι «η προσπάθειά σας να δημιουργήσετε σύγχυση στον κόσμο του Ολυμπιακού θα πέσει στο κενό».</p>
      <p>Παράλληλα, η ΘΡΥΛΟΣ ΑΕ αναφέρει αναλυτικά όσα ισχύουν για το επίμαχο οικόπεδο που βρίσκεται στο αθλητικό κέντρο του Ρέντη και το οποίο έχει ζητήσει πίσω η εταιρεία του Σωκράτη Κόκκαλη, ενώ επισημαίνεται ότι έχουν ήδη γίνει οι απαραίτητες διεργασίες για να καλυφθούν οι ανάγκες της Ακαδημίας.</p>
      <p>
        <a href="https://www.in.gr/2019/11/21/greece/eksarxeia-ta-eksi-ypo-katalipsi-ktiria-pou-thelei-na-ekkenosei-el/">Εξάρχεια : Τα έξι υπό κατάληψη κτίρια που θέλει να εκκενώσει η ΕΛ.ΑΣ.</a>
      </p>
      <p>«Σας ενημερώνουμε ότι τις τελευταίες ημέρες εξασφαλίσαμε σύγχρονες εγκαταστάσεις κοντά στο προπονητικό μας κέντρο με γήπεδα όλων των διαστάσεων, οι οποίες καλύπτουν απολύτως τις ανάγκες της ακαδημίας μας για προπονήσεις και αγώνες», αναφέρεται χαρακτηριστικά στην απάντηση που στάλθηκε στην ΙΝΤΡΑΚΑΤ.</p>
      <p>Επίσης, η ΘΡΥΛΟΣ ΑΕ τονίζει ότι «η προσπάθειά να δημιουργηθεί σύγχυση στον κόσμο του Ολυμπιακού θα πέσει στο κενό» και καλεί την ΙΝΤΡΑΚΑΤ και τον Σωκράτη Κόκκαλη να «σταματήσουν να εκτίθενται και να δημιουργούν προβλήματα στον σύλλογο».</p>
      <h3>Αναλυτικά η απάντηση της ΘΡΥΛΟΣ Α.Ε</h3>
      <p>«Προς INΤΡAKAT Πειραιάς, 21.11.2019<br/>19o χλμ Λεωφ. Μαρκοπούλου Αριθ. Πρωτ. : 305<br/>19002 Παιανία<br/>Yπόψη κ. Πέτρου Σουρέτη<br/>Κοινοποίηση κ. κ. Σωκράτη Κόκκαλη<br/>Κωνσταντίνου Κόκκαλη<br/>Σωτήριου Καραμαγκιώλη</p>
      <p>Κύριε Σουρέτη</p>
      <p>Σε σχέση με τη συνάντηση της 1/8/2019 ξεκαθαρίζω τα εξής:</p>
      <p>Ουδέποτε σας ενημέρωσα, καθότι καμία αρμοδιότητα δεν έχω, για οποιοδήποτε θέμα αφορά τη Στάδιο Καραϊσκάκη Α.Ε. και τη μεταξύ σας διένεξη σε σχέση με οφειλές σας ύψους € 86.000 από τη μίσθωση της σουίτας.</p>
      <p>Η ΘΡΥΛΟΣ Α.Ε. έχει καταβάλλει από την 1/07/2010 προς την ΙΝΤΡΑΚΑΤ Α.Ε. ποσό συνολικού ύψους άνω των € 1.4εκ για υποχρεώσεις που είχαν δημιουργηθεί αποκλειστικά όταν ιδιοκτήτης της ΘΡΥΛΟΣ ήταν o κ. Σωκράτης Κόκκαλης. Το υπόλοιπο που αναφέρεται γνωρίζετε πολύ καλά ότι παραμένει ανεξόφλητο ύστερα από πρόταση σας προς συμψηφισμό οφειλής του κ. Κόκκαλη προς τη ΠΑΕ Ολυμπιακός και τη ΘΡΥΛΟΣ Α.Ε. που σχετίζεται με επίδικες υποθέσεις (ατζέντη για τη μετεγγραφή Diogo, οφειλή προς ΙΝΤΡΑΣΟΦΤ Α.Ε.) και τις οποίες ο κ. Κόκκαλης δεν έχει καλύψει.</p>
      <p>Σε σχέση με εν λόγω οικόπεδο η αλήθεια είναι ως εξής:</p>
      <p>i) Το συγκεκριμένο ακίνητο ανήκε στη ΘΡΥΛΟΣ Α.Ε. Το 2005, για λόγους που γνωρίζει ο κύριος Σωκράτης Κόκκαλης, μεταβίβασε το ακίνητο από την ΘΡΥΛΟΣ Α.Ε. στην εταιρεία συμφερόντων του ΙΝΤΡΑΚΑΤ Α.Ε., στερώντας από τον Ολυμπιακό ένα σημαντικό περιουσιακό στοιχείο.</p>
      <p>ii) Το συγκεκριμένο ακίνητο παρέμεινε αναξιοποίητο από την ΙΝΤΡΑΚΑΤ Α.Ε. για δέκα χρόνια, με αποτέλεσμα να μετατραπεί σε ένα χωράφι γεμάτο σκουπίδια, μπάζα και αγριόχορτα (εσωκλείω σχετική φωτογραφία).</p>
      <p>iii) Η ΘΡΥΛΟΣ Α.Ε. προέβη την 1/2/2014 σε εκμίσθωση του εν λόγω ακινήτου με βάση την ισχύουσα νομοθεσία για τις επαγγελματικές μισθώσεις. Το τίμημα της μίσθωσης είναι 45.000 .</p>
      <p>Ευρώ το χρόνο και σε καμία περίπτωση δεν είναι συμβολικό. Τα μισθώματα έχουν καταβληθεί πλήρως και δεν υπάρχει καμία οφειλή. Καμία χάρη δεν έχετε κάνει στον Ολυμπιακό καθότι έχετε λάβει για ένα αναξιοποίητο από εσάς οικόπεδο συνολικά 216.000 Ευρώ.</p>
      <p>iv) Η ΘΡΥΛΟΣ Α.Ε. προέβη στην πραγματοποίηση επενδύσεων άνω των 850.000 Ευρώ στο εν λόγω οικόπεδο και το μετέτρεψε σε ένα υπερσύγχρονο ποδοσφαιρικό γήπεδο με ειδικό χλοοτάπητα, αποδυτήρια και προβολείς.</p>
      <p>v) Από την 1/7/2019 η μίσθωση του οικοπέδου συνεχίζεται κανονικά σύμφωνα με τις προβλέψεις της κείμενης μισθωτικής νομοθεσίας.(εσωκλείω σχετική φωτογραφία)</p>
      <p>vi) Στη συνάντηση μας την 1/8/2019 μου εκφράσετε την επιθυμία σας να προβείτε στη πώληση του ακινήτου. Ουδέποτε συμφωνήσαμε τη διεξαγωγή οποιασδήποτε αποτίμησης.</p>
      <p>vii) Ουδέποτε με ενημερώσατε για τη πρόθεση σας να τερματίσετε τη μίσθωση του ακινήτου.</p>
      <p>viii) Σε νεότερη μας συνάντησης μου παραδώσετε έκθεση ανεξάρτητου εκτιμητή και δεδομένου ότι δε μπορούσατε να βρείτε ενδιαφερόμενο αγοραστή μου προτείνατε να συμμετάσχουμε σε προτεινόμενες συναλλαγές (απαλλοτρίωση από ΔΗΜΟ ΡΕΝΤΗ και αποζημίωση της ΙΝΤΡΑΚΑΤ), τις οποίες απέρριψα ως απαράδεκτες. Δεν μπήκα σε καμία περαιτέρω συζήτηση αγοράς από τον Ολυμπιακό για οικόπεδο, η οποία του ανήκε, το οποίο θεωρώ επιεικώς απαράδεκτο.</p>
      <p>ix) Η από 20/11/2019 επιστολή της ΙΝΤΡΑΚΑΤ Α.Ε. δεν αποτελεί «έγγραφη γνωστοποίηση των προθέσεων σας» αλλά ρητή απαίτηση «απόδοσης του ακινήτου εντός 30 ημερών» με μοναδικό σκοπό να δημιουργήσετε πρόβλημα στη λειτουργία της ακαδημίας και την ομάδα του ΟΛΥΜΠΙΑΚΟΥ καθώς δεν έχετε ξεκινήσει καν τη διαδικασία εύρεσης επενδυτή όπως με ενημερώσατε σε τηλεφωνική μας επικοινωνία μετά την αποστολή της επιστολής σας.</p>
      <p>Κύριε Σουρέτη</p>
      <p>Η προσπάθειά σας να δημιουργήσετε σύγχυση στον κόσμο του Ολυμπιακού, προκειμένου να εξυπηρετήσετε τις επιδιώξεις του κ. Κόκκαλη, θα πέσει στο κενό. Σας καλώ να είστε πιο προσεκτικός και να αναλογιστείτε τα συμφέροντα και των λοιπών μετόχων σας καθότι οι μετοχές της εταιρείας σας είναι εισηγμένες στο Χρηματιστήριο Αθηνών.</p>
      <p>Μέχρι και θέμα μετοχών της ΠΑΕ Ολυμπιακός προσπαθήσατε να ανοίξετε προκειμένου κατευθυνόμενα δημοσιογραφικά κέντρα να προσπαθήσουν να το εκμεταλλευθούν προς όφελος των εχθρών μας. Γνωρίζετε πολύ καλά, και ο κύριος Κόκκαλης ακόμα καλύτερα, ότι οι μετοχές της ΠΑΕ Ολυμπιακός ανήκουν στην Κυπριακή εταιρεία ABISSO HOLDINGS LIMITED, η οποία έχει ονομαστικές μετοχές που ανήκουν κατά 100% στον κ. Μαρινάκη. Οι μετοχές αυτές αποκτήθηκαν από τον κ. Κόκκαλη, ύστερα από έγκριση της Ε.Ε.Α. Τα στοιχεία αυτά είναι δηλωμένα στην Ε.Ε.Α., στις ποδοσφαιρικές αρχές καθώς και στις φορολογικές και σε όλες τις ελεγκτικές αρχές. Κανένα παρένθετο πρόσωπο δεν υπάρχει στη ΠΑΕ Ολυμπιακός. Υπάρχει μόνο ο Βαγγέλης Μαρινάκης.</p>
      <p>Σας ενημερώνουμε ότι τις τελευταίες ημέρες εξασφαλίσαμε σύγχρονες εγκαταστάσεις κοντά στο προπονητικό μας κέντρο με γήπεδα όλων των διαστάσεων, οι οποίες καλύπτουν απολύτως τις ανάγκες της ακαδημίας μας για προπονήσεις και αγώνες.</p>
      <p>Κύριε Σουρέτη σταματήστε επιτέλους να εκτίθεστε και να δημιουργείτε προβλήματα στο Σύλλογο μας και επικεντρωθείτε στα έργα των αντιπάλων μας (γήπεδο ΑΕΚ) και στην επικείμενη συνεργασία σας με τον κ. Σαββίδη στο λιμάνι της Θεσσαλονίκης.</p>
      <p>Δεν έχουμε καμιά διάθεση να ξανασχοληθούμε μαζί σας.</p>
      <p>Για τη ΘΡΥΛΟΣ Α.Ε.</p>
      <p>Ιωάννης Βρέντζος</p>
      <p>Μέλος Δ. Σ.</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
    </article>
  </body>
</html>