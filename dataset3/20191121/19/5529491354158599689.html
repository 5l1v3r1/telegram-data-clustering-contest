<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-italia/maturita-2020-ministro-fioramonti-abolizione-buste-3120123/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-21T19:14:52+00:00"/>
    <meta property="og:title" content="Maturità 2020, ministro Fioramonti: “Aboliremo le buste, manterremo solo materiali”"/>
    <meta property="og:description" content="ROMA – “Aboliremo le buste. Manterremo i materiali ma le buste saranno eliminate”. Questa la novità in arrivo per la maturità 2020 come annunciato dal ministro dell’Istruzione, Lorenzo Fioramonti, durante una videochat con il portale per studenti Skuola.net, dicendo di aver appena firmato una circolare che apporterà i nuovi cambiamenti all’esame di Stato di giugno. “Non vogliamo che l’esame di Stato sia un motivo di stress – continua Fioramonti – Questo non fa bene a nessuno. Gli studenti devono andare all’esame fieri della propria preparazione. Non vogliamo trabocchetti”Sale, raffiche di kalashnikov contro i carabinieri: banditi in fuga, volevano rapinare un portavaloriOstia, non si ferma al posto di blocco: inseguito dai poliziotti, li aggredisce. Arrestato 31enne Il ministro ha poi aggiunto: “La commissione manterrà una serie di materiali che serviranno a far partire l’esame. Ma, anziché sorteggiarlo come in una lotteria si sapranno prima quali saranno gli argomenti scelti. Che verranno proposti agli studenti…"/>
  </head>
  <body>
    <article>
      <h1>Maturità 2020, ministro Fioramonti: “Aboliremo le buste, manterremo solo materiali”</h1>
      <address><time datetime="2019-11-21T19:14:52+00:00">21 Nov 2019, 19:14</time> by <a rel="author">Redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/maturita-buste-ansa-1024x683.jpg"/>
        <figcaption>Maturità, un momento dell’apertura delle buste (Foto archivio ANSA)</figcaption>
      </figure>
      <p>ROMA – “Aboliremo le buste. Manterremo i materiali ma le buste saranno eliminate”. Questa la novità in arrivo per la <a href="http://www.blitzquotidiano.it/cronaca-italia/maturita-2020-prima-prova-3081067/"><b>maturità 2020</b> </a>come annunciato dal ministro dell’Istruzione, Lorenzo Fioramonti, durante una videochat con il portale per studenti Skuola.net, dicendo di aver appena firmato una circolare che apporterà i nuovi cambiamenti all’esame di Stato di giugno.</p>
      <p>“Non vogliamo che l’esame di Stato sia un motivo di stress – continua Fioramonti – Questo non fa bene a nessuno. Gli studenti devono andare all’esame fieri della propria preparazione. Non vogliamo trabocchetti”</p>
      <figure>
        <a href="https://www.blitzquotidiano.it/cronaca-italia/sale-raffiche-kalashnikov-contro-carabinieri-3120270/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/sale-raffiche-kalashnikov-contro-carabinieri-3120270/">
          <img src="https://static.blitzquotidiano.it/wp/wp-content/uploads/2019/11/carabinieri-ansa-1-3-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/sale-raffiche-kalashnikov-contro-carabinieri-3120270/">Sale, raffiche di kalashnikov contro i carabinieri: banditi in fuga, volevano rapinare un portavalori</a>
      </h3>
      <figure>
        <a href="https://www.blitzquotidiano.it/cronaca-italia/ostia-non-ferma-posto-blocco-3120255/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/ostia-non-ferma-posto-blocco-3120255/">
          <img src="https://static.blitzquotidiano.it/wp/wp-content/uploads/2019/11/polizia-ansa-1-3-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/ostia-non-ferma-posto-blocco-3120255/">Ostia, non si ferma al posto di blocco: inseguito dai poliziotti, li aggredisce. Arrestato 31enne</a>
      </h3>
      <p>Il ministro ha poi aggiunto: “La commissione manterrà una serie di materiali che serviranno a far partire l’esame. Ma, anziché sorteggiarlo come in una lotteria si sapranno prima quali saranno gli argomenti scelti. Che verranno proposti agli studenti per far iniziare l’orale. Quei materiali saranno a disposizione degli studenti prima dell’inizio dei colloqui”.</p>
      <p>Sopprimendo le buste, viene meno un “elemento di ulteriore nervosismo che veniva creato attorno a questa lotteria. Ci sarà un sistema più trasparente, più coordinato, che rasserena la commissione e mette lo studente a proprio agio”.</p>
      <p>“Non voglio che l’esame di Stato diventi una corsa al massacro. Gli studenti devono sapere che l’unica cosa che serve è la preparazione. L’esame di Stato è momento di confronto e valutazione e non una roulette. Non siamo al Casinò”, ha concluso il ministro. </p>
      <p>“Verrà reintrodotto il tema storico nella prima prova scritta dell’esame di Maturità”. Lo ha confermato il ministro dell’Istruzione, Lorenzo Fioramonti, durante una videochat con il portale Skuola.net. “Ho voluto ascoltare la voce dei docenti”, ha sottolineato il ministro, precisando che il tema di storia “sarà nella seconda tipologia di tracce, obbligatoriamente come una delle opzioni”.</p>
      <p>“Non ci saranno altri cambiamenti alla maturità”, ha poi assicurato, spiegando che “il decreto ufficiale con le materie e quant’altro uscirà come sempre a inizio anno”. “La mia idea di scuola è quella di non cambiare ma di mantenere. Ho voluto mantenere l’impianto generale dell’esame. Evitiamo che ogni ministro che si siede al ministero cambi qualcosa”. (Fonte ANSA)</p>
    </article>
  </body>
</html>