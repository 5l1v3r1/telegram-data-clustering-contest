<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Santa-Coloma-enderroca-edifici-nucli-antic-patrimoni-historic_0_2347565413.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T19:03:39+00:00"/>
    <meta property="og:title" content="Santa Coloma de Gramenet enderroca un edifici històric"/>
    <meta property="og:description" content="Un grup de veïns acusen el govern municipal de no conservar el patrimoni del nucli antic de la ciutat"/>
  </head>
  <body>
    <article>
      <h1>Santa Coloma de Gramenet enderroca un edifici històric</h1>
      <h2>Un grup de veïns acusen el govern municipal de no conservar el patrimoni del nucli antic de la ciutat</h2>
      <address>
        <time datetime="2019-11-21T19:03:39+00:00">21 Nov 2019, 19:03</time>
      </address>
      <p>L'Ajuntament de Santa Coloma de Gramenet ha enderrocat un edifici històric del nucli antic de la ciutat per raons de seguretat. Es tracta de l'antiga fonda Cal Coronel, una construcció malmesa per falta de manteniment que data de principis del segle passat. Segons tècnics municipals, la finca –pràcticament annexada al consistori– estava en "un estat molt avançat de degradació", agreujat pels aiguats dels últims mesos, i el seu emplaçament entre habitatges feia "inviable qualsevol reparació". Però la decisió ha posat en peu de guerra els veïns del barri, que acusen el govern (PSC) de voler posar fi al patrimoni històric de la ciutat.</p>
      <p>La plataforma veïnal Salvem la Ciutat Vella de Santa Coloma, <a href="https://www.ara.cat/societat/Santa-Coloma-sencadenen-contra-urbanistic_0_2024197710.html">nascuda fa tot just un any per oposar-se a l'enderroc de tres finques de valor històric</a>, denuncia que el consistori es nega sistemàticament a rehabilitar aquesta mena d'edificis per convertir-los en equipaments públics. "Santa Coloma ha perdut una bona part del patrimoni antic i, per tant, la seva memòria com a poble. ¿No es podria haver fet una rehabilitació per destinar-lo a ús social?", lamenten els veïns, que diuen que l'enderroc s'ha executat "en cosa de dies".</p>
      <blockquote>"Santa Coloma ha perdut una bona part del patrimoni antic i, per tant, la seva memòria com a poble" Salvem la Ciutat Vella de Santa Coloma</blockquote>
      <p>L'antiga fonda, de 421 metres quadrats, feia 18 anys que va passar a mans municipals i, si bé des del 2001 era catalogada d'equipament públic, no formava part del catàleg patrimonial. Segons fonts del consistori, la construcció estava en desús –i plena de coloms, excrements i residus– i havia quedat en l'oblit. Principalment, afegeixen, perquè estava encastada en una illa de patis interiors que n'obstaculitza la visió.</p>
      <p>El 5 de novembre, mitjançant una declaració d'emergència, el govern va acordar demolir Cal Coronel. Una setmana més tard un grup d'operaris van començar les feines preliminars de l'enderroc, que pràcticament ja s'ha acabat del tot. Els veïns asseguren a l'ARA que no qüestionen que l'edifici estigués tan afectat, però defensen que la deixadesa del manteniment era responsabilitat del consistori i que es podien haver fet més coses per salvar-lo.</p>
      <p>El regidor d'Urbanisme, Esteve Serrano, assegura que el govern està "molt sorprès" amb la reacció: "Tècnics municipals i de dues empreses externes en recomanaven la demolició d'emergència, perquè suposava un perill per a la resta de veïns". Serrano, a més, subratlla que Cal Coronel no es pot considerar històric, des d'una visió patrimonial, tot i que "entén" que la població el pugui dotar d'un valor sentimental.</p>
      <h3>Demolicions polèmiques</h3>
      <p>L'objectiu del govern que encapçala Núria Parlon era transformar Cal Coronel en una nova Oficina d'Informació i Atenció Ciutadana, segons indiquen fonts del consistori. "L'edifici no ha aguantat perquè feia cinquanta anys que estava tancat, però volíem rehabilitar-lo per construir-hi un nou servei", assegura el regidor d'Urbanisme.</p>
      <blockquote>"Moltes de les finques que s'enderroquen estan en estat ruïnós perquè, precisament, van estar anys abandonades" Salvador Clavera Regidor d'ERC a Santa Coloma</blockquote>
      <p>El regidor d'ERC, Salvador Clavera, denuncia que el govern municipal ha anat enderrocant edificis amb un alt valor històric per a la ciutat per la pressió urbanística i altres projectes "de l'alcaldia de torn", i gairebé sempre amb la posició contrària d'entitats socials i veïns. "Moltes de les finques que s'enderroquen estan en estat ruïnós perquè, precisament, van estar anys abandonades", afegeix.</p>
      <p>Tant la plataforma veïnal com Clavera denuncien cinc enderrocs de masies antigues anteriors a Cal Coronel aquestes últimes dues dècades, entre les quals hi ha Can Pedragosa –la façana de la qual estava catalogada com a bé d'interès local.</p>
      <figure>
        <img src="https://www.ara.cat/2018/06/27/societat/Santa-Coloma-mobilitzar-se-urbanistic-enderrocs_2041006162_54900119_117x66.jpg"/>
      </figure>
      <p>
        <a href="https://www.ara.cat/societat/Santa-Coloma-atura-obres-centre-historic-durant-sis-mesos_0_2040996117.html">Santa Coloma aturarà les obres del centre històric durant sis mesos</a>
      </p>
      <p>De fet, la plataforma veïnal es va constituir l'any passat per paralitzar les obres per demolir tres finques històriques, incloses al pla especial de reforma interior (PERI) de la ciutat vella colomenca. <a href="https://www.ara.cat/societat/Santa-Coloma-Salva-primera-republicana_0_2033196736.html">L'equip de Parlon volia enderrocar la primera escola republicana</a> de Santa Coloma de Gramenet, l'antiga Manent, per reprendre les obres per construir un gratacel de 13 pisos i 50 metres d'altura que es va planejar en l'època de Bartomeu Muñoz.</p>
      <p>Aleshores els veïns van explicar a l'ARA –i l'Ajuntament ho va admetre– que el govern municipal no tenia coneixement del valor històric de l'Escola Manent –també coneguda com a Estudi Nou–, un edifici noucentista on es feien classes en català a principis dels anys 20.</p>
    </article>
  </body>
</html>