<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/zamislite-tandem-janis-i-bogi-393380.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-21T19:08:00+00:00"/>
    <meta property="og:title" content="Zamislite tandem Janis i Bogi!"/>
    <meta property="og:description" content="Bogdanović bi na kraju tekuće sezone mogao da promeni sredinu."/>
  </head>
  <body>
    <article>
      <h1>Zamislite tandem Janis i Bogi!</h1>
      <h2>Bogdanović bi na kraju tekuće sezone mogao da promeni sredinu.</h2>
      <address><time datetime="2019-11-21T19:08:00+00:00">21 Nov 2019, 19:08</time> by <a rel="author">Nikola Miloradović</a></address>
      <p>U velikom usponu forme nalaze se Sakramento Kingsi, najveće zasluge za sve bolje igre idu na račun Bogdana Bogdanovića.<br/><br/>Nedavno je upisao i rekord karijere od 31 postignutog poena, iako igra sa klupe postiže ključne poene za "Kraljeve" u nekoliko poslednjih utakmica, pa iz dana u dan pokazuje koliko je bitan šraf u ekipi Luka Voltona.<br/><br/>Kingsi su nedavno produžili saradnje sa Harisonom Barnsom i Badijem Hildom, ali nisu uspeli da se dogovore sa Bogdanovićem.<br/><br/>Srpski košarkaš će narednog leta imati opciju da postane ograničeno slobodan agent, "Kraljevi" su mu nudili četvorogodišnji ugovor težak 50 miliona evra, ali ga bivši igrač Partizana i Fenera nije prihvatio.<br/><br/>Kako igra u poslednje vreme, jasno je da je bio u pravu što nije pristao na tu ponudu, na leto će kako stoje stvari moći da dobije daleko veći novac.<br/><br/>Pisalo se o interesovanju Njujork Niksa za njegove usluge, ali američki mediji veruju da bi se Bogdan sjajno uklopio u redovima Milvoki Baksa.<br/><br/>Ekipa Majka Budenholcera važi za jednu od najboljih na Istoku, jasno, velika želja ove franšize je prsten.<br/><br/>Tokom leta su pustili Malkoma Brogdona u Indijanu, nisu doveli adekvatne zamene, a kolumnista portala "The Ringer" Džonatan Džarks veruje da su tako napravili veliku grešku, koju bi mogli da isprave angažovanjem najboljeg strelca minulog Mundobasketa.<br/><br/>On ističe da Bogdanovića "guše" Deron Foks i Badi Hild u Sakramentu, kao i da bi u Milvokiju mogao da izraste u pravu NBA zvezdu.<br/><br/>Imao bi Bogi u Viskonsinu šansu i da se bori za titulu, pa se čini da bi ovo mogao da bude sjajan potez za reprezentativca Srbije.<br/><br/>Igrao bi u timu zajedno sa najkorisnijim igračem NBA lige iz minule sezone Janisom Adetokumbom, sa "Grik frikom" na parketu, koji sa sobom odvlači dobar deo protivničke odbrane, Bogdan bi dobio prostora da pokaže svoje šuterske sposobnosti, za koje iz dana u dan dokazuje da su na elitnom nivou.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/kosarka/gasol-nije-vise-clan-portlanda-393341.html"/>
        <a href="https://www.sportske.net/vest/kosarka/klasa-sve-sto-moze-harden-moze-i-jokic-velicanstveni-luka-simonsova-prva-u-karijeri-posle-19-miliona-dolara-393318.html"/>
        <a href="https://www.sportske.net/vest/kosarka/spektakularno-hvala-bogu-na-bogiju-393284.html"/>
        <a href="https://www.sportske.net/vest/kosarka/nakon-rekorda-karijere-i-ulaska-u-istoriju-kingsa-povreda-bogdana-bogdanovica-393237.html"/>
        <a href="https://www.sportske.net/vest/kosarka/bogdanovo-vece-karijere-srbi-na-koti-48-kako-je-prosao-karmelov-debi-393234.html"/>
      </related>
    </article>
  </body>
</html>