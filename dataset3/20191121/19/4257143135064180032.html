<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/21/black-friday-a-tobbseg-fokent-maganak-vasarol-es-rosszul-kalkulal"/>
    <meta property="og:site_name" content="infostart"/>
    <meta property="article:published_time" content="2019-11-21T19:14:24+00:00"/>
    <meta property="og:title" content="Black friday: a többség főként magának vásárol, és rosszul kalkulál"/>
    <meta property="og:description" content="Fekete pénteken inkább magunknak vásárolunk, épp ezért nehezen becsüljük meg a várható költéseinket is. Egyre többen élményszolgáltatásokat, utazást vásárolnának – derült ki a GKI Digital és a Bónusz Brigád kutatásából."/>
  </head>
  <body>
    <article>
      <h1>Black friday: a többség főként magának vásárol, és rosszul kalkulál</h1>
      <address><time datetime="2019-11-21T19:14:24+00:00">21 Nov 2019, 19:14</time> by <a rel="author">Infostart / InfoRádió - Kiss Melinda Katalin</a></address>
      <h3>Fekete pénteken inkább magunknak vásárolunk, épp ezért nehezen becsüljük meg a várható költéseinket is. Egyre többen élményszolgáltatásokat, utazást vásárolnának – derült ki a GKI Digital és a Bónusz Brigád kutatásából.</h3>
      <p>Az online vásárlók esetében is igaz az, hogy maguk az élmények, illetve az élménytípusú vásárlások felértékelődtek, és ma már a nagy kereskedőknél, akik egyébként a termékeket szorgalmazzák, kínálnak ilyen jellegű szolgáltatásokat – mondta Madar Norbert, a GKI vezető tanácsadója. Ez az elmúlt két-három év újdonsága, hogy</p>
      <blockquote>egyre több helyen megjelennek az élményhez kötött szolgáltatások,</blockquote>
      <p>illetve termékek, mint black friday-ajánlatok és karácsonyi ajándéktippek.</p>
      <p>A GKI Digital és a Bónusz Brigád kutatásából az is kiderült, hogy a többség inkább magának vásárol a black friday alkalmával, ennek pedig az az oka, mert</p>
      <blockquote>a legjobb ajánlatok jellemzően a nagyobb értékű termékek vagy szolgáltatások esetében jelentenek igazi kedvezményt, illetve kihagyhatatlansági érzetet.</blockquote>
      <p>Egy leárazott mosógép, hűtőszekrény, esetleg egy nagyon kedvezményes családi nyaralás is mind-mind az a kategória, amit az emberek nem ajándékba vesznek másnak. Alapvetően egy családi költés, amely során az emberek inkább az év során elhalasztott költéseiket, kiadásaikat pótolják be – magyarázta a vezető tanácsadó.</p>
      <p>Amint lecseng a black friday időszak, ami az idén jövő péntek környékén lesz, onnantól kezdve a decemberi két-három hetes időszak szól már inkább majd arról, hogy az emberek a karácsonyi ajándékokat is beszerezzék. Ennek során</p>
      <blockquote>már kisebb a kosárérték, több a tranzakció, több ajándékot vásárolunk:</blockquote>
      <p>egy átlagos magyar internetező nyolc embert tervez megajándékozni. A férfiak és a nők között van egy éles különbség: hogy előbbi csoport konkrét termékeket várnak leakciózva, míg utóbbiak többségében megnézni, mi lesz igazán jó áron – tette hozzá a GKI munkatársa.</p>
      <p>Érdekesség lehet, hogy míg a többség az ajándékok kapcsán meg tudja becsülni azt, hogy körülbelül egy 48-50 ezer forintot szán karácsonyra, addig a black friday alkalmával saját magunk számára hagyományosan alábecsüljük a költéseket, de nehéz is becslésekbe bocsátkozni – hívta fel a figyelmet a szakember –, a 10-20 ezer forint közötti összeg, az egy erős átlag, amiben benne van a kisértékűbb játék és szépségápolási termékek, és természetesen a nagyobb értékű műszaki cikkek is.</p>
      <p>A várható költéseket, hogy a lakosság mekkora összeget fog generálni, azt inkább a kereskedelem oldaláról lehet megközelíteni, aminek a nagyságrendje akár az 50-60 milliárd forintot is elérheti majd csak novemberre vetítve, míg tavaly a hasonló időszakban az online költés még csak 40 milliárd körül alakul, ismertette Madar Norbert.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Black friday – Madar Norbert, GKI</p>
      <figure>
        <audio src="https://infostart.hu/audio/00005/00005354b.mp3"/>
      </figure>
      <p> </p>
    </article>
  </body>
</html>