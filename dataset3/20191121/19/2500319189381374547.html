<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574872/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-21T19:26:13+00:00"/>
    <meta property="og:title" content="נתניהו מגיב: &quot;תפרו תיקים; ניסיון הפיכה שלטונית&quot;"/>
    <meta property="og:description" content="ראה&quot;מ נתניהו מגיב להחלטת היועמ&quot;ש הערב להגיש כתב אישום כנגדו: &quot;הוא נועד להפיל אותי, אני לא אתן לשקר לנצח, אמשיך להוביל את המדינה לפי החוק&quot; | וגם: &quot;צריך לחקור את החוקרים&quot;"/>
  </head>
  <body>
    <article>
      <h1>נתניהו מגיב: "תפרו תיקים; ניסיון הפיכה שלטונית"</h1>
      <address><time datetime="2019-11-21T19:26:13+00:00">21 Nov 2019, 19:26</time> by <a rel="author">איתי גדסי</a></address>
      <p>
        <b>ראה"מ נתניהו מגיב להחלטת היועמ"ש הערב להגיש כתב אישום כנגדו: "הוא נועד להפיל אותי, אני לא אתן לשקר לנצח, אמשיך להוביל את המדינה לפי החוק" | וגם: "צריך לחקור את החוקרים"</b>
      </p>
      <figure>
        <img src="http://www.93fm.co.il/wp-content/uploads/2019/09/F190910HP14.jpg"/>
        <figcaption>נתניהו<cite>צילום: הדס פרוש, פלאש 90</cite></figcaption>
      </figure>
      <p>ראש הממשלה בנימין נתניהו מסר הערב הצהרה לתקשורת והגיב על החלטת היועמ"ש אביחי מנדלבליט על הגשת כתב אישום בסעיפי שוחד, מרמה והפרת אמונים כנגדו: "אזרחי ישראל, אני נותן את החיים שלי למען המדינה שלנו. אני נלחמתי בשבילה, נפצעתי בשבילה. אני נאבק בשבילה בשנים האחרונות, גם בזירות הבינלאומיות וגם כאן כדי להפוך אותנו לכוח עולמי. ממש כך. ואני גאה מאוד בהישגים שלנו.</p>
      <p>אבל אני חייב להגיד לכם, שזהו יום קשה מאוד ואני יודע שזה קשה להרבה מאוד אנשים שתומכים בי ואוהבים אותי. אני רוצה לומר לכם כמה דברים מלב אל לב. אני מכבד מאוד את רשויות המשפט בישראל. יצא להן שם עולמי ובצדק. אבל אני חושב שצריך להיות עיוור כדי לא לראות שמשהו לא טוב קורה אצל חוקרי המשטרה ואצל אנשי הפרקליטות. הערב אנחנו עדים לניסיון של הפיכה שלטונית נגד ראש הממשלה בעלילות שווא ובתהליך חקירות מזוהם ומגמתי. בוודאי שמתם לב שההחלטה של היועמ"ש מתפרסמת דווקא היום, במהירות שיא חסרת תקדים, הייתי אומר בעיתוי הרגיש ביותר של המערכת הפוליטית מאז קום המדינה.</p>
      <p>ממש כשם שכתב החשדות פורסם גם כן כמה שבועות לפני הכרעת הבוחר, בבחירות הקודמות, בזמן הרגיש ביותר של הכרעת הבוחר. אני חושב שהעובדות הללו ממחישות עד כמה התהליך הזה נגוע בשיקולים זרים.</p>
      <p>הוא נועד להפיל ראש ממשלה מכהן של הימין. הוא נועד להפיל אותי. אותי, שבניגוד לרבים מיריבי בשמאל, ובניגוד לתקשורת המגוייסת, רוצה לראות כאן שוק חופשי לא רק בכלכלה, אלא גם בשוק הדעות בתקשורת. ראש ממשלה שמאמין בישראל חזקה וגדולה, ולא במדינה חלשה, מצומקת ומרכינת ראש. אני פונה היום כאן לא רק לתומכיי. אני גם פונה ליריבים פוליטיים, יריבים פולטים הגונים, שמבינים שכדי שהמדינה שלנו תשגשג, תפרח, כדי שהיא תתקיים, צריך פה שלטון חוק אמין וחסר פניות.</p>
      <p>זה כבר נבדק. הציבור איבד בהם אמון, הוא מאבד בהם אמון כל הזמן, בצדק. זה אגב תהליך שחיקה שהתחיל לפני שנים, כשסיכלו את הכהונה של רובי ריבלין ויעקב נאמן כשרי משפטים, כשסיכלו את ככהונתו של גיבור ישראל רפאל איתן לשר המשטרה, כשסיכלו מועמדותו של גל הירש למפכל המשטרה יום לפני המינוי. כשמטייחים וסוגרים את התיק החמור של פרקליטת המחוז רות דוד, שקיבלה מתנות יקרות בתמורה להתערבות בתיקים של מי שנתן אותן, כשמסתכלים על דברי הילה גרסטל שאמרה שהפרקליטות חולה, וכשהעומד בראשה, שי ניצן, לא ראוי לכהן שם. כל אלה אינן סתם תקלות. זו שיטה, זה תהליך מזוהם. וחייבים לשים לזה סוף.</p>
      <p>אני יודע שכל ביקורת שנשמיע יגידו איך אתה מעז, אתה פוגע בשלטון החוק. על מה אתם מדברים. כשיש רצף כזה, אתם צריכים לדרוש שיחקרו את החוקרים. כי הגיע הזמן שהציבור יקבל תשבות בוררורות לכל המקרים הללו. וגם לגבי החקירות המזוהמות שנוהלו נגדי. בתהליך המזוהם הזה לא חיפשו את האמת, חיפשו אותי.</p>
      <p>החוקרים לא לחצו על העדים שיגידו את האמת – הם רמסו אותם בסחיטה באיומים כדי שיגידו שקר. מה שהחוקרים רצו לשמוע, לא מה שהיה. לקחו את ניר חפץ, אחד משני העדים המרכזיים שעליהם בנוי כל תיק 4000 המפוברק והפעילו נגדו סחיטה באיומים כמו בעולם הפשע, אימו עליו, נהרוס לך את המשפחה, ניקח לך את הנכסים, ילדיך לא ידברו איתך. זה בפרוטוקולים. אבל הסתירו את זה מהיועמ"ש ואחר כך הטילו עליה צו איסור פרסום. למה? מה יש להם להסתיר מהציבור? האם הפרקליטה ליאת בן ארי ידעה? האם פרקליט המדינה אישר? התרגיל הפלילי של סחיטה באיומים כדי לחלץ הפללות שווא נודע לנו רק במקרה. פשוט טעות, הכניסו קצת חומר בטעות ואחרת לא היינו יודעים על זה. מה עוד מסתירים מהציבור על האיומים שבאמצעותם גייסו עדי מדינה והדיחו אותם לעדות שקר?</p>
      <p>רק אתמול הוטלה פצצה נוספת. שמענו שגם על עד המדינה השני שעליו בנוי תיק 4000 המפוברק, פילבר, גם עליו עשו תרגיל חקירה חסוי וחמור. פורסם שגם פה היה תרגיל סחיטה עברייני. כמובן גם במקרה הזה התרגיל הוסתר מאיתנו. הרי אם זה לא חמור מספיק, זו בדיוק אותה שיטה שראינו גם במקרה של חקירה מזוהמת אחרת שהיתה קשורה בי. חוקר משטרה בכיר איים על עובדת בית במעון רה"מ, סבטלנה גורודצקי, שתתן עדות שקר נגדי ואם לא, היא תלך לכלא. הוא אמר לה: 'תגידי שנתניהו שלח אותך להתלונן'. אני חושב שכולם, כל מי ששומע אותי צריך להיות מזועזע. באיזו דמוקרטיה, באיזו מדינת חוק קורים דברים כאלה?</p>
      <p>באותה עת שאותם חוקרי משטרה הפעילו לחצים על עדים שידברו נגדי, הם אותם חוקרים שבכוונת מכוון לא חקרו את עשרות חברי הכנסת שהגישו את החוק לסגירת ישראל היום ותמכו בו. 43 ח"כים תמכו בחוק כדי לסגור עיתון. 42 מתוכם לא נחקרו.</p>
      <p>אני לא אתן לשקר לנצח. אמשיך להוביל את המדינה לפי החוק, בדיוק כפי שכתוב, אמשיך להוביל את המדינה באחריות, במסירות, תוך דאגה לביטחון ולעתיד של כולנו. למען המדינה – צריך לחקור את החוקרים".</p>
      <related>
        <a href="http://www.93fm.co.il/radio/574882/"/>
        <a href="http://www.93fm.co.il/radio/574874/"/>
        <a href="http://www.93fm.co.il/radio/574862/"/>
      </related>
    </article>
  </body>
</html>