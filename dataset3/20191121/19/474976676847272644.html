<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121211/problem-jaskowiaka-slaba-rozpoznawalnosc-nawet-wsrod-wyborcow-po.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T19:17:00+00:00"/>
    <meta property="og:title" content="Problem Jaśkowiaka. Słaba rozpoznawalność nawet wśród wyborców PO"/>
    <meta property="og:description" content="W środę pojawiła się informacja o nowym kandydacie w prawyborach prezydenckich Platformy Obywatelskiej. To Jacek Jaśkowiak, włodarz Poznania. Jednak już na starcie samorządowiec jest na gorszej pozycji niż Małgorzata Kidawa-Błońska."/>
  </head>
  <body>
    <article>
      <h1>Problem Jaśkowiaka. Słaba rozpoznawalność nawet wśród wyborców PO</h1>
      <address>
        <time datetime="2019-11-21T19:17:00+00:00">21 Nov 2019, 19:17</time>
      </address>
      <h4>W środę pojawiła się informacja o nowym kandydacie w prawyborach prezydenckich Platformy Obywatelskiej. To Jacek Jaśkowiak, włodarz Poznania. Jednak już na starcie samorządowiec jest na gorszej pozycji niż Małgorzata Kidawa-Błońska.</h4>
      <p>Jacek Jaśkowiak jest słabo rozpoznawalny nawet wśród ogółu zdeklarowanych wyborców Koalicji Obywatelskiej – wynika z badania Instytutu Badań Spraw Publicznych, które jako pierwszy opublikował serwis Wirtualna Polska.</p>
      <h3>Jaśkowiak słabo rozponawalny</h3>
      <p>WP wskazuje: O Jaśkowiaku nie słyszało prawie 70 proc. kobiet oraz 57 proc. mężczyzn biorących udział w badaniu. Prezydenta Poznania nie zna ponad połowa ogółu zwolenników Koalicji Obywatelskiej (55,1 proc.). Z tych, którzy znają Jacka Jaśkowiaka, zdecydowanie ufa mu 23,2 proc. elektoratu KO. Odpowiedź "raczej ufam" wskazało 12 proc.</p>
      <p>Konkurentki włodarza Poznania nie zna z kolei 5 proc. wyborców KO (Jaśkowiaka – 55 proc.), ale rozpoznawalność obecnej wicemarszałek Sejmu od wyborów parlamentarnych rośnie. Jej działania popiera aż 80 proc. zdeklarowanych wyborców Koalicji Obywatelskiej.</p>
      <p>Badanie przeprowadzono na zlecenie Instytutu Badań Spraw Publicznych na grupie 1000 osób z użyciem metody CATI w październiku 2019 r.</p>
      <h3>Ciekawe kulisy</h3>
      <p>Wirtualna Polska ujawnia także kulisy przygotowania kandydatury Jacka Jaśkowiaka w prawyborach prezydenckich PO. W środę pojawiła się informacja o nowym, <a href="https://www.dorzeczy.pl/kraj/121083/to-on-jest-tajemniczym-kandydatem-w-prawyborach-ko-ciekawe-doniesienia-z-po.html">tajemniczym kandydacie w prawyborach prezydenckich</a> Platformy Obywatelskiej. Grzegorz Schetyna, który przebywał wtedy w Zagrzebiu, powiedział dziennikarzom, że nazwisko jest w kopercie, a koperta – w Warszawie. Potem sam <a href="https://www.dorzeczy.pl/kraj/121086/polska-potrzebuje-silnej-prezydentury-jaskowiak-potwierdza-start-w-prawyborach-w-ko.html">prezydent Wrocławia Jacek Jaśkowiak ujawnił w mediach społecznościowych</a>, że to on się zgłosił.</p>
      <p>Według ustaleń WP Schetyna był "dogadany" z Jaśkowiakiem za plecami Małgorzaty Kidawy-Błońskiej, która do wczoraj była jedyną kandydatką w prawyborach PO. Po tym, jak wyszła na jaw sprawa prezydenta Poznania, wicemarszałek nie kryła zdziwienia. Wirtualna Polska podaje, że podpisy pod kandydaturą rywala Kidawy-Błońskiej miały być zbierane... in blanco. "Krótko mówiąc: posłowie podpisujący się pod kontrkandydatem pani wicemarszałek... nie znali jego nazwiska. Po to, by jak najdłużej utrzymać je w tajemnicy" – czytamy na portalu.</p>
      <p>Jeden z polityków PO, który nie był proszony o złożenie podpisu, powiedział w rozmowie z WP: – Jeśli to jest prawda, to jest to mega skandal.</p>
      <footer>/ Źródło: Wirtualna Polska <br/>/ zdą</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121210/znamy-decyzje-komisji-sprawiedliwosci-ws-kandydatury-steliny.html"/>
        <a href="https://www.dorzeczy.pl/kraj/121209/kongresmeni-wzywaja-premiera-do-zmiany-podatku-to-jest-rzecz-nie-do-przyjecia.html"/>
      </related>
    </article>
  </body>
</html>