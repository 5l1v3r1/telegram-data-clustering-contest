<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/21/niente-assemblea-col-ragazzo-transgender-il-preside-chiede-una-figura-istituzionale/1327748/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-21T19:54:50+00:00"/>
    <meta property="og:title" content="«Niente assemblea col ragazzo transgender, il preside chiede una figura istituzionale»"/>
    <meta property="og:description" content="RECANATI - Gli studenti del liceo Scientifico, Linguistico e di Scienze applicate, che fa parte del Classico Leopardi, avevano scelto di parlare del tema Lgbt e lamentano che hanno dovuto rinunciare. «Per noi è importante parlarne, anche perché c’è molta confusione»"/>
  </head>
  <body>
    <article>
      <h1>«Niente assemblea col ragazzo transgender, il preside chiede una figura istituzionale»</h1>
      <h2>RECANATI - Gli studenti del liceo Scientifico, Linguistico e di Scienze applicate, che fa parte del Classico Leopardi, avevano scelto di parlare del tema Lgbt e lamentano che hanno dovuto rinunciare. «Per noi è importante parlarne, anche perché c’è molta confusione»</h2>
      <address><time datetime="2019-11-21T19:54:50+00:00">21 Nov 2019, 19:54</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F21%2Fniente-assemblea-col-ragazzo-transgender-il-preside-chiede-una-figura-istituzionale%2F1327748%2F">Condividi346</a><a href="https://twitter.com/intent/tweet?text=%C2%ABNiente+assemblea+col+ragazzo+transgender%2C++il+preside+chiede+una+figura+istituzionale%C2%BB&amp;url=https%3A%2F%2Fwww.cronachemaceratesi.it%2F2019%2F11%2F21%2Fniente-assemblea-col-ragazzo-transgender-il-preside-chiede-una-figura-istituzionale%2F1327748%2F">Tweet</a>Email346 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/transgender-650x435.jpg"/>
      </figure>
      <p> </p>
      <p>di <b>Gianluca Ginella</b></p>
      <p>
        <b>«Volevamo fare una assemblea per parlare del tema Lgbt (Lesbiche, gay, bisessuali e transgender) e volevamo invitare un ragazzo che doveva raccontarci la sua esperienza transgender, invece abbiamo dovuto rinunciare. Il preside (<i>che non ha vietato l’assemblea sul tema, ndr</i>) ha motivato che doveva esserci una figura istituzionale per parlare di questo tema, peccato però che non esista una figura simile, a livello di istituzioni, per parlarne».</b>
      </p>
      <p><b>Elisa S., 17 anni, rappresentante del liceo Scientifico, Linguistico e di Scienze applicate, che fa parte del Classico Leopardi di Recanati, racconta quello che è successo nelle scorse settimane nella sua scuola. Tutto è iniziato il 10 novembre quando i ragazzi nel corso dell’assemblea mensile, con l’accordo di tutti i rappresentanti di classe, hanno votato all’unanimità per fare l’assemblea per il biennio parlando dei temi dell’identità sessuale.</b> <i>«</i>E’ un tema che la nostra generazione sente, ora è molto più normale parlare di queste cose ma c’è anche più confusione. E c’è anche paura di dire queste cose, non tra noi ma con i genitori. La scuola non organizza corsi di orientamento sessuale. Per questo avevamo scelto di affrontare questo argomento» dice Elisa. <b>Quando però il giorno successivo la votazione i ragazzi sono andati dal docente che deve firmare per dare l’ok «anche se si tratta solo di un pro forma – spiega ancora Elisa –, ha detto che dovevamo parlarne con il preside».</b> I ragazzi, visto che il preside era impegnato in altre sedi dell’istituto, hanno deciso di parlarne con il vicepreside prima e finalmente, lo scorso martedì hanno incontrato il preside, Claudio Bernacchia, che però «ci ha detto che se vogliamo parlare di questo argomento serve un ospite che appartenga ad un organo istituzionale, perché è un tema sensibile.<b> Ci ha fatto l’esempio di uno psicologo. Noi abbiamo cercato ma non esiste una figura a livello istituzionale che possa parlarci di questo». Il preside nel colloquio avuto con i ragazzi ha chiarito che è ok parlare del tema ma va trattato nel modo dovuto e con una figura che appartenga ad un organo istituzionale.</b> <b>«Per noi sarebbe stato molto più produttivo sentire la testimonianza di una persona che vive questa realtà – aggiunge Philip, 17 anni, rappresentante di istituto -. Non esiste una figura istituzionale per parlare di queste cose – ribadisce -. Il nostro preside non ha detto: “non fate l’assemblea” ma che per farla serve che intervenga una figura istituzionale».</b></p>
      <p> </p>
    </article>
  </body>
</html>