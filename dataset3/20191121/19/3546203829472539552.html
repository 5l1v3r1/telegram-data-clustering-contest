<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1623693786_Tsifrova_republika_noviyat_opit_na_Kataluniya_za_nezavisimost"/>
    <meta property="og:site_name" content="webcafé"/>
    <meta property="article:published_time" content="2019-11-21T19:41:00+00:00"/>
    <meta property="og:title" content="Цифрова република: новият опит на Каталуния за независимост"/>
    <meta property="og:description" content="Властите в Мадрид спъват идеята на сепаратистите"/>
  </head>
  <body>
    <article>
      <h1>Цифрова република: новият опит на Каталуния за независимост</h1>
      <address><time datetime="2019-11-21T19:41:00+00:00">21 Nov 2019, 19:41</time> by <a rel="author" href="https://www.webcafe.bg/author/id_1_Webcafe" target="_blank">Webcafe по Политико</a></address>
      <figure>
        <img src="https://images.webcafe.bg/2019/11/21/cat2111-2/1170x780.jpg"/>
        <figcaption>Властите в Мадрид спъват идеята на сепаратистите, която би позволила местното правителство да запази някакви правомощия, дори ако Испания наложи директен контрол върху региона.<cite>Снимка: © Getty</cite></figcaption>
      </figure>
      <figure>
        <img src="https://images.webcafe.bg/2019/11/21/cat2111-1/1170x780.jpg"/>
        <figcaption>През октомври Барселона отново се превърна в сцена на сблъсъци, този път заради присъдите на девет сепаратистки лидери.</figcaption>
      </figure>
      <figure>
        <img src="https://images.webcafe.bg/2019/10/16/catalonia3/1170x780.jpg"/>
        <figcaption>И въпреки че сепаратисткото движение продължава да съществува, посланието от Мадрид е ясно: независимост няма да има - нито офлайн, нито онлайн.</figcaption>
      </figure>
      <p>Бойното поле в опитите Каталуния да получи независимост от Испания се премества от улицата към екрана.</p>
      <p><b>Сепаратистки настроеното правителство на автономната област засилва усилията си да създаде това, което нарича </b>"<b>цифрова република</b>"<b>. Тя ще им позволи да запазят някои свои правомощия, дори ако Мадрид директно поеме властта над Каталуния.</b></p>
      <p>Спънката за този план идва от социалистическото правителство на Испания, което отново дойде на власт след парламентарните избори в страната и което вече опита да "изключи" тази новоизлюпена държава в сянка.</p>
      <p>Начело на опитите за онлайн независимост на Каталуния е министъра по цифрови политики Жорди Пуйнеро – обучавал се във Великобритания компютърен инженер, който шеговито нарича себе си "просто ИТ човек".</p>
      <p>По думите му испанските власти са уплашени, че каталунските лидери строят "различен модел на обществото, който е базиран на дигиталните технологии".</p>
      <p>Испанският министър-председател Педро Санчес миналия месец, точно преди изборите, отхвърли опита на Пуйнеро да отнеме от Мадрид контрола над интернет политиката на Каталуния. В изказване по националното радио Санчес се обърна към движението за независимост на автономната област с думите, че "независимост няма да има нито офлайн, нито онлайн" и че държавата ще приложи същото количество сила в дигиталния свят, както е направила в истинския.</p>
      <p><b>Новите извънредни разпоредби на Санчес разшириха причините, поради които Испания може да свали даден сайт, като сред тях добави риска от </b>"<b>незабавна и сериозна заплаха за обществения ред</b>"<b>.</b></p>
      <p>Въпреки че тези нови разпоредби са валидни за цяла Испания и не посочват конкретно Каталуния, в указа се споменават "скорошни сериозни събития, които се случиха в част от испанската територия".</p>
      <p>През октомври изпълнени с насилие протести разтресоха Барселона в продължение на дни след като Върховният съд на Испания осъди на затвор девет лидери на сепаратистите заради участието им в провалилия се референдум за независимост от октомври 2017 г.</p>
      <figure>
        <img src="https://images.webcafe.bg/2019/10/16/catalonia4/618x410.jpg"/>
      </figure>
      <p>Испанската полиция вече поиска свалянето на анонимен сайт, наречен Tsunami Democratic, който има над 400 хиляди последователи в приложението за изпращане на съобщения Telegram и беше сред основните инструменти за организиране на протестите срещу присъдите.</p>
      <p>"<b>[Испанското правителство] отваря една много опасна врата в западноевропейска държава и това е нещо, за което Европейският съюз трябва да се тревожи</b>"<b>, коментира Пуйнеро.</b></p>
      <p>Той е представител на подкрепящата независимостта партия "Заедно за Каталуния". Иска повече дигитални правомощия, в случай, че Мадрид наложи директната си власт над региона, както се случи в продължение на седем месеца след като каталунският парламент обяви независимост през 2017 г.</p>
      <p>"Ако интернет е достъпен, можеш да имаш правителство, което взима решения спрямо гласовете на хората; парламент, който взима дигитални решения; имаш дигитална идентичност; можеш да създадеш криптовалута и всъщност можеш все още да управляваш своята държава", обяснява Пуйнеро.</p>
      <p>
        <b>Като част от целта си да създаде цифрова република, регионалното правителство подготви харта за дигитални права и ще създаде своя собствена агенция за киберсигурност през следващата година.</b>
      </p>
      <p>Колегата на Пуйнеро от "Заедно за Каталуния" Карлес Пучдемон – бившият каталунски лидер, който сега живее в Белгия – също ръководи опитите за независимост онлайн чрез сайт за Съвета на Каталунската република.</p>
      <p>Но Мадрид се прицели в плановете на Пуйнеро да създаде каталунска система за самоличност, базирана на блокчейн технологията, която да позволи на каталунците да притежават личните си данни. Новият указ на испанското правителство сочи, че има само една законна система за самоличност в Испания и отхвърли технологиите, базирани на блокчейн, докато не бъдат по-добре регулирани от Европейския съюз (ЕС).</p>
      <p>"<b>Уплашени са, че тази система по някакъв начин ще даде сила на каталунските граждани</b>"<b>, посочва Пуйнеро и допълва, че идеята му няма за цел да замени испанските документи за самоличност.</b></p>
      <figure>
        <img src="https://images.webcafe.bg/2019/11/21/ps2111/618x440.jpg"/>
        <figcaption>Испанският министър-председател Педро Санчес. Снимка: Getty</figcaption>
      </figure>
      <p>При обявяването на новите разпоредби вицепремиерът на Испания Кармен Калво също така докачи каталунското правителство за това къде то съхранява данните си. Тя подчерта, че това не може да се случва на сървъри извън Европейския съюз, а властите в Мадрид трябва да знаят "откъде идва информацията, кой отговаря за нея, с каква цел и защо".</p>
      <p>Пуйнеро отговаря, че в Каталуния вече се съобразяват с това изискване, защото всичко, което правят, е съгласувано така, че да не е в разрез с GDPR. По думите му сървърите, на които се съхраняват личните данни на гражданите, се намират на територията на ЕС, но освен това каталунското правителство има сървъри и извън ЕС.</p>
      <p>"Има много данни, които не са лични", обяснява той.</p>
      <p>Допълва, че властите в Каталуния ще обжалват новите разпоредби от Мадрид пред испанските съдилища. За момента обаче изглежда, че този нов указ е паузирал тази зараждаща се цифрова република.</p>
      <p><b>Според Пуйнеро от Мадрид ще се опитат да я спрат, но посочва, че </b>"<b>интернет е като водата: ако се опиташ да го хванеш с ръце, той се измъква</b>"<b>.</b></p>
      <related>
        <a href="https://www.webcafe.bg/webcafe/galeriya/id_1803530594"/>
        <a href="https://www.webcafe.bg/newscafe/svyat/id_832514044"/>
        <a href="https://www.webcafe.bg/newscafe/svyat/id_1362367056"/>
        <a href="https://www.webcafe.bg/newscafe/svyat/id_1637650924"/>
      </related>
    </article>
  </body>
</html>