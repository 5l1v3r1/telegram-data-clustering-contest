<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23505995-dancila-despre-citarea-dna-informatia-doar-jumatate-falsa-dna-spus-nu-cheama-maine-dar-nu-nu-invita-luni-sau-marti.htm?utm_medium=feed&amp;utm_campaign=Feed:+hotnews/yvoq+(Hotnews.ro)&amp;utm_source=feedburner&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T19:41:00+00:00"/>
    <meta property="og:title" content="Dăncilă, despre citarea sa la DNA: Informația e doar pe jumătate falsă. DNA a spus că nu mă cheamă mâine, dar nu că nu mă va invita luni sau marți"/>
    <meta property="og:description" content="Viorica Dăncilă susține că informația privind citarea sa la DNA este doar pe jumătate falsă și că DNA nu a dezmințit că va fi chemată la audieri, ci doar că nu va fi chemată vineri. &quot;Ceea ce a"/>
  </head>
  <body>
    <article>
      <h1>Dăncilă, despre citarea sa la DNA: Informația e doar pe jumătate falsă. DNA a spus că nu mă cheamă mâine, dar nu că nu mă va invita luni sau marți</h1>
      <address><time datetime="2019-11-21T19:41:00+00:00">21 Nov 2019, 19:41</time> by <a rel="author">MH</a></address>
      <p><b>​​Viorica Dăncilă susține că informația privind citarea sa la DNA este doar pe jumătate falsă și că DNA nu a dezmințit că va fi chemată la audieri, ci doar că nu va fi chemată vineri. "Ceea ce a spus DNA a fost că nu mă cheamă mâine, nu că nu mă va chema luni, marți sau peste o perioadă de timp", a declarat Dăncilă.</b><br/><br/>Întrebată în conferința de presă de joi seară despre informația dezmințită de DNA privind citarea sa la audieri vineri, Viorica Dăncilă a spus că "informația este doar pe jumătate falsă" și că se așteaptă să fie chemată de procurori, pentru că există o plângere penală împotriva sa.</p>
      <ul>
        <li>"Informația este doar pe jumătate falsă. Am spus cu câteva zile înainte că toți cei care au candidat împotriva lui Klaus Iohannis au avut dosare penale, Victor Ponta în 2014, Dan Barna în primul tur și am văzut că purtătorul de mesaj al lui Klaus Iohannis m-a amenințat la o dezbatere cu procurorii.</li>
        <li>După turul întâi, pe 15 noiembrie, a fost depusă o plângere împotriva mea. Deci, ceea ce a spus DNA a fost că nu mă cheamă mâine, dar nu că nu mă va invita la DNA luni, marți sau peste o perioadă de timp. De invitat la DNA în urma acestei plângeri, cu siguranță mă vor chema.</li>
        <li>Poate mulți din echipa domnului Iohannis ar fi vrut ca mâine să mă cheme sau chiar duminică, să nu se mai voteze”, a susținut Dăncilă.</li>
      </ul>
      <p>Direcția Națională Anticorupție a negat joi zvonul că Viorica Dăncilă ar urma să fie citată la DNA în data de 22 noiembrie.<br/><br/>"Referitor la informațiile vehiculate în spațiul public care acreditează ideea că un candidat la Președinția României urmează să fie citat la DNA, în data de 22 noiembrie 2019, Biroul de Informare și Relații Publice este abilitat să precizeze că toate aceste informații sunt FALSE”, a precizat DNA, într-un comunicat de presă.<br/><br/>Informația vine după ce <a href="https://www.libertatea.ro/sport/cu-frt-la-dna-un-elector-acuza-conducerea-din-tenis-ca-a-primit-bani-din-fondul-de-rezerva-al-guvernului-2808147">libertatea.ro</a> a scris că „pe 15 noiembrie, reprezentantul legal al Asociației de tenis CS Triumf 2000 Craiova, Napoleon Tudor Spartacus Iacov”, care este și președintele Asociației Sportive Fotbal Club Progresul București, a depus o plângere penală la Direcția Națională Anticorupție”, împotriva conducerii actuale a FRT, în speță președintele Ion Țiriac, dar și a fostului premier Viorica Dăncilă, a fostului ministru de finanțe, Orlando Teodorovici, a fostului ministru al Tineterului și Sportului, Bogdan Matei, a șefului COSR, Mihai Covaliu, a fostului șef FRT, George Cosac, și a cetățeanului maghiar Marky Jeno, directorul turneului Bucharest Open”.<br/><br/>În plângere, Iacov acuză aceste persoane de înșelăciune, abuz și neglijență în serviciu, uzurparea funcției și a calității oficiale, obținerea ilegală de fonduri și deturnarea lor, precum și constituirea unui grup infracțional organizat din cauză că s-au alocat 340.000 de dolari din fondul de rezervă al guvernului pentru plătirea taxei anuale a turneului WTA Bucharest Open, potrivit libertatea.ro.</p>
    </article>
  </body>
</html>