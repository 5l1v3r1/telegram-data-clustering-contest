<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/orszag-vilag/tizenhat-koznevelesi-intezmenyt-fejleszt-a-kormany-2136822/"/>
    <meta property="og:site_name" content="BAMA"/>
    <meta property="article:published_time" content="2019-11-21T19:00:00+00:00"/>
    <meta property="og:title" content="Tizenhat köznevelési intézményt fejleszt a kormány"/>
    <meta property="og:description" content="A fejlesztés 14 ezer gyermeket érint."/>
  </head>
  <body>
    <article>
      <h6 class="kicker">KORSZERŰSÍTÉS</h6>
      <h1>Tizenhat köznevelési intézményt fejleszt a kormány</h1>
      <address>
        <time datetime="2019-11-21T19:00:00+00:00">21 Nov 2019, 19:00</time>
      </address>
      <h4>Négy új iskola épül és 136 új tanteremmel bővítenek meglévő iskolákat a településeken.</h4>
      <p>Öt Pest megyei tankerületi központban 16 köznevelési intézményt bővít, illetve épít a kormány 60 milliárd forintból – jelentette be az emberi erőforrások minisztere csütörtökön Budapesten.</p>
      <p>Kásler Miklós közölte: a Nemzeti Köznevelési és Infrastruktúra Fejlesztési Program következő állomásaként négy új iskola épül és 136 új tanteremmel bővítenek meglévő iskolákat Budapest környéki településeken.</p>
      <p>A tárcavezető elmondta:</p>
      <p>a 21. század követelményeinek megfelelő infrastruktúrát szeretnének kialakítani.</p>
      <blockquote>Az új iskolák építésekor a legfontosabb szempontok, hogy legyenek egészségesek, energiatakarékosak, legyen alacsony az épületek szén-dioxid-kibocsátása és legyenek felszerelve a legkorszerűbb oktatási eszközökkel.</blockquote>
      <p>Hozzátette: az iskolaudvarok és környezetük kialakításában fontosak lesznek az ökológiai szempontok is.</p>
      <p>Maruzsa Zoltán köznevelésért felelős államtitkár kiemelte:</p>
      <blockquote>a lakosságnövekedés Budapest agglomerációjában a legnagyobb arányú, és a Központi Statisztikai Hivatal előrejelzései szerint a következő évtizedekben akár 10-20 százalékos népességnövekedés is várható, ezért szeretné a kormány növelni az iskolai férőhelyek számát a főváros környékén.</blockquote>
      <p>Ismertetése szerint Veresegyházán és Dunaharasztiban 24 osztályos, Csömörön és Kistarcsán 16 osztályos új iskola épül.</p>
      <p>Emellett Nagykovácsiban, Diósdon, Gyömrőn, Inárcson, Dunavarsányban, Délegyházán, Szigethalmon, Kismaroson, Sződön, Vácdukán, Őrbottyánban és Tahitótfaluban bővítik az iskolákat 8, 16, illetve 24 tanteremmel.</p>
      <p>Maruzsa Zoltán hozzátette: a kivitelezések – a tervezés és a beszerzések után – várhatóan 2021-ben kezdődhetnek el.</p>
    </article>
  </body>
</html>