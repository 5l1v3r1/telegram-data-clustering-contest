<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/akar-s-400-calisacak-sakamiz-yok-turkiye-kasim-2019-1"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-21T19:52:00+00:00"/>
    <meta property="og:title" content="Akar: S-400 çalışacak, şakamız yok!"/>
    <meta property="og:description" content="Akar: S-400 çalışacak, şakamız yok! | aydinlik.com.tr"/>
  </head>
  <body>
    <article>
      <h1>Akar: S-400 çalışacak, şakamız yok!</h1>
      <address>
        <time datetime="2019-11-21T19:52:00+00:00">21 Nov 2019, 19:52</time>
      </address>
      <p>
        <b>Milli Savunma Bakanı Hulusi Akar, 'S-400 çalışacak. Planlandığımız faaliyet neyse bunu uygulayacağız. Şakamız yok' dedi.</b>
      </p>
      <p>Akar, 53.8 milyar değerindeki Milli Savunma Bakanlığı 2020 yılı bütçesinin ardından, TBMM Plan ve Bütçe Komisyonu'nda vekillerin sorularını yanıtladı.</p>
      <p>Barış Pınarı Harekatı'na dikkat çeken Akar, "Harekatın sonuçları neye vardı: Yaptığımız harekatların sonucu terör koridoru, terör devleti oluşturulması hayali bitti. Terör koridoru oluşturulması meselesi bitti" ifadesini kullandı.</p>
      <p>'<b>SMO EL-KAİDE'Cİ DEĞİLDİR'</b></p>
      <p>ÖSO'ya yönelik gelen eleştirilere yanıt veren Akar, “Bu insanların El Kaideci falan olmaları söz konusu değil. Bunların amacı bir şekilde ülkelerini kurtarmaktır. Kendi ülkesi için çalışan bir gruptan söz ediyoruz. Ödemeleri Milli Savunma Bakanlığı bütçesinden yapılmıyor" dedi.</p>
      <p>​"Yurt içi ve yurt dışındaki faaliyetlerimiz savaş değil, terörle mücadeledir" diye konuşan Akar, şu ana kadar 400 binden fazla Suriyelinin Afrin'e dönüş yaptığını söyledi.</p>
      <p>'<b>BEDELLİ ASKERLİKTEN 688 MİLYON TAHSİS EDİLDİ'</b></p>
      <p>Yeni askerlik sistemine de değinen Akar, "Hali hazırda 231 bin 921 yükümlü silah altındadır. Askerliğin 6 aya düşmesiyle herhangi bir zaafiyet söz konusu değil" ifadelerini kullandı.</p>
      <p>Bedelli askerlik uygulamasıyla ise şu ana kadar 20 bin 725 hükümlünün bedelli askerlik için başvurduğunu belirten Akar, 688 milyon civarında bedel tahsis edildiğini dile getirdi ve şunları söyledi:</p>
      <p>"31 Aralık'a kadar müracaat alımı sürecek, Ocak 2020'den itibaren yükümlülerin birlik, celp ve sevk dönemleri açıklanacak. Vicdani ret kavramıyla ilgili yasalarımızda hüküm bulunmamakla birlikte konuya ilişkin herhangi bir çalışma da yoktur."</p>
      <p>'<b>S-400'LER ÇALIŞACAK'</b></p>
      <p>Akar, S-400'lere ilişkin ise "S-400 çalışacak. S-400’lerin birinci filo iki batarya Türkiye'ye intikal etmiş bulunuyor. İki bataryanın kuruluşu ve TSK personelinin eğitim sürecini yaşıyoruz. Bunlar tamamlandığı zaman planlandığımız faaliyet neyse bunu uygulayacağız. Şakamız yok. 5 (adet) F-35’ten 4’ünü fiilen teslim aldık, biri teslim edilmek üzere hangarlarda bekliyor" dedi.</p>
      <p>'<b>TANK PALET FABRİKASININ DENETİMİ MSB'DE'</b></p>
      <p>"MKE'nin özelleştirilmesi söz konusu değil. Özel sektör nasıl çalışıyorsa, benzer bir yöntemle modernize edilecek" diyen Akar, "Tank palet fabrikasında her türlü denetim yetkisi Milli Savunma Bakanlığında” ifadelerini kullandı.</p>
      <related>
        <h4>Benzer Haberler</h4>
        <a href="https://www.aydinlik.com.tr/org-akar-dan-10-kasim-mesaji-tehditleri-yok-edecegiz-turkiye-kasim-2017"/>
        <a href="https://www.aydinlik.com.tr/turkiye/2017-haziran/hasan-akar-tutuklandi"/>
        <a href="https://www.aydinlik.com.tr/hulusi-akar-bizim-kimsenin-topraginda-gozumuz-yok-turkiye-subat-2019"/>
        <a href="https://www.aydinlik.com.tr/hulusi-akar-tsk-dan-feto-temizlenecek-turkiye-temmuz-2018"/>
      </related>
    </article>
  </body>
</html>