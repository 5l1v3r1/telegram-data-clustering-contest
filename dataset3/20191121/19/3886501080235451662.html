<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119627-hiljade-kolumbijaca-protestovale-u-bogoti?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-21T19:20:04+00:00"/>
    <meta property="og:title" content="Hiljade Kolumbijaca protestovale u Bogoti (VIDEO)"/>
    <meta property="og:description" content="Hiljade Kolumbijaca, gnevnih na predsednika zemlje Ivana Dukea, protestovale su danas u Bogoti, navodeći brojne razloge, od dugotrajne ekonomske nejednakosti do nasilja nad aktivistima.Studenti, nastavnici i članovi sindikata okupili su se na jednom od najvećih protesta u Kolumbiji prethodnih godina, stavljajući nepopularnu vladu pred test dok nemiri potresaju region Latinske Amerike.Neki demonstranti su nosili plakate na kojima je Duke prikazan kao svinja, drugi su plesali u suknjama jarkih boja i sa slamnatim šeširima.Za razliku od drugih nedavnih protesta u Latinskoj Americi, današnje demonstracije u Bogoti nisu inspirisane nekim konkretnim dogadjajem, već različitim nezadovoljstvima ljudi.Analitičari su skeptični da bi današnji protest mogao da dovede do dužih nemira kao u Boliviji, Čileu i Ekvadoru, i navode da u podeljenoj zemlji koja ima jednu od boljih ekonomija u regionu nema dovoljno faktora koji bi ujedinili nezadovoljne.Uprkos sporazumu iz 2016. koji je prethodna vlada postigla sa levičarskim pobunjenicima…"/>
  </head>
  <body>
    <article>
      <h1>Hiljade Kolumbijaca protestovale u Bogoti (VIDEO)</h1>
      <address>
        <time datetime="2019-11-21T19:20:04+00:00">21 Nov 2019, 19:20</time>
      </address>
      <slideshow>
        <figure>
          <img src="https://static.beta.rs/thumbs/08e1f398.556x371.jpg"/>
        </figure>
        <figure>
          <img src="https://static.beta.rs/thumbs/12efbd73.538x371.jpg"/>
        </figure>
        <figure>
          <img src="https://static.beta.rs/thumbs/25c7e22a.571x371.jpg"/>
        </figure>
        <figure>
          <img src="https://static.beta.rs/thumbs/c8c156ff.556x371.jpg"/>
        </figure>
      </slideshow>
      <p><b>Hiljade Kolumbijaca, gnevnih na predsednika zemlje Ivana Dukea, protestovale su danas u Bogoti, navodeći brojne razloge, od dugotrajne ekonomske nejednakosti do nasilja nad aktivistima.</b><br/><br/>Studenti, nastavnici i članovi sindikata okupili su se na jednom od najvećih protesta u Kolumbiji prethodnih godina, stavljajući nepopularnu vladu pred test dok nemiri potresaju region Latinske Amerike.<br/><br/>Neki demonstranti su nosili plakate na kojima je Duke prikazan kao svinja, drugi su plesali u suknjama jarkih boja i sa slamnatim šeširima.<br/><br/>Za razliku od drugih nedavnih protesta u Latinskoj Americi, današnje demonstracije u Bogoti nisu inspirisane nekim konkretnim dogadjajem, već različitim nezadovoljstvima ljudi.<br/><br/>Analitičari su skeptični da bi današnji protest mogao da dovede do dužih nemira kao u Boliviji, Čileu i Ekvadoru, i navode da u podeljenoj zemlji koja ima jednu od boljih ekonomija u regionu nema dovoljno faktora koji bi ujedinili nezadovoljne.<br/><br/>Uprkos sporazumu iz 2016. koji je prethodna vlada postigla sa levičarskim pobunjenicima, veći deo Kolumbije i dalje je pogodjen nasiljem pošto se kriminalne naoružane grupe bore za teritoriju na kojoj država nije prisutna.<br/><br/>Kolumbijska ekonomija ove godine brže raste, ali zemlja ima jednu od najvećih stopa nejednakosti u Južnoj Americi.</p>
      <figure>
        <iframe src="https://www.youtube.com/embed/Cu2kIEvNe0Q" width="660" height="388" data-service="Youtube" scrolling="no"/>
      </figure>
    </article>
  </body>
</html>