<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598511/entos-dekemvriou-i-enarksi-ergasion-neou-ergolavou-stin-misiaoulikavazoglou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T19:52:00+00:00"/>
    <meta property="og:title" content="Εντός Δεκεμβρίου η έναρξη εργασιών νέου εργολάβου στην Μισιαούλη-Καβάζογλου"/>
    <meta property="og:description" content="Σε προσωρινή παραλαβή μέρους των εργασιών ανάπλασης της οδού Μισιαούλη και Καβάζογλου προχώρησε ο Δήμος Λεμεσού, ο οποίος αναμένει έναρξη των υπόλοιπων..."/>
  </head>
  <body>
    <article>
      <h1>Εντός Δεκεμβρίου η έναρξη εργασιών νέου εργολάβου στην Μισιαούλη-Καβάζογλου</h1>
      <address><time datetime="2019-11-21T19:52:00+00:00">21 Nov 2019, 19:52</time> by <a rel="author">SigmaLive</a></address>
      <p><b>Σε προσωρινή παραλαβή μέρους των εργασιών ανάπλασης της οδού Μισιαούλη και Καβάζογλου προχώρησε ο Δήμος Λεμεσού, ο οποίος αναμένει έναρξη των υπόλοιπων εργασιών από τον νέο εργολάβο, πριν το τέλος του έτους.<br/></b> <br/>Υπενθυμίζεται πως ο Δήμος προχώρησε σε διακοπή του συμβολαίου με τον υφιστάμενο εργολάβο, λόγω καθυστέρησης στις εργασίες, και σε σύναψη νέας τροποποιητικής συμφωνίας, σύμφωνα με την οποίαν, ο εργολάβος θα παρέδιδε ολοκληρωμένες τις εργασίες μόνο για την φάση Α1, στις 15 Νοεμβρίου και ακολούθως θα απαλλασσόταν από την εκτέλεση του υπόλοιπου έργου.<br/> <br/>Σύμφωνα με ανακοίνωση του Δήμου, ο υφιστάμενος εργολάβος, με επιστολή του στις 16 Νοεμβρίου, ενημέρωσε τον μηχανικό του έργου ότι οι εργασίες στο υπό αναφορά τμήμα του έργου είχαν ουσιαστικά ολοκληρωθεί και ζήτησε, σύμφωνα με τις πρόνοιες του συμβολαίου, την προσωρινή παραλαβή του.<br/> <br/>Αφού ενημερώθηκαν οι αρμόδιοι φορείς (Γενικός Ελεγκτής, Έφορος Εσωτερικού Ελέγχου, Διεύθυνση Ευρωπαϊκών Προγραμμάτων Συντονισμού και Ανάπτυξης), ο μηχανικός του έργου, σε συνεργασία με τον εργοδότη και την Μονάδα Ευρωπαϊκών Ταμείων του Υπουργείου Εσωτερικών, προχώρησε σήμερα σε τεχνικό έλεγχο του συγκεκριμένου τμήματος.<br/> <br/>"Η προσωρινή παραλαβή πραγματοποιήθηκε σήμερα και το τμήμα του έργου παραλήφθηκε από τον εργοδότη, με παραμένουσες επουσιώδεις εργασίες οι οποίες θα ολοκληρωθούν άμεσα", προσθέτει η ανακοίνωση, σημειώνοντας ότι ακολουθεί η αναγκαία διαδικασία κυκλοφοριακών ρυθμίσεων ώστε το τμήμα του Έργου να μπορέσει το συντομότερο να δοθεί με ασφάλεια στην κυκλοφορία.<br/> <br/>Αναφορικά με τις εργασίες για τα υπόλοιπα τμήματα του έργου, για τα οποία ο Δήμος είχε προκηρύξει νέα προσφορά, έχει ήδη σταλεί προκαταρκτική ενημέρωση στον επιτυχόντα προσφοροδότη και η έναρξη εκτέλεσης των εργασιών αναμένεται περί το τέλος του έτους, καταλήγει η ανακοίνωση.<br/> <br/>Το έργο, κόστους 5,2 εκατομμυρίων ευρώ, εντάσσεται στα συγχρηματοδοτούμενα έργα από το Ευρωπαϊκό Ταμείο Περιφερειακής Ανάπτυξης της ΕΕ για την Προγραμματική Περίοδο 2014-2020 και η ολοκλήρωσή του εντός των απαιτούμενων χρονοδιαγραμμάτων, θεωρείται επιτακτική ανάγκη για τον Δήμο Λεμεσού.<br/> <br/>Πηγή: ΚΥΠΕ</p>
    </article>
  </body>
</html>