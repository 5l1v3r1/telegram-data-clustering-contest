<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/premiera_izrailyu_netanyagu_ofitsiyno_zvynuvatyly_v_koruptsii_331367.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T19:24:00+00:00"/>
    <meta property="og:title" content="Прем'єра Ізраїлю Нетаньягу офіційно звинуватили в корупції"/>
    <meta property="og:description" content="Генеральний прокурор Ізраїлю Авічай Мандельбліт офіційно звинуватив прем'єр-міністра Ізраїлю Беньяміна Нетаньягу в серії корупційних скандалів."/>
  </head>
  <body>
    <article>
      <h1>Прем'єра Ізраїлю Нетаньягу офіційно звинуватили в корупції</h1>
      <h2>Генеральний прокурор Ізраїлю Авічай Мандельбліт офіційно звинуватив прем'єр-міністра Ізраїлю Беньяміна Нетаньягу в серії корупційних скандалів.</h2>
      <address>
        <time datetime="2019-11-21T19:24:00+00:00">21 Nov 2019, 19:24</time>
      </address>
      <p>Про це <a href="https://apnews.com/1375ee13c08a463c9234a3298c390b8c">повідомляє</a> AP, передає <a href="https://hromadske.ua/posts/premyera-izrayilyu-netanyagu-oficijno-zvinuvatili-v-korupciyi">Громадське</a>.</p>
      <p>Прокурор звинуватив прем'єра в шахрайстві, зловживанні довірою та хабарництві. Нетаньягу заперечує будь-які правопорушення і вважає себе жертвою «полювання на відьом».</p>
      <p>Як <a href="https://www.bbc.com/news/world-middle-east-50508399">пише</a> BBC, Нетаньягу отримував подарунки від бізнесменів та надавав їм послуги, щоб його постать позитивніше висвітлювали в медіа.</p>
      <p>Нетаньягу також заявив, що не збирається йти у відставку. До того ж за законами Ізраїлю, усі політики, за винятком прем’єр-міністра, зобов’язані подавати у відставку в разі звинувачень у скоєнні кримінальних злочинів.</p>
      <p>Прем'єра звинувачують у справах із назвою 1000, 2000 та 4000. У справі 1000 йдеться про те, що Нетаньягу отримував цінні подарунки, зокрема шампанське та сигари в обмін на прихильність до бізнесмена.</p>
      <p>У справі 2000 йдеться про те, що прем'єр домовився з видавцем газети про позитивне висвітлення діяльності Нетаньягу. У справі 4000 йдеться про те, що Нетаньягу сприяв ухваленню рішень, які віддавали перевагу провідній телекомунікаційній компанії в обмін на сприятливе висвітлення новин.</p>
      <p>Нагадаємо, опоненту Нетаньягу лідеру альянсу «Кахоль-Лаван» («Біло-сині») Бені Ґанц не вдалося сформувати коаліційний уряд у встановлений законом термін. Тепер на Ізраїль можуть чекати треті дострокові вибори за останній рік.</p>
    </article>
  </body>
</html>