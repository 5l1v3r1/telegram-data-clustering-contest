<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/gala-zf-2019-ziarul-financiar-a-premiat-cele-mai-valoroase-10-companii-din-economie-care-sunt-campionii-business-ului-romanesc-18603100"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T19:54:00+00:00"/>
    <meta property="og:title" content="Gala ZF 2019: Ziarul Financiar a premiat cele mai valoroase 10 companii din economie. Care sunt campionii business-ului românesc"/>
    <meta property="og:description" content="Ziarul Financiar a premiat cele mai valoroase 10 companii din economie, cu ocazia Galei ZF 21 de ani: 30 de ani de capitalism, 30 de ani de business în România, 3 generaţii de antreprenori. "/>
  </head>
  <body>
    <article>
      <h1>Gala ZF 2019: Ziarul Financiar a premiat cele mai valoroase 10 companii din economie. Care sunt campionii business-ului românesc</h1>
      <address><time datetime="2019-11-21T19:54:00+00:00">21 Nov 2019, 19:54</time> by <a rel="author">Ştefan Stan, Alex Ciutacu</a></address>
      <p>Ziarul Financiar a premiat cele mai valoroase 10 companii din economie, cu ocazia Galei ZF 21 de ani: 30 de ani de capitalism, 30 de ani de business în România, 3 generaţii de antreprenori. </p>
      <p>”Deşi eu şi colegii mei lucrăm zi de zi cu evaluări şi tranzacţii de companii, în fiecare an aşteptăm toamna, pentru că acesta este momentul când începem să lucrăm la top. Este o provocare pentru noi, ne scoate din rutină, şi stârneşte cele mai multe discuţii creative şi contradictorii în birou.</p>
      <p>Una dintre cele mai mari surprize a reprezentat-o intrarea Dedeman în top 10 cele mai valoroase companii din România”, a spus Alexandru Vlaicu, BT Capital Partners, în prezentarea catalogului. </p>
      <p>”Surpriza pentru topul din acest an este că nu a existat nicio surpriză. Au existat companii care erau prezente şi în topul din anii trecuţi, nu există modificări semnificative în clasament, ceea ce ar putea să arate că anul 2018 a fost un an oarecum normal, ceea ce ne-am dori să spunem şi despre 2019”, a spus Şerban Ionescu, Senior Partner, Veridio. </p>
      <p>Premii Speciale: </p>
      <p>
        <b>Superbet</b>
      </p>
      <p>Augusta Drăghici, preşedinte Fundaţia Superbet:</p>
      <p>Sunt foarte onorată să fiu aici şi foarte bucuroasă că am fost aleşi. Felicit ZF, noi avem abia 11 ani, dar ne dorim să ajungem la cât mai mulţi, aşa cum doresc tuturor colegilor antreprenori din ţară şi din Polonia. Ne dorim să fim în fiecare an să fim mai buni.</p>
      <p>
        <b>Bilka</b>
      </p>
      <p>Horaţiu Ţepeş, proprietar şi CEO: </p>
      <p>Este o onoare să fiu în top. Este un premiu al întregii echipe Bilka. Chiar dimineaţă mă uitam la numărul de angajaţi din 2007 - 2 angajaţi, 7 în 2008, 16 în 2009, şi am constatat cu bucurie că toţi acei oameni fac parte din echipă în continuare. Ne-am dezvoltat cu toţii odată cu compania, ceea ce consider că este o performanţă mare.</p>
      <p>
        <b>Altex</b>
      </p>
      <p>Dan Ostahie, proprietear şi CEO:</p>
      <p>În 1991, când am păşit cu entuziasm pe calea antreprenoriatului, nu ştiam unde voi ajunge. Am început cu televizoare la mâna a doua, cu pasiune, entuziasm. În timp au venit toate celelalte. Mulţumesc Ziarului Financiar, mă bucur că ne uităm la antreprenoriatul românesc. Văd în ultima perioadă că se vrea promovarea antreprenoriatului românesc tot mai mult. Pentru aceasta, este nevoie să creăm un climat de business competitiv. O clasă puternică de antreprenori şi un mediu de business puternic nu se pot construi fără un mediu competitiv.</p>
      <p>
        <b>Nuclearelectrica</b>
      </p>
      <p>Robert Iulian Tudorache, preşedintele Consiliului de Administraţie:</p>
      <p>Mulţumesc pentru recunoaşterea din această seară. În drumul nostru spre obiectivul principal, spre împlinirea obiectului principal de activitate, respectiv producerea de energie electrică în condiţii de siguranţă maximă, am reuşit începând cu noiembrie 2017 să creştem indicatorii financiari încât să ne claseze astăzi pentru un premiu special din partea Ziarului Financiar. Comparatv cu 2017 preţul acţiunilor Nuclearelectrica a crescut cu 50%. Vreau să întorc mulţumirile spre echipa mea, spre acţionari, şi spre Ziarul Financiar, alături de un călduros „La mulţi ani!”</p>
      <p>
        <b>Sap România</b>
      </p>
      <p>Cristian Popescu, Managing Director SAP România:</p>
      <p>Mulţumesc frumos pentru recunoaştere. Premiul acesta este premiul echipei noastre, de peste 700 de oameni în România. Investiţia în talent şi cultură bazată pe merit întoarce rezultatele. Investiţi în talent!</p>
      <p>
        <b>Top 10 cele mai valoroase companii din România </b>
      </p>
      <p>
        <b>10. Dedeman</b>
      </p>
      <p>Georgiana Grigoraş, marketing specialist Dedeman:</p>
      <p>La Mulţi Ani Ziarului Financiar! Vă felicit şi anul acesta pentru organizarea evenimentului. Această distincţie este o mărturie că şi în România se poate face performanţă, se pot construi afaceri de succes. Este o dovadă a cât de multe poţi face cu o echipă talentată, cu un apetit pentru inovaţie şi competitivitate şi cu parteneri loiali. Dedeman este în continuare o companie 100% românească, continuăm să creştem şi urmează să deschidem magazinul cu numărul 50. Dincolo de cifre, rezultate sau profitabilitate, suntem aici pentru a produce schimbări importante pentru comunitate. Viitorul României stă în mâinile noastre, ale tuturor, şi doar dacă privim împreună spre performanţă vom putea vedea România alături de ţările din top.</p>
      <p>
        <b>9. Globalworth</b>
      </p>
      <p>
        <b>8. BRD</b>
      </p>
      <p>Claudiu Cercel, director general adjunct şi vicepreşedinte:</p>
      <p>Ne onorează prezenţa în acest clasament, vă mulţumim, şi aş dori să mulţumesc clienţilor, colaboratorilor şi salariaţilor, graţie eforturilor şi ambiţiei cărora poziţia noastră în clasament este posibilă. Proiectele noastre sunt în sprijinul actorilor din economia românească. Sperăm ca în noul ciclu de guvernanţă politică şi economică să existe mai multă înţelepciune de reglementare în domeniul bancar şi nu numai, să putem să îndeplinim mai bine menirea pe care o avem.</p>
      <p>
        <b>7. BCR</b>
      </p>
      <p>Dana Dima, retail &amp; private Banking executive vice president, member of the management board</p>
      <p>Mulţumim ZF, şi celor ce fac posibil această gală în fiecare an. BCR este un brand care a construit şi construieşte în continuare, astfel încât România să fie mai bună. În 1997 lansam prima plată cu cardul, iar astăzi vorbim deja de plăţi NFC. Suntem o bancă care investeşte, şi investim pentru ca românului să îi fie mai bine. Când vorbim de România, vorbim despre oameni, şi trebuie să facem lucrurile să se întâmple. Investiţiile pe care le facem astăzi în economie, şi pentru populaţie, îşi spun cuvântul, pentru că suntem aici. Suntem o bancă inovatoare şi sperăm că lucrul acesta se vede. Vreau să mulţumesc colegilor noştri şi clienţilor noştri. Bankingul este un business pentru oameni, făcut de oameni, şi susţinut de tehnologie. Mult succes tuturor în anii care vin, sperăm să fim împreună în fiecare an.</p>
      <p>
        <b>6. Automobile Dacia</b>
      </p>
      <p>Christoph Dridi, director general Dacia:</p>
      <p>Recompensa primită de Automobile Dacia ne bucură şi ne onorează. Este o recunoaştere a faptului că modelul nostru de succes continuă şi este studiat în universităţi de business renumite. Dincolo de studii, mai ştim şi că în practică, la fiecare 54 de secunde, o maşină iese de pe banda de asamblare de la Mioveni. Ne dorim să păstrăm excelenţa. Pentru aceasta, avem nevoie de un cadru economic în care priorităţile industriei auto sunt puse în practică. Aceste priorităţi sunt dezvoltare a infrastructurii de transport de toate tipurile, reducerea vehiculelor vechi, poluante, sprijinirea educaţiei duale, integrarea locală şi atragerea de noi furnizori, creşterea competitivităţii industriei pentru a atrage noi investiţii. În numele tuturor echipelor noastre, vă mulţumesc pentru recompensă.</p>
      <p>
        <b>5. Banca Transilvania</b>
      </p>
      <p>Omer Tetik, director general: </p>
      <p>La mulţi ani, Ziarul Financiar, şi felicitări pentru tot ce aţi reuşit. Felicitări pentru curaj, pentru 21 de ani de rezilienţă, şi pentru încrederea acordată. Ne bucurăm că suntem cea mai valoroasă bancă, suntem un produs al României. Valoarea noastră se întoarce înapoi la poporul român, pentru că avem 7 milioane de acţionari indirecţi, prin bursă, fonduri de investiţii care câştigă valoare odată cu Banca transilvania. Ne dorim să mergem înainte, să inovăm, să oferim poveşti frumoase. Jobul nostru este foarte mult despre cifre şi raporte, sperăm să transmitem poveşti frumoase către ZF şi de acum înainte.</p>
      <p>
        <b>4. Romgaz</b>
      </p>
      <p>Alexandra Posea, specialist în relaţia cu investitorii</p>
      <p>Felicitări tuturor câştigătorilor, felicitări Ziarul Financiar. Premiul acesta am înţeles că este despre numere, dar Romgaz este despre oameni, şi oamenii produc numere bune după cum s-a văzut la cea mai recentă raportare. Mulţumim pentru apreciere, pentru articolele pe care le scrieţi şi pentru suportul pe care îl acordaţi pieţei de energie şi gaze naturale din România.</p>
      <p>
        <b>3. Hidroelectrica</b>
      </p>
      <p>Bogdan Badea, preşedintele directoratului Hidroelectrica:</p>
      <p>Ne bucurăm să ne aflăm şi în acest an în top. Anul 2018 a fost de departe cel mai bun an al Hidroelectrica, am depăşit două praguri psihologice, 4 mld. lei cifră de afaceri şi 2 mld. lei profit. Nu ne vom opri aici, suntem foarte hotărâţi să facem listarea anul viitor, mai înspre toamnă. Vreau să felicit toţi câştigătorii din această seară, la mulţi ani!</p>
      <p>
        <b>2. OMV Petrom</b>
      </p>
      <p>Christina Verchere, CEO OMV Petrom</p>
      <p>Este o onoare să accept acest premiu în numele Petrom. Fără voi, nimic nu e posibil. Mulţumim ZF pentru recunoaştere, pentru acoperirea subiectelor de business din România. Noi oferim produse, servicii, facem investiţii, suntem angajator, suntem partea din societatea românească. Mulţumim!</p>
      <p>
        <b>1. UiPath</b>
      </p>
      <p>Răzvan Atim, Chief Asset Management Officer:</p>
      <p>Văzându-l pe Daniel Dines, am aceeaşi sinergie am mers în acelaşi punct, ne-am dorit foarte tare acelaşi lucru. Daniel provenind din mediul mare, de la Microsoft, aşa că am construit şi am visat. UiPath a fost şi este un ambasador extraordinar pentru ţară, peste tot. Făcând analogie cu invitatul special la gală, spunea că şi-ar fi dorit să aibă şi Polonia un unicorn. Având extinderea globală, nu mai contează că suntem francezi, germani, americani, sau români, am reuşit să atragem extrem de multă valoare la UiPath.</p>
      <p>Am crescut extrem de mult, suntem evaluaţi drept compania de software enterprise cu cea mai mare creştere din istorie. Ceea ce îmi doresc în mod particular este să avem ocazia să ne afirmăm, ca ţară, aşa cum ne-am afirmat la UiPath, să facem România mai atractivă, să încurajăm şi alte companii mai mici, să evolueze. Avem un potenţial foarte mare de talent în România. Este adevărat că o parte din el este exportat, noi rămânem aici pe baricade pentru a sprijini ţara şi a o face atractivă în exterior. Exact cum s-a reiterat, trebuie să avem curaj, să ieşim dintr-o zonă de confort, unde ne simţim bine. Trebuie să inovăm, să depăşim fiinţa ca să putem să inovăm. Suntem onoraţi pentru acest premiu, succes tuturor!</p>
      <p>Americanii ne privesc cu foarte mult respect şi apreciere. Prin muncă, inovaţie, talent, prin curajul de an e distribui peste tot global, este un lucru pe care puţini îl reuşesc, dar trebuie să ai curajul şi capacitatea să te depăşeşti. Când ieşi din zona de confort, din repetitivitatea zilnică, din lucrurile comune, la asta se rezumă revoluţia şi evoluţia. Mereu în revoluţii au fost nişte locomotive extraordinare, care au transformat mediul de afaceri. Acum, paradigma se schimă. Trebuie să ieşim şi să mergem către direcţia cea bună.</p>
    </article>
  </body>
</html>