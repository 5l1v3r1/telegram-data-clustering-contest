<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191121_pinter_sandor_elektromos_roller_robogo"/>
    <meta property="og:site_name" content="HVG.hu"/>
    <meta property="article:published_time" content="2019-11-21T19:55:00+00:00"/>
    <meta property="og:title" content="Pintér: Az elektromos roller segédmotoros kerékpárnak számít"/>
    <meta property="og:description" content="A belügyminiszter egy képviselői kérdésre adott válaszában írta ezt."/>
  </head>
  <body>
    <article>
      <h1>Pintér: Az elektromos roller segédmotoros kerékpárnak számít</h1>
      <address><time datetime="2019-11-21T19:55:00+00:00">21 Nov 2019, 19:55</time> by <a rel="author">hvg.hu</a></address>
      <p>
        <b>A belügyminiszter egy képviselői kérdésre adott válaszában írta ezt.</b>
      </p>
      <p>A DK-s Vadai Ágnes intézett írásbeli kérdést a belügyminiszterhez:</p>
      <blockquote>Miért segédmotoros kerékpár az elektromos roller? Avagy a rendőrség szándékosan akar baleseteket okozni az elektromos rollerekkel az utakon? címmel.</blockquote>
      <p><a href="https://www.parlament.hu/irom41/07930/07930-0001.pdf">Pintér Sándor válaszában azt közölte</a>, hogy „az elektromos rollert a hatályos szabályozás alapján, külön eltérő rendelkezés hiányában csak segédmotoros kerékpárnak lehet megfeleltetni.” Hozzátette, hogy a rendőrség a jogszabályok alapján köteles eljárni.</p>
      <p>Elvileg napirenden van a KRESZ módosítása, ugyanis egyre több a(z elektromos) roller a magyar városokban, a közlekedési szabályokban azonban nem szerepel ez a kategória, így nem világos, milyen előírások vonatkoznak rájuk. Emiatt a rollerrel közlekedőket leginkább gyalogosnak kellene tekinteni (minthogy nem járművet használnak), bár a rendőrség egy ügyben <a href="https://hvg.hu/cegauto/20190904_Sajat_olvasoja_jelentette_fel_az_Index_ket_ujsagirojat">segédmotoros kerékpárnak tekintett</a> nagy teljesítményű elektromos rollereket.</p>
      <p>Egyelőre a legtöbb városban, ahol megjelennek, egyedi rendeletekkel próbálják területileg szabályozni, hol közlekedhetnek. Így például <a href="https://hvg.hu/itthon/20191120_kossuth_ter_roller_kitiltas_egyszeru_kozlekedesi_eszkoz">csütörtökön jelentették be, hogy december 5-től tilos rollerezni a Kossuth téren</a> – a kormány ugyanis módosította a kiemelt nemzeti emlékhely (vagyis az Országház és környéke) használatának rendjéről szóló rendeletet.</p>
      <figure>
        <img src="https://img4.hvg.hu/image.aspx?id=ca29a7be-ccd3-4444-b3f6-9e76891dcd8c&amp;view=b2dea50f-cee1-4f6e-b810-034566fbfb2e"/>
      </figure>
      <p>„A biciklit a KRESZ emberi erővel hajtott járműként definiálja, ezt a meghatározást pedig akár az e-rollerekre is rá lehetne húzni” – véli Pető Attila közlekedési szakértő, aki korábban <a href="https://hvg.hu/360/20190711_Auto_roller_robogo_vadkeleti_kaosz_a_budapesti_jarmumegosztasban">nyilatkozott a hvg.hu-nak ezekről a járművekről</a>. Hogy még bonyolultabb legyen a képlet: a kerékpárt motor is hajthatja, ha annak teljesítménye kisebb, mint 300 watt. Az a fölötti, de 4 ezer watt alatti teljesítményű járgányokat nevezik segédmotoros kerékpárnak – a köznyelvben robogónak. Ebbe a kategóriába esnek az ogremobilok is, pedig azok sebességét bő 40 kilométer per órára korlátozták, míg egy hagyományosabb robogó akár hetvennel is tud repeszteni, ha nagyon akar.</p>
      <p>A jogalkotónak tehát kezdenie kellene valamit ezekkel az új eszközökkel, meg kellene határoznia, hogyan kell és lehet velük közlekedni, illetve hogyan kell őket felszerelni – szögezi le Pető Attila. Ez nem könnyű feladat, de egyre elkerülhetetlenebb. Pár éve létezett egy KRESZ-módosítási javaslat, amiben szerepelt a „járműszerű eszköz” kategóriája, de a módosításból végül nem lett semmi.</p>
      <related>
        <a href="https://hvg.hu/cegauto/20191107_Kegyetlen_kontent_az_interneten_a_Lime_temeto"/>
        <a href="https://hvg.hu/cegauto/20191011_elektromos_roller_kresz_modositas_revesz_mariusz"/>
      </related>
    </article>
  </body>
</html>