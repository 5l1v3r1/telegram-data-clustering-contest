<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/s-toppen-om-opinionskrisen-skapas-en-bunkermentalitet/"/>
    <meta property="og:site_name" content="DN.SE"/>
    <meta property="article:published_time" content="2019-11-21T19:31:41+00:00"/>
    <meta property="og:title" content="S-toppen om opinionskrisen: ”Skapas en bunkermentalitet”"/>
    <meta property="og:description" content="S-topparna om orsakerna till opinionskrisen: ”Januariavtalet, gängvåldet och bristerna i välfärden”"/>
  </head>
  <body>
    <article>
      <h1>S-toppen om opinionskrisen: ”Skapas en bunkermentalitet”</h1>
      <address><time datetime="2019-11-21T19:31:41+00:00">21 Nov 2019, 19:31</time> by <a rel="author" href="https://www.dn.se/av/hanna-jakobson/" target="_blank">Hanna Jakobson</a></address>
      <p>
        <b>Kraven ökar på partiledningen att agera när SD fortsätter flåsa S i nacken.<br/>Under fredagen samlas S-topparna för att diskutera hur de ska vända opinionsläget. <br/>– När det blir tufft skapas lätt en bunkermentalitet där man sitter och bekräftar varandra, säger Stockholms läns ordförande Helene Hellmark Knutsson.</b>
      </p>
      <p>På bordet inför mötet på S-högkvarteret på Sveavägen 68 ligger ett förslag på en mellanvalsstrategi, signerad partisekreteraren Lena Rådström Baastad. Där finns en rad åtgärder på hur S ska vända sin pågående opinionskris. </p>
      <p>I mätning efter mätning under hösten har Sverigedemokraterna närmat sig Socialdemokraterna och i veckans Demoskop-mätning som publicerades i <a href="https://www.aftonbladet.se/nyheter/samhalle/a/e8Rp6g/historisk-matning-nu-ar-sd-storst-i-sverige">Aftonbladet</a> blev SD största parti.</p>
      <p><b>Nu måste partiet </b>agera kraftfullt, kräver flera S-toppar. De pekar ut en rad faktorer bakom de dåliga siffrorna: gängkriminaliteten, bristerna i välfärden och januariavtalet. </p>
      <p>Ex-ministern, Helene Hellmark Knutsson, riksdagsledamot och ordförande för S i Stockholms län, sitter själv i partistyrelsen och kommer att delta fredagens möte. Hon kopplar tappet till den ökande gängkriminaliteten och en bristande välfärd som skriker efter ytterligare resurser när barn och äldre blir allt fler. </p>
      <p>Knutsson anser att den regering, som hon tidigare var en del av, har misslyckats med att förebygga gängkriminaliteten, till exempel genom att blunda för bostadsbristen. </p>
      <p>– Vi har inte klarat av att ge ett värdigt boende till människor. Det finns en ökad trångboddhet och det är många familjer som inte har en fast plats att bo på. Det är för många barn som far illa, säger hon. </p>
      <p><b>Regeringen har inte lyssnat</b> på sina kommunalråd, i till exempel Södertälje och Botkyrka, anser hon. </p>
      <p>– De har varnat för den här situationen gång på gång. Man har velat få bort EBO-lagstiftningen, (lagen om eget boende) och där blir det nu en mindre förändring. Men helst vill vi slopa EBO, säger hon.</p>
      <p>Helene Hellmark Knutsson menar att partiledningen isolerat sig. </p>
      <p>– När det blir tufft skapas lätt en bunkermentalitet där man sitter och bekräftar varandra. Det är ingen bra situation att nästan exakt samma människor sitter i regeringen som sitter i vårt verkställande utskott.</p>
      <p><b>Och från kommunalråden </b>larmas det allt högre. S-toppen i Robertsfors i Västerbotten, Patrik Nilsson, anser att S måste sluta försvara januariavtalet och i stället anta en mer offensiv roll. </p>
      <p>– Nu måste man gå ut och visa hur socialdemokratin vill forma framtidens samhälle. Man har varit för passiv. Vi måste möta de ökade behov som medborgarna har i förskolan, skolan och äldreomsorgen. Det är de bekymmer vi har i mindre kommuner ute i landet. </p>
      <p>Ett exempel är att sätta ned foten i frågan om hur reformeringen av Arbetsförmedlingen ska se ut.</p>
      <p>– Man kom överens om 73 punkter men sen blev det ett vakuum. Vad innebär det rent praktiskt? säger han. </p>
      <p><b>Hans motsvarighet</b>, Jimmy Jansson, (S) i Eskilstuna, efterlyser krisinsikt från partiledningen. </p>
      <p>– En klar uppfattning, som ligger i linje med väljarnas, om hur samhället faktiskt ser ut och socialdemokratiska förslag på åtgärder, både tuffa och snälla. Vi behöver sätta ner foten i migrationsfrågan och ge besked om hur välfärdens finansiering ser ut.</p>
    </article>
  </body>
</html>