<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-zdrowia/w-warszawie-otwarto-centrum-porodow-naturalnych,135373.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T19:55:00+00:00"/>
    <meta property="og:title" content="W Warszawie otwarto Centrum Porodów Naturalnych"/>
    <meta property="og:description" content="Miejski Szpital Specjalistyczny im. Św. Rodziny przy ul. Madalińskiego otwiera oddział umożliwiający poród jak w warunkach domowych. To drugi tego typu oddział w stolicy, którego powstanie zostało zainspirowane rozwiązaniami funkcjonującymi w krajach europejskich. Centrum Porodów Naturalnych to trzy dwupokojowe apartamenty, urządzone na domowe zacisze.&lt;br /&gt;&lt;br /&gt;&lt;br /&gt;"/>
  </head>
  <body>
    <article>
      <h1>W Warszawie otwarto Centrum Porodów Naturalnych</h1>
      <address><time datetime="2019-11-21T19:55:00+00:00">21 Nov 2019, 19:55</time> by <a rel="author">Tomasz Jakubowski  </a></address>
      <h4>Miejski Szpital Specjalistyczny im. Św. Rodziny przy ul. Madalińskiego otwiera oddział umożliwiający poród jak w warunkach domowych. To drugi tego typu oddział w stolicy, którego powstanie zostało zainspirowane rozwiązaniami funkcjonującymi w krajach europejskich. Centrum Porodów Naturalnych to trzy dwupokojowe apartamenty, urządzone na domowe zacisze.</h4>
      <hr/>
      <ul>
        <li>Na Centrum Porodów Naturalnych składają się pokoje do porodu z basenem porodowym oraz pokój dla mamy i dziecka z aneksem kuchennym oraz zapleczem sanitarnym. Z Centrum Porodów Naturalnych mogą korzystać kobiety z diagnozowaną ciążą niepowikłaną, wcześniej przygotowane do takiej formy porodu przez położne w szkole rodzenia lub podczas wizyt w przychodni przyszpitalnej. W centrum mogą rodzić także pacjentki skierowane z izby przyjęć przez lekarzy dyżurnych.</li>
      </ul>
      <p>To drugi tego typu oddział w Warszawie. Pierwszy Przyszpitalny Dom Narodzin powstał w 2012 roku w Szpitalu Specjalistycznym Św. Zofii.</p>
      <h3>Poród bez bólu</h3>
      <p>Centrum Porodów Naturalnych oferuje możliwość porodu do wody, który jest bezpieczny zarówno dla mamy, jak i dziecka. Podczas porodu woda wymieniana jest na bieżąco z dbałością o stałą temperaturę 36-37 stopni Celsjusza (przy temperaturze powietrza 26-27 stopni Celsjusza) oraz czystość.</p>
      <p>W Centrum Porodów Naturalnych stosowane są wyłącznie naturalne metody stymulacji czynności skurczowej (np. immersja wodna w basenie porodowym lub pod prysznicem. Może obejmować wczesną fazę skurczów lub cały czas porodu, aż do narodzin dziecka.. Zanurzenie w ciepłej wodzie skraca czas porodu i czyni go mniej bolesnym.</p>
      <p>Inne metody łagodzenia bólu to Tens, masaż lub hipnobirthing.</p>
      <h3>Pobyt po porodzie</h3>
      <p>Poród w Centrum Porodów Naturalnych jest bezpłatny. W apartamencie porodowym pacjentka przebywa do 2 godzin po porodzie - do czasu zakończenia pierwszego kontaktu z dzieckiem, tzw. kangurowania. Istnieje też możliwość skorzystania z dodatkowych usług niefinansowanych przez NFZ.</p>
      <p>Blok Porodowy Szpitala Specjalistycznego im. Św. Rodziny dysponuje 8 nowoczesnymi i komfortowymi salami porodowymi, z których każda jest w pełni dostosowana do potrzeb pacjentek i wyposażona w odpowiedni sprzęt ułatwiający zarówno poród naturalny, jak i podanie znieczulenia podczas porodu. Centrum Porodów Naturalnych, z 3 apartamentami i salą  porodów naturalnych, jest uzupełnieniem oferty bloku porodowego.</p>
    </article>
  </body>
</html>