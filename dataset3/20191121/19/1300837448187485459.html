<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cultura/tv/2019/11/21/tv-al-via-la-seconda-stagione-di-britannia-su-sky-atlantic_f6b71c40-ef19-4eb8-9be6-3c7ef89d3944.html"/>
    <meta property="og:site_name" content="ANSA.it"/>
    <meta property="article:published_time" content="2019-11-21T19:45:24+00:00"/>
    <meta property="og:title" content="Al via la seconda stagione di Britannia su Sky Atlantic"/>
    <meta property="og:description" content="Britannia, 45 d. C. - I Romani hanno conquistato la regione. Tra saccheggi e razzie, interi villaggi sono stati distrutti e chi è sopravvissuto deve sottostare al dominio degli invasori. (ANSA)"/>
  </head>
  <body>
    <article>
      <h1>Al via la seconda stagione di Britannia su Sky Atlantic</h1>
      <h2>Drama storico a tinte fantasy</h2>
      <address><time datetime="2019-11-21T19:45:24+00:00">21 Nov 2019, 19:45</time> by <a rel="author">Redazione ANSA</a></address>
      <p>Britannia, 45 d. C. - I Romani hanno conquistato la regione. Tra saccheggi e razzie, interi villaggi sono stati distrutti e chi è sopravvissuto deve sottostare al dominio degli invasori. Solo una ragazza, secondo una profezia, può risollevare le sorti del suo popolo e portare la Britannia alla libertà. Ci riuscirà? Torna con l'attesa seconda stagione Britannia, il drama storico a tinte fantasy targato Sky Original al via con i nuovi episodi il 22 novembre, tutti i venerdì alle 21.15 su Sky Atlantic e in streaming su NOW TV.<br/>    Sono passati ormai due anni dall'invasione della Britannia ad opera dei Romani. Con l'aiuto di Amena (Annabel Scholey, I Medici, Being Human), regina dei Celti, il generale Aulo (David Morrissey, The Walking Dead, The Missing) sta tentando di romanizzare le tribù locali, procedendo alla soppressione violenta di qualsiasi tentativo di opporsi al processo. Non pochi dubbi sorgono però sul comportamento di Aulo, che sembra avere un piano oscuro e segreto. Un piano che risveglia i fantasmi del passato di Amena e rende ben più pericolosa la sua minaccia nei confronti dei Druidi.<br/>    Cait (Eleanor Worthington Cox, Maleficent, Enfield - Oscure presenze), una giovane ragazza addestrata dal Druido Divis (Nikolaj Lie Kaas, Angeli e Demoni, The Killing), è la sola speranza per i Celti. Il suo destino è quello di portare a compimento la profezia che libererebbe la Britannia dall'invasione romana. Ma una guerra civile tra i Druidi, messa in atto dai fratelli Veran e Harka (entrambi interpretati da Mackenzie Crook, Pirati dei Caraibi, Il Trono di Spade), potrebbe ostacolare il compiersi degli eventi.<br/>    BRITANNIA è una serie originale Sky, creata e scritta da Jez Butterworth (Spectre) e Tom Butterworth (Tin Star) e da James Richardson (Monsters) e prodotta dalla Vertigo Films in collaborazione con la Neal Street Productions <br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>