<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-rosia-zakon-pro-inozemnykh-agentiv/30285161.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T19:08:51+00:00"/>
    <meta property="og:title" content="Президент Радіо Свобода: закон про фізособи-«іноагентів» в Росії спрямований на подальше переслідування журналістів"/>
    <meta property="og:description" content="Ухвалені 21 листопада Держдумою Росії поправки до закону «про ЗМІ – іноземних агентів» входять у число «небезпечних, зростаючих зусиль, спрямованих на переслідування журналістів медіакорпорації Радіо"/>
  </head>
  <body>
    <article>
      <h1>Президент Радіо Свобода: закон про фізособи-«іноагентів» в Росії спрямований на подальше переслідування журналістів</h1>
      <address>
        <time datetime="2019-11-21T19:08:51+00:00">21 Nov 2019, 19:08</time>
      </address>
      <p>Ухвалені 21 листопада Держдумою Росії поправки до закону «про <a href="https://www.radiosvoboda.org/a/news/28783028.html">ЗМІ – іноземних агентів</a>» входять у число «небезпечних, зростаючих зусиль, спрямованих на переслідування журналістів медіакорпорації Радіо Вільна Європа / Радіо Свобода й інших іноземних ЗМІ», і є «черговим кроком до того, щоб громадяни Росії отримували тільки ту інформацію, що схвалена Кремлем», заявив президент Радіо Свобода Джеймі Флай.</p>
      <p>«У своєму прагненні вплинути на життя і безпеку конкретних журналістів цей закон нагадує про найтемніші часи з минулого Росії», – додав він. Президент медіакорпорації підкреслив, що в міру отримання роз’яснень практичних наслідків закону будуть зроблені нові заяви.</p>
      <p>Раніше Джеймі Флай назвав дії російської влади по відношенню до іноземних ЗМІ, що працюють у Росії, «політично мотивованими».</p>
      <p>Державна дума Росії ухвалила законопроєкт, який, зокрема, <a href="https://www.radiosvoboda.org/a/news-rosia-zakon-fizosoby-inoagenty/30284793.html">дозволяє визнавати </a>«іноземними агентами» фізичних осіб, в третьому, остаточному читанні 21 листопада.</p>
      <p>Щоб набути чинності, закон має ще бути ухвалений Радою федерації Росії і підписаний президентом.</p>
      <p>
        <b>Читайте також: <a href="https://www.radiosvoboda.org/a/28855583.html">Держдума Росії дозволила визнавати ЗМІ «іноземними агентами». Що це означає?</a></b>
      </p>
      <p>Закон про «іноземних агентів» ухвалений у Росії в 2012 році. Будь-яка некомерційна організація або громадський рух можуть бути внесені в список «агентів», якщо вони отримують фінансову підтримку з-за кордону і ведуть політичну діяльність.</p>
      <p>Критерії, за якими визначається така діяльність, в законі чітко не визначені. Ті організації, що потрапили у реєстр, повинні періодично звітувати про свою фінансову діяльність, а також вказувати в інтернеті й у всіх публікаціях в ЗМІ, що вони є «іноземним агентом». Порушення можуть призвести до мільйонних штрафів.</p>
    </article>
  </body>
</html>