<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/serie-felfuggesztettek-verona-reszleges-stadionbezarasat"/>
    <meta property="og:site_name" content="Paraméter"/>
    <meta property="article:published_time" content="2019-11-21T19:40:00+00:00"/>
    <meta property="og:title" content="Serie A - Felfüggesztették a Verona részleges stadionbezárását"/>
    <meta property="og:description" content="Az Olasz Labdarúgó Szövetség fellebbviteli testülete csütörtökön felfüggesztette a Verona stadionjának részleges bezárását, amit szurkolóinak rasszista magatartása miatt kapott a klub."/>
  </head>
  <body>
    <article>
      <h1>Serie A - Felfüggesztették a Verona részleges stadionbezárását</h1>
      <h2>Az Olasz Labdarúgó Szövetség fellebbviteli testülete csütörtökön felfüggesztette a Verona stadionjának részleges bezárását, amit szurkolóinak rasszista magatartása miatt kapott a klub.</h2>
      <address>
        <time datetime="2019-11-21T19:40:00+00:00">21 Nov 2019, 19:40</time>
      </address>
      <p>Az ügy ezzel nem zárult le, mivel a másodfokú testület azért függesztette fel a büntetés végrehajtását, mert szerinte további vizsgálatra van szükség a végső döntéshez, hogy kiderítsék, pontosan melyik szektorból jött a rasszista kórus és milyen mértékben.</p>
      <p>Ez azt jelenti, hogy a Verona vasárnap teljes kapacitású stadionban fogadhatja a Fiorentinát.</p>
      <p>November elején azért büntették szektorbezárással a klubot, mert a Brescia ellen 2-1-re megnyert hazai mérkőzésen a vendégek támadóját, Mario Balotellit rasszista atrocitás érte.</p>
      <p>A ghánai származású, olasz válogatott játékos a bekiabálások miatt az 54. percben kezébe vette a labdát, felrúgta a lelátóra, majd levonult a pályáról. A kapu mögött a csapattársai és az ellenfél játékosai is győzködték, ne menjen be az öltözőbe.</p>
      <p>A játékvezető rövid időre megállította a játékot, a hangosbemondó pedig megkérte a drukkereket, hagyják abba a kiabálást, különben idő előtt véget ér az összecsapás. A találkozó néhány perc elteltével folytatódott, Balotelli pedig a 85. percben gólt szerzett.</p>
      <p>MTI</p>
    </article>
  </body>
</html>