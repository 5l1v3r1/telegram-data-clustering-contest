<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/politics/epistoli-patouli-se-tsipra-na-katevoun-oi-afises-allios-tha-akolouthisei-o-nomos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T19:31:07+00:00"/>
    <meta property="og:title" content="Επιστολή Πατούλη σε Τσίπρα: Να κατέβουν οι αφίσες αλλιώς θα ακολουθήσει ο νόμος"/>
    <meta property="og:description" content="Ο περιφερειάρχης Αττικής ζητά από τον κ. Τσίπρα να δώσει εντολή σε αυτούς που ανάρτησαν τις αφίσες για την ομιλία του, «με τον ίδιο τρόπο και με δικά τους μέσα» να τις αποκαθηλώσουν, σε μια «ελάχιστη πράξη σεβασμού απέναντι στο περιβάλλον, τους πολίτες της Αττικής και την αισθητική του τόπου που ζούμε»"/>
  </head>
  <body>
    <article>
      <h1>Επιστολή Πατούλη σε Τσίπρα: Να κατέβουν οι αφίσες αλλιώς θα ακολουθήσει ο νόμος</h1>
      <h2>Ο περιφερειάρχης Αττικής ζητά από τον κ. Τσίπρα να δώσει εντολή σε αυτούς που ανάρτησαν τις αφίσες για την ομιλία του, «με τον ίδιο τρόπο και με δικά τους μέσα» να τις αποκαθηλώσουν, σε μια «ελάχιστη πράξη σεβασμού απέναντι στο περιβάλλον, τους πολίτες της Αττικής και την αισθητική του τόπου που ζούμε»</h2>
      <address><time datetime="2019-11-21T19:31:07+00:00">21 Nov 2019, 19:31</time> by <a rel="author">ΤοΒΗΜΑ Team</a></address>
      <p>Την παρέμβαση του προέδρου του <a href="https://www.in.gr/tags/%cf%83%cf%85%cf%81%ce%b9%ce%b6%ce%b1/">ΣΥΡΙΖΑ</a>, Αλέξη Τσίπρα, ώστε να απομακρυνθούν τα banners που διαφήμιζαν την ομιλία του, στο πλαίσιο της εκδήλωσης του στη Νίκαια, ζητά με επιστολή του ο Περιφερειάρχης Αττικής <a href="https://www.in.gr/tags/%ce%b3%ce%b9%cf%8e%cf%81%ce%b3%ce%bf%cf%82-%cf%80%ce%b1%cf%84%ce%bf%cf%8d%ce%bb%ce%b7%cf%82/">Γιώργος Πατούλης</a>.</p>
      <p>Ο κ. Πατούλης, επανέρχεται και πάλι με επιστολή του προς τον κ. Τσίπρα στο θέμα καθώς σύμφωνα με καταγγελίες, κεντρικοί δρόμοι του Λεκανοπεδίου γέμισαν ξανά με εκατοντάδες παράνομες αφίσες, που προαναγγέλλουν την ομιλία του κ. Τσίπρα στη Νίκαια.</p>
      <p>
        <a href="https://www.in.gr/2019/11/21/greece/eksarxeia-ta-eksi-ypo-katalipsi-ktiria-pou-thelei-na-ekkenosei-el/">Εξάρχεια : Τα έξι υπό κατάληψη κτίρια που θέλει να εκκενώσει η ΕΛ.ΑΣ.</a>
      </p>
      <p>Αφού επισημαίνει ότι θα πράξει το ίδιο σε κάθε άλλη αντίστοιχη περίπτωση που θα διαπιστωθεί αφισορύπανση, ο κ. Πατούλης ζητεί από τον κ. Τσίπρα να δώσει εντολή σε αυτούς που ανάρτησαν τις αφίσες για την ομιλία του, «με τον ίδιο τρόπο και με δικά τους μέσα» να τις αποκαθηλώσουν. Σε διαφορετική περίπτωση επισημαίνει ότι θα ακολουθηθούν τα όσα προβλέπονται από το νόμο και τις κείμενες διατάξεις.</p>
      <h3>Το κείμενο της επιστολής</h3>
      <p>Αθήνα 21 Νοεμβρίου 2019<br/>Αξιότιμε κύριε Πρόεδρε του ΣΥΡΙΖΑ</p>
      <p>Όπως ήδη σας έχω ενημερώσει με επιστολή που απέστειλα τόσο προς εσάς, όσο και προς όλους τους αρχηγούς των πολιτικών κομμάτων, η Περιφέρεια Αττικής σε συνεργασία με τους Δήμους κι εφαρμόζοντας την ισχύουσα εθνική νομοθεσία, έχει αναλάβει πρωτοβουλία για να «απαλλάξει» τους κεντρικούς οδικούς άξονες της Αττικής, από χιλιάδες παράνομες διαφημιστικές αφίσες, banners και πανό, που απειλούν την ασφάλεια των διερχόμενων οδηγών, ρυπαίνουν το περιβάλλον, υποβαθμίζουν την εικόνα των πόλεων και επιβαρύνουν την ποιότητα ζωής των συμπολιτών μας.</p>
      <p>Δυστυχώς όμως παρά τις συστάσεις μας και τις επίμονες προσπάθειες μας σε συνεργασία με τους Δήμους να σταματήσει η αφισορύπανση στην Αττική, το φαινόμενο επαναλαμβάνεται. Μετά από καταγγελίες που δεχθήκαμε, διαπιστώσαμε πως κεντρικοί δρόμοι του Λεκανοπεδίου γέμισαν ξανά με εκατοντάδες παράνομα αναρτημένα banners, που προαναγγέλλουν την ομιλία που θα πραγματοποιήσετε σήμερα στη Νίκαια.</p>
      <p>Με την παρούσα επιστολή σας ζητώ, όπως θα πράξω και σε οποιαδήποτε άλλη αντίστοιχη περίπτωση, να δώσετε εντολή σε αυτούς που ανάρτησαν τις αφίσες για την ομιλία σας, με τον ίδιο τρόπο και με δικά τους μέσα να τις αποκαθηλώσουν. Σε διαφορετική περίπτωση θα ακολουθήσουμε τα όσα προβλέπονται από το νόμο και τις κείμενες διατάξεις.</p>
      <p>Η σχετική ενέργεια αποκαθήλωσής τους θα ήταν μια ελάχιστη πράξη σεβασμού απέναντι στο περιβάλλον, τους πολίτες της Αττικής και την αισθητική του τόπου που ζούμε. Θέλω να σας επισημάνω ότι δεν είναι πρόθεση της Διοίκησης της Περιφέρειας Αττικής η αντιπαράθεση με τα πολιτικά κόμματα.</p>
      <p>Επιδίωξή μας είναι η συνεργασία μαζί τους, ώστε από κοινού να προωθήσουμε τις πολιτικές εκείνες, που θα δώσουν λύση στα προβλήματα που αντιμετωπίζουν οι πολίτες των 66 Δήμων του Λεκανοπεδίου.</p>
      <p>Αν θεωρείτε ότι το ισχύον θεσμικό πλαίσιο δεν είναι δίκαιο τότε να προτείνετε την αλλαγή του. Σε διαφορετική περίπτωση σεβαστείτε τα όσα προβλέπονται στο νόμο και τους πολίτες της Αττικής.</p>
      <p>Η Περιφέρεια θα παραμείνει σταθερά προσηλωμένη στην εφαρμογή των νόμων, χωρίς διακρίσεις, εντείνοντας την προσπάθειά μας να απαλλάξουμε το Λεκανοπέδιο από καταστάσεις που δεν μας αξίζουν.</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
    </article>
  </body>
</html>