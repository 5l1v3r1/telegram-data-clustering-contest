<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/territori/citt%C3%A0/il-consiglio-si-ferma-per-ricordare-roberto-puliero-1.7792885"/>
    <meta property="og:site_name" content="L'Arena"/>
    <meta property="article:published_time" content="2019-11-21T19:30:30+00:00"/>
    <meta property="og:title" content="Il Consiglio si ferma per ricordare Roberto Puliero"/>
    <meta property="og:description" content="Un minuto di silenzio"/>
  </head>
  <body>
    <article>
      <h1>Il Consiglio si ferma <br/>per ricordare <br/>Roberto Puliero</h1>
      <address>
        <time datetime="2019-11-21T19:30:30+00:00">21 Nov 2019, 19:30</time>
      </address>
      <p><b>È stata <a href="https://www.larena.it/territori/citt%C3%A0/a-puliero-la-tribuna-stampa-una-targa-e-borsa-di-studio-1.7790593">la voce esplosiva di Roberto Puliero</a> ad aprire questa sera il Consiglio comunale</b>. A pochi minuti dall’inizio dei lavori, infatti, sugli schermi presenti in aula, <b>le immagini dello storico gol di Elkjær che, a maggio ’85, consegnò lo scudetto al Verona, hanno fatto da sfondo alle sue indimenticabili parole.</b></p>
      <p>“Tutta Verona si è fermata e si è raccolta nel ricordo e nel saluto di Roberto Puliero – ha dichiara il presidente del Consiglio comunale Ciro Maschio –. Tantissimi i messaggi e i ricordi spontanei, a dimostrare quanto fosse amato, popolare e familiare per tutti i veronesi di ogni ceto ed età. La voce di Roberto Puliero è legata ai momenti e ai ricordi più belli del Verona e di Verona. Le sue leggendarie e inimitabili radiocronache ci hanno accompagnato per anni, al punto che non era pensabile ascoltare una partita del Verona senza la sua voce. Professore di lettere, attore e regista con la sua Compagnia amatoriale de La Barcaccia, radiocronista e personaggio televisivo, ha lasciato tracce importanti nel teatro, nel costume e nella cultura popolare della nostra città. Con la sua satira libera e arguta, ci ha regalato battute, imitazioni e caricature, alcune, indimenticabili, dedicate anche agli amministratori di Palazzo Barbieri. Colto e popolare al tempo stesso, con la sua intelligenza, il suo umorismo, il suo estro e la sua umanità è stato uno dei migliori interpreti della ‘veronesità’. Grazie Roberto”. In suo ricordo, al termine dell’intervento, si è tenuto in aula un minuto di silenzio.</p>
    </article>
  </body>
</html>