<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/2019/11/21/v-novi-stevilki-primorskih-novic-preberite"/>
    <meta property="og:site_name" content="Primorske novice"/>
    <meta property="article:published_time" content="2019-11-21T19:05:20+00:00"/>
    <meta property="og:title" content="V novi številki Primorskih novic preberite"/>
    <meta property="og:description" content="Okoliščine pretepa, ki je v petek dopoldne vznemiril nekatere Ankarančane, kriminalisti še preiskujejo. Tožilstvo je za Ljubljančana in Črnogorca, ki sta od sobote v priporu, že vložilo obtožni predlog zaradi nasilništva. Zgodba pa ima še drugo plat, svojci od petka pogrešajo Ljubljančana, ki je pretepenega in enega od priprtih pripeljal v Ankaran. Za njim so se izgubile vse sledi. V avtu je pustil denarnico, dokumente, telefon, oblačila. “Nima niti evra,” nam je zaskrbljena povedala njegova sestra, ki vse od minulega tedna poizveduje na vse strani in poskuša dobiti kakšno informacijo."/>
  </head>
  <body>
    <article>
      <h1>V novi številki Primorskih novic preberite</h1>
      <address><time datetime="2019-11-21T19:05:20+00:00">21 Nov 2019, 19:05</time> by <a rel="author">Spletno uredništvo</a></address>
      <p>
        <b>Okoliščine pretepa, ki je v petek dopoldne vznemiril nekatere Ankarančane, kriminalisti še preiskujejo. Tožilstvo je za Ljubljančana in Črnogorca, ki sta od sobote v priporu, že vložilo obtožni predlog zaradi nasilništva. Zgodba pa ima še drugo plat, svojci od petka pogrešajo Ljubljančana, ki je pretepenega in enega od priprtih pripeljal v Ankaran. Za njim so se izgubile vse sledi. V avtu je pustil denarnico, dokumente, telefon, oblačila. “Nima niti evra,” nam je zaskrbljena povedala njegova sestra, ki vse od minulega tedna poizveduje na vse strani in poskuša dobiti kakšno informacijo.</b>
      </p>
      <figure>
        <img src="https://static.primorske.si/foto/highres/gnweb/720770_719975_262-anka2-1.jpg"/>
        <figcaption>Okoliščine pretepa, ki je v petek dopoldne vznemiril nekatere Ankarančane, kriminalisti še preiskujejo.  </figcaption>
      </figure>
      <h3>Nesreča na ladji: izključili tujo krivdo</h3>
      <p>Policisti in kriminalisti, ki so v sredo popoldne opravili ogled prizorišča tragične delovne nesreče na ladji Knossos, so izključili tujo krivdo. Okoliščine nesreče, v kateri je umrl 47-letni delavec iz Kopra, bo preveril tudi preiskovalec pomorskih nesreč in incidentov. Na koprski policijski upravi so potrdili, da se je nesreča v skladišču ladje Knossos zgodila, ko je 47-letni delavec plezal po nezavarovani lestvi. Tik pod vrhom mu je zdrsnilo, tako da je omahnil z višine približno 17 metrov v globino. Zdravnik je na kraju nesreče lahko le potrdil smrt in odredil obdukcijo.</p>
      <h3>Policisti skozi rdečo v nesrečo</h3>
      <p>Danes, nekaj minut po 10.30, se je v središču Nove Gorice zgodila nevsakdanja prometna nesreča. V policijsko vozilo na nujni interventni vožnji s prižganimi modrimi lučmi in sireno se je v križišču Sedejeve ulice in Vojkove ceste z avtomobilom zaletel 70-letni moški. Prometni policisti podrobnosti nesreče še preiskujejo.</p>
      <h3>Boj za dediščino Istrabenza?</h3>
      <p>“Drži, kupili smo delež v Istrabenzu. Tako bomo, upam, od Dutb le dobili odgovor, zakaj letos poleti nismo mogli kupiti Istrabenzove polovice Adriafina, ” pravi <b>Andrej Toš</b> mlajši iz družbe BSL. Delež jim je je prodala Gorenjska banka. Skoraj 16-odstotni delež v Istrabenzu je prodala tudi Sava, kupila ga je Dutb.</p>
      <h3>Za prepoved orožja in maskirnih uniform</h3>
      <p>Potem ko je svet za nacionalno varnost prejšnji teden naložil vladi spremembo zakonodaje, s katero bi lahko ukrepali proti t.i. vardam, je vlada danes obravnavala predloge zakonodajnih sprememb, vendar se do njih (še) ni opredelila. Po napovedih pravosodne ministrice <b>Andreje Katič</b> naj bi to storila v kratkem.</p>
      <h3>Sprememb bodo najbolj veseli postojnski trgovci</h3>
      <p>Po novem odloku o NUSZ bodo občani za stanovanja povečini plačevali do deset oziroma do 20 evrov manj. Trgovskim centrom, ki so zdaj plačevali največ v Sloveniji, se obeta močna razbremenitev, nekateri poslovni subjekti pa bodo plačevali več.</p>
      <h3>Združili so se, da bi ohranili športni center</h3>
      <p>Uporabniki Športnega centra Hit so na nogah. Če bo Hit prodal center in se bo vanj selila industrija, bodo dejavnosti na stotine športnikov in rekreativcev ogrožene. Povezali so se v civilno iniciativo, od županov na Goriškem pa pričakujejo skupno akcijo za vsaj začasno ohranitev centra, kakršnega ni od Vidma do Ljubljane.</p>
      <h3>Ajdovska občina je zeliščarka</h3>
      <p>Kupcem, ki bodo v Lekarni Ajdovščina kupovali pastile ameriškega slamnika, bo farmacevt lahko postavil vprašanje: “A želite tiste 'občinske'?” Občina Ajdovščina je namreč na občinsko njivo neobičajnih kultur zasadila tudi ameriški slamnik, iz njega pa v sodelovanju s podjetjem Tosla in razvojno agencijo Rod razvila prehransko dopolnilo.</p>
      <h3>Stanovanja: visoki cilji za malo denarja</h3>
      <p>V Sloveniji manjka vsaj 10.000 najemnih stanovanj. Najemnine rastejo hitreje kot plače, mladi pa zaradi negotovih oblik dela ne morejo niti upati na kredit in nakup stanovanja. To, da je v državi od osamosvojitve dalje obstajala stanovanjska politika, je laž, v katero verjamejo le tisti, ki bi morali skrbeti zanjo. Stvari naj bi spravil v red novi stanovanjski zakon, ki pa že zbuja številne dvome o tem, da bo učinkovit.</p>
      <h3>Tudi umetnost bi predpisala na recept</h3>
      <p>V zadnjem desetletju vse več ljudi trpi zaradi izgorelosti, ki pa uradno (še) ne velja za bolezen, pač pa jo Svetovna zdravstvena organizacija opredeljuje kot poklicni pojav. Izgorelost nastopi, ko nam zmanjka energije za delo in življenje in smo tako psihično, telesno in čustveno izčrpani, da se le s počitkom ne moremo več regenerirati. Je ozdravljiva, kar pa zahteva temeljito prevetritev življenja, zato je bolje vzorce, ki človeka uničujejo, pravočasno prepoznati in spremeniti, opozarja <b>Tina Bončina</b>, avtorica pred kratkim izšle knjige o izgorelosti, ki je pritegnila veliko zanimanje javnosti. Jutri objavljamo intervju z njo.</p>
    </article>
  </body>
</html>