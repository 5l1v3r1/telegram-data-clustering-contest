<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125773/sepee-tziros-643-ekat-eyro-gia-tis-epiheiriseis-endysis-2018"/>
    <meta property="og:site_name" content="Insider"/>
    <meta property="article:published_time" content="2019-11-21T19:40:00+00:00"/>
    <meta property="og:title" content="ΣΕΠΕΕ: Τζίρος 643 εκατ. ευρώ για τις επιχειρήσεις ένδυσης το 2018"/>
    <meta property="og:description" content="«Οι επιχειρήσεις της εγχώριας αγοράς σημείωσαν μικρή αύξηση 1,8%, ενώ ο κύκλος εργασιών των εξαγωγικών επιχειρήσεων σημείωσε αύξηση 5,4%» σημειώνει ο ΣΕΠΕΕ."/>
  </head>
  <body>
    <article>
      <h1>ΣΕΠΕΕ: Τζίρος 643 εκατ. ευρώ για τις επιχειρήσεις ένδυσης το 2018</h1>
      <h2>«Οι επιχειρήσεις της εγχώριας αγοράς σημείωσαν μικρή αύξηση 1,8%, ενώ ο κύκλος εργασιών των εξαγωγικών επιχειρήσεων σημείωσε αύξηση 5,4%» σημειώνει ο ΣΕΠΕΕ.</h2>
      <address>
        <time datetime="2019-11-21T19:40:00+00:00">21 Nov 2019, 19:40</time>
      </address>
      <p><b>Αύξηση 2,6%</b> σημείωσε το 2018 ο κύκλος εργασιών των μεγαλύτερων <b>επιχειρήσεων ένδυσης</b> στην Ελλάδα και ανήλθε στα <b>643 εκατ. ευρώ,</b> έναντι 627 εκατ. ευρώ το 2017.</p>
      <p>Συγκεκριμένα, όπως αναφέρει ο<b> Σύνδεσμος Επιχειρήσεων Πλεκτικής και Ετοίμου Ενδύματος Ελλάδας</b> βάσει της έρευνας που πραγματοποίησε σε δείγμα 108 επιχειρήσεων ένδυσης στην Ελλάδα το<b> 49% των επιχειρήσεων βελτίωσε τον κύκλο εργασιών το</b>υ, ενώ το αντίστοιχο ποσοστό την προηγούμενη χρονιά ήταν <b>50%.</b></p>
      <p>«Οι <b>επιχειρήσεις της εγχώριας αγορά</b>ς σημείωσαν μικρή αύξηση 1,8%, ενώ ο κύκλος εργασιών των εξαγωγικών επιχειρήσεων σημείωσε αύξηση 5,4%», αναφέρει ο ΣΕΠΕΕ.</p>
      <p>Για τις αμιγώς <b>εξαγωγικές επιχειρήσεις</b> ο κύκλος εργασιών από 139 εκατ. ευρώ το 2017 αυξήθηκε σε 146 εκατ. ευρώ το 2018. Τα μικτά κέρδη αυξήθηκαν κατά 3,4%, από 29,8 εκατ. ευρώ σε 30,8 εκατ. ευρώ, ενώ τα καθαρά κέρδη κατέγραψαν άνοδο 4%. Το ποσοστό καθαρού κέρδους ανήλθε σε 3,6%. Οι υποχρεώσεις των αμιγών εξαγωγικών επιχειρήσεων ανήλθαν σε 57,7 εκατ. ευρώ (39,5% επί του κύκλου εργασιών τους).</p>
      <p>Όσον αφορά τα <b>ελληνικά brands</b>, στην κατηγορία των γυναικείων ενδυμάτων καταγράφηκε αύξηση του κύκλου εργασιών κατά 6,9%, από 233 εκατ. ευρώ το 2017 σε 249 εκατ. ευρώ το 2018. Τα μικτά κέρδη αυξήθηκαν κατά 6,6%, στα 112 εκατ. ευρώ, διαμορφώνοντας το περιθώριο μικτού κέρδους της υποκατηγορίας σε 45%. Αύξηση 22% σημείωσαν τα καθαρά κέρδη και διαμορφώθηκαν σε 12,1 εκατ. ευρώ. Οι συνολικές υποχρεώσεις αυξήθηκαν κατά 3,8%, στα 160 εκατ. ευρώ (64% επί του κύκλου εργασιών).</p>
      <p>Στην κατηγορία των <b>ανδρικών ενδυμάτων</b> ο κύκλος εργασιών του δείγματος των 108 επιχειρήσεων ένδυσης στην Ελλάδα, σημείωσε μείωση 1,5% και ανήλθε σε 64,7 εκατ. ευρώ. Τα μικτά κέρδη ανήλθαν σε 33,2 εκατ. ευρώ καταγράφοντας αύξηση 1,2%. Τα καθαρά κέρδη μειώθηκαν κατά 22%. Τέλος, οι υποχρεώσεις μειώθηκαν κατά 1,2% και ανήλθαν σε 40,7 εκατ. ευρώ. Το περιθώριο μικτού κέρδους ανήλθε σε 51,3% και είναι το υψηλότερο ποσοστό μεταξύ των υποκατηγοριών ένδυσης.</p>
      <p>Αύξηση κύκλου εργασιών κατά 2,8% σημειώθηκε στην κατηγορία των<b> παιδικών ενδυμάτων,</b> με ενίσχυση των μικτών κερδών κατά 4,9% ενώ για δεύτερη συνεχόμενη χρονιά ο συγκεκριμένος υποκλάδος εμφάνισε κερδοφορία. Ο κύκλος εργασιών ανήλθε σε 80 εκατ. ευρώ, τα μικτά κέρδη σε 28 εκατ. ευρώ (περιθώριο 35%), τα κέρδη σε 1,5 εκατ. ευρώ και οι υποχρεώσεις σε 43,7 εκατ. ευρώ.</p>
      <p>Στα<b> εσώρουχα</b> ο κύκλος εργασιών παρέμεινε στάσιμος στα 46,8 εκατ. ευρώ, τα μικτά κέρδη αυξήθηκαν 2,6%, ενώ η κατηγορία εμφάνισε μικρή κερδοφορία, της τάξης του 0,5 εκατ. ευρώ. Οι υποχρεώσεις μειώθηκαν 0,3% και έφτασαν τα 37,8 εκατ. ευρώ. Η κατηγορία των casual - αθλητικών, κατέγραψε μείωση του κύκλου εργασιών κατά 6,2%, στα 35 εκατ. ευρώ. Τα μικτά κέρδη μειώθηκαν κατά 3,3% σε 17,4 εκατ. ευρώ και τα καθαρά κέρδη μειώθηκαν σε 0,2 εκατ. ευρώ. Οι υποχρεώσεις περιορίστηκαν σημαντικά, κατά 18,5%, στα 14,5 εκατ. ευρώ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125771/ti-shediazei-plaisio-gia-ti-black-friday"/>
        <a href="https://www.insider.gr/epiheiriseis/emporio/125756/galaxias-erhontai-10-nea-katastimata-kai-karta-bonus"/>
        <a href="https://www.insider.gr/epiheiriseis/emporio/125751/i-coca-cola-hbc-katargei-tin-plastiki-membrani-stis-polysyskeyasies"/>
      </related>
    </article>
  </body>
</html>