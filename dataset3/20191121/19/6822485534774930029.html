<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830066.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T19:32:00+00:00"/>
    <meta property="og:title" content="ذخیره سد زاینده‌رود به ۳۷۰ میلیون مترمکعب رسید"/>
    <meta property="og:description" content="معاون حفاظت و بهره‌برداری شرکت آب منطقه‌ای اصفهان گفت: ذخیره سد زاینده‌رود به ۳۷۰ میلیون مترمکعب رسید که برابر با ۲۶.۵ درصد حجم کلی این مخزن است."/>
  </head>
  <body>
    <article>
      <h1>ذخیره سد زاینده‌رود به ۳۷۰ میلیون مترمکعب رسید</h1>
      <address>
        <time datetime="2019-11-21T19:32:00+00:00">21 Nov 2019, 19:32</time>
      </address>
      <p>معاون حفاظت و بهره‌برداری شرکت آب منطقه‌ای اصفهان گفت: ذخیره سد زاینده‌رود به ۳۷۰ میلیون مترمکعب رسید که برابر با ۲۶.۵ درصد حجم کلی این مخزن است.</p>
      <p>حسن ساسانی روز پنجشنبه در گفت‌وگو با ایرنا افزود: میانگین بلند مدت حجم آب ذخیره شده در این سد (دوره ۴۴ ساله) ۷۵۹ میلیون مترمکعب ثبت شده که نشان می‌دهد در مقایسه‌های بلند مدت، وضعیت منابع آبی در این منطقه مناسب نیست.</p>
      <p>وی بیان کرد: میزان ورودی آب به سد زاینده‌رود در زمان حاضر ۱۷ مترمکعب و خروجی آن ۸۲ مترمکعب بر ثانیه است که امید می‌رود بارش‌های موثر پاییزی و زمستانی بتواند حجم قابل قبولی را به مخزن بیافزاید.</p>
      <p>معاون حفاظت و بهره‌برداری شرکت آب منطقه‌ای اصفهان یادآور شد: میزان بارش در ایستگاه چلگرد از ابتدای سال آبی جاری ۱۰۸ میلی‌متر بوده، در حالی که سال گذشته در چنین روزی میزان بارش‌ها ۲۳۰ میلی‌متر و میانگین بلند مدت ۱۸۰ میلی‌متر ثبت شده بود.</p>
      <p>وی اضافه کرد: بر این اساس میزان بارش‌های امسال نسبت به مدت مشابه سال گذشته ۵۵ درصد و نسبت به میانگین بلند مدت ۴۸ درصد کاهش داشته است.</p>
      <p>ساسانی با اشاره به توزیع ۱۲۰ میلیون مترمکعب آب برای کشت پاییزه کشاورزان اصفهانی گفت: آب برای کشت پاییزه کشاورزان شرق و غرب از بامداد ۲۱ آبان‌ماه توزیع شده و نزدیک به ۲۰ روز، تا ۱۲ آذرماه ادامه می‌یابد.  </p>
      <p>بر اساس آمارها، ظرفیت نهایی سد زاینده‌رود ۱.۴ میلیارد متر مکعب است که در شرایط کنونی تنها هشت درصد ذخیره آب دارد.</p>
      <p>زاینده‌رود به عنوان بزرگترین جریان آبی منطقه میانی کشور به دلیل خشکسالی‌ پیاپی، تراکم جمعیت و افزایش برداشت در یک دهه گذشته به رودخانه‌ای فصلی تبدیل شده است و از جمله نقاط پایین‌دست به ویژه در فصل‌های گرم سال با خشکی روبه‌رو می‌شوند.</p>
    </article>
  </body>
</html>