<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Rosa-Lluch-incorporara-Catalunya-Comu_0_2348165356.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T19:43:18+00:00"/>
    <meta property="og:title" content="Rosa Lluch s'incorporarà a l'executiva de Catalunya en Comú"/>
    <meta property="og:description" content="Adrià Alemany tornarà a un consell executiu del qual també formen part David Cid i Marta Ribas"/>
  </head>
  <body>
    <article>
      <h1>Rosa Lluch s'incorporarà a l'executiva de Catalunya en Comú</h1>
      <h2>Adrià Alemany tornarà a un consell executiu del qual també formen part David Cid i Marta Ribas</h2>
      <address>
        <time datetime="2019-11-21T19:43:18+00:00">21 Nov 2019, 19:43</time>
      </address>
      <p>Rosa Lluch, filla de l'exministre socialista assassinat per ETA Ernest Lluch, s'incorporarà a l'executiva de Catalunya en Comú. Lluch ja va ser candidata d'En Comú Podem al Senat el 10 de novembre i, segons havien explicat fonts del partit a l'ARA, havia mostrat predisposició per involucrar-se en el projecte dels comuns. El partit la veu com un actiu en l'espai dels comuns per demostrar que la formació és la garant del socialisme catalanista. Així, Rosa Lluch serà una de les trenta persones que formaran part de la candidatura al consell executiu que ha promogut la direcció, segons ha informat el partit en un comunicat. Com que és l'única llista que s'hi ha presentat, tots els candidats es convertiran <i>de facto</i> en membres de l'executiva.</p>
      <p>L'executiva de Catalunya en Comú estarà encapçalada per tres dones: l'alcaldessa de Barcelona, Ada Colau; la presidenta del grup parlamentari de Catalunya en Comú-Podem, Jéssica Albiach, i la tinent d'alcalde de l'Ajuntament de Castelldefels, Candela López. El partit manté la fórmula de tres coordinadors per comandar el partit que es va adoptar provisionalment fa un any –els estatuts estableixen que hi poden haver entre 2 i 4 coordinadors– arran de la dimissió de Xavier Domènech.</p>
      <p>A l'executiva, <a href="https://www.ara.cat/politica/Colau-Jessica-Albiach-Candela-Catalunya_0_2346965432.html"> tal com va avançar l'ARA</a>, també hi haurà membres d'ICV i de Barcelona en Comú. Dels ecosocialistes, hi haurà el diputat al Parlament David Cid o la diputada electa al Congrés Aina Vidal; i de Barcelona en Comú, l'exregidor a l'Ajuntament de Barcelona i actual diputat electe al Congrés Gerardo Pisarello o la portaveu dels comuns al Parlament, Susana Segovia. El diputat electe al Congrés de Diputats Joan Mena continuarà sent-ne le portaveu, i la membre de Terrassa en Comú Agnès Petit serà l'encarregada d'organització. També repetiran a l'executiva el fins ara coordinador Ramon Arnabat i el diputat al Parlament Marc Parés. S'hi reincorporarà Adrià Alemany –un dels coordinadors de Barcelona en Comú i que ja era al pinyol de Catalunya en Comú, tot i que no hi tenia cap càrrec–, i també hi seran els alcaldes d'ICV del Prat de Llobregat, Lluís Mijoler, de Montcada i Reixac, Laura Campos, i de Montornès del Vallès, José Montero.</p>
      <p>De fet, més de la meitat dels membres que formaran part de l'executiva tenen un càrrec institucional, ja sigui al Parlament, al Congrés de Diputats o als ajuntaments. El reglament de la formació per renovar els òrgans estableix que no hi pot haver més d'un 33% de càrrecs electes. Ara bé, al consell nacional que els comuns van fer al setembre es va aprovar que els regidors no comptessin en aquest percentatge màxim. Una decisió que va criticar el corrent anticapitalista dels comuns, Desbordem. </p>
      <p>A la candidatura, el corrent federalista també compta amb quatre membres i no hi ha cap representant de Desbordem, que ha renunciat a participar en els òrgans interns del partit. A banda de les trenta persones que formen la candidatura, també participaran en l'executiva un representant institucional de l'Ajuntament de Barcelona (Jordi Martí), del Parlament (Marta Ribas), del Congrés de Diputats (Jaume Asens), del Senat (Sara Vilà) i del Parlament Europeu (Ernest Urtasun). Asens, a més, encapçalarà la candidatura que presentarà la direcció per renovar el consell nacional (formada per 190 membres).</p>
    </article>
  </body>
</html>