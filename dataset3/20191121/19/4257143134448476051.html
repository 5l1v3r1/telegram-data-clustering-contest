<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/21/decemberben-megprobalkozhatnak-a-lehetetlennel-a-tagallamok"/>
    <meta property="og:site_name" content="infostart"/>
    <meta property="article:published_time" content="2019-11-21T19:42:00+00:00"/>
    <meta property="og:title" content="Decemberben megpróbálkozhatnak a lehetetlennel a tagállamok"/>
    <meta property="og:description" content="Megállapodtak az Európai Unió következő évi költségvetéséről a tagországok kormányait tömörítő tanács és az Európai Parlament küldöttei hétfő este Brüsszelben. A Bruxinfo főszerkesztője az InfoRádiónak azt mondta: mindeközben a finn elnökség bejelentette, hogy november végén benyújtja a 2021-tól hatályos büdzséről szóló javaslatot a tárgyalási keretről."/>
  </head>
  <body>
    <article>
      <h1>Decemberben megpróbálkozhatnak a lehetetlennel a tagállamok</h1>
      <address><time datetime="2019-11-21T19:42:00+00:00">21 Nov 2019, 19:42</time> by <a rel="author">Infostart / InfoRádió - Németh Zoltán</a></address>
      <h3>Megállapodtak az Európai Unió következő évi költségvetéséről a tagországok kormányait tömörítő tanács és az Európai Parlament küldöttei Brüsszelben. A Bruxinfo főszerkesztője az InfoRádiónak azt mondta: mindeközben a finn elnökség bejelentette, hogy november végén benyújtja a 2021-tól hatályos büdzséről szóló javaslatot a tárgyalási keretről.</h3>
      <p>A folyamatban lévő hétéves költségvetési ciklus utolsó <a href="https://infostart.hu/kulfold/2019/11/19/megallapodtak-az-unios-intezmenyek-koltsegveteserol">költségvetése került elfogadásra a hétfői napon</a>. A megállapodás az utolsó pillanatban született, hiszen a határidő éjfél volt. A rutin munka során egy-két milliárd euró sorsáról, valamint a pénzek felhasználásán folyt a vita a finisben, de a komolyabb összeütközéseket elkerülték a tagállamok, jegyezte meg Gyévai Zoltán, aki szerint ez azért is volt fontos momentum, mert a jelenlegi Európai Parlament első költségvetési vitájára került sor.</p>
      <p>Az elfogadott büdzsé szerint – a többi között – változnak a regionális politikai pénzek, aminek értelmében</p>
      <blockquote>nagyobb kohéziós forrásokat biztosít az Európai Unió,</blockquote>
      <p>mint amennyit az Európai Tanács szeretett volna. A szakértő megjegyezte, az uniós költségvetést rendre felhalmoz bizonyos elmaradásokat, amire a parlament mindig több pénzt szeretne a tagállamoktól kicsikarni annak érdekében, hogy ne legyenek túlságosan nagy adósságai az európai költségvetésnek a tagállamok felé, így minden területen történtek elmozdulások. Magyarországot ezek pedig annyiban érintik, hogy amikor a kohéziós pénzeket kicsit jobban megnyomják, akkor nagyobb keret van arra, hogy a Magyarországnak is járó kifizetésekre több pénz jusson egy adott évben – magyarázta a Bruxinfo munkatársa.</p>
      <p>Gyévai Zoltán a 2021-től hatályos hétéves költségvetéssel kapcsolatban megjegyezte:</p>
      <blockquote>egy évvel a végleges határidő előtt politikai szintre került a vita.</blockquote>
      <p>A jelenlegi elnökséget betöltő finnek októberben tettek egy még nem mindenre kiterjedő javaslatot, ami úgy tűnik, hogy megbukott az Európai Tanácsban, ezért most az a kérdés, hogy a decemberi állam-, illetve kormányfői ülés előtt vajon új javaslattal jönnek-e elő a finnek, vagy megpróbálják átdolgozni a korábbit és már egy komplett javaslatot fognak az asztalra letenni – erre korábban a vitát vezető finn miniszerasszonytól ígéret is érkezett. A novemberre várható, már számokat és összegeket is tartalmazó javaslatot a nagykövetek, majd a miniszterek is megvitatják, mielőtt a csúcs elé kerül.</p>
      <p>A cél az lenne elvileg, hogy megpróbáljanak egy politikai megállapodást "kivasalni" még decemberben a fő számokról, amit Gyévai Zoltán lehetetlennek tart, hiszen még sohasem fordult elő, hogy egy hétéves keretköltségvetés első tárgyalása során, az első nekifutásra a tagállamok megállapodtak volna. Ezért valószínűbb, hogy az említett "dosszié" február, március környékére érik majd meg, amikor már a horvát elnökség kezében lesz a marsallbot az Európai Unióban.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Uniós költségvetés – Gyévai Zoltán, Bruxinfo</p>
      <figure>
        <audio src="https://infostart.hu/audio/00005/000052c4b.mp3"/>
      </figure>
      <p> </p>
    </article>
  </body>
</html>