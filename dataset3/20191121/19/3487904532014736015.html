<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/to-erithrolefko-xekatiniasma-me-ton-apolito-aftoexeftelismo"/>
    <meta property="og:site_name" content="Metrosport.gr"/>
    <meta property="article:published_time" content="2019-11-21T19:10:00+00:00"/>
    <meta property="og:title" content="Το ερυθρόλευκο ξεκατίνιασμα με τον απόλυτο αυτοεξευτελισμό"/>
    <meta property="og:description" content="Για την μεγάλη κόντρα που ξέσπασε ανάμεσα σε Μαρινάκη και Κόκκαλη γράφει ο Δημήτρης Μπούζας"/>
  </head>
  <body>
    <article>
      <h1>Το ερυθρόλευκο ξεκατίνιασμα με τον απόλυτο αυτοεξευτελισμό</h1>
      <h2>Για την μεγάλη κόντρα που ξέσπασε ανάμεσα σε Μαρινάκη και Κόκκαλη γράφει ο Δημήτρης Μπούζας</h2>
      <address><time datetime="2019-11-21T19:10:00+00:00">21 Nov 2019, 19:10</time> by <a rel="author">Δημήτρης Μπούζας</a></address>
      <p>Η επίθεση Μαρινάκη σε Κόκκαλη και τα όσα αναφέρονται στην ανακοίνωση της ΘΡΥΛΟΣ ΑΕ, αποτελούν την απόλυτη επιβεβαίωση του τρόπου με τον οποίο στήθηκε η εποχή της παράγκας, με την σκοτεινή αιχμαλωσία του ελληνικού ποδοσφαίρου από την ομάδα της εύνοιας και των σκανδάλων.</p>
      <p>Όχι βέβαια ότι χρειαζόταν αυτή η «αντίδραση» της ΘΡΥΛΟΣ ΑΕ (του Βαγγέλη Μαρινάκη δηλαδή) για να πληροφορηθεί το πανελλήνιο πως «στήθηκε το έργο» και ποιοι ήταν οι σεναριογράφοι και πρωταγωνιστές του. Και όταν μιλάμε για «έργο» όπως αντιλαμβάνεστε αναφερόμαστε στην ερυθρόλευκη προ τριακονταετίας επέλαση στον χώρο και την εγκαθίδρυση ενός καθεστώτος που επέβαλε «δια πυρός και σιδήρου» (για να είμαστε και κάπως κοντά με την ανακοίνωση και δια της … διαπλοκής) την επικυριαρχία του στο ελληνικό ποδόσφαιρο. Κάτι που το πέτυχε σαρώνοντας τους πάντες και τα πάντα, με την ανοχή και σύμπραξη όλων ανεξαιρέτως των Κυβερνήσεων. Δεν χρειαζόταν – το επαναλαμβάνουμε – αυτή η αντίδραση γιατί η κοινή γνώμη είχε προ πολλού και τον χρόνο και τις ευκαιρίες για να επιβεβαιώσει όλα όσα προσπαθούσε να διατηρήσει στο σκοτάδι η ομολογουμένως πανίσχυρη προπαγάνδα του λιμανιού. Όμως το να έρχονται ύστερα από τόσα χρόνια οι ίδιοι να ομολογούν στη διάρκεια μιας ενδοοικογενειακής σύρραξης, πως όλα εκείνα που επί τόσα χρόνια αποτελούσαν περήφανες διακρίσεις και κατακτήσεις, δεν ήταν παρά αποτέλεσμα της διαπλεκόμενης δραστηριότητας του εμβληματικού τους προέδρου, είναι κάτι το πρωτοφανές και απίστευτο.</p>
      <p>Προφανώς μέσα στο άγριο ξεκατίνιασμα τους, κάποιοι επιρρεπείς σε ακραίες και απερίσκεπτες συμπεριφορές δεν κατάφεραν να συγκρατηθούν και κοντά στα άλλα κατηγόρησαν τον μέχρι πρότινος μεγάλο ηγέτη, εκτός των άλλων όπως επί παραδείγματι της υπόγειας σύνδεσης ΙΝΤΡΑΚΑΤ της ΘΡΥΛΟΣ ΑΕ με το βαρύτατο χαρακτηρισμό του διαπλεκόμενου.</p>
      <p>Συνέδεσαν δηλαδή την προεδρία του με την διαπλοκή! Ανερμάτιστοι κι επιπόλαιοι χωρίς να το καταλάβουν, με αυτόν τον χαρακτηρισμό γκρέμιζαν όχι μόνο τις προθήκες των τροπαίων τους, αλλά και τα όσα πίστευαν ακόμη – έστω και με κάποιες επιφυλάξεις - οι οπαδοί τους για τον τρόπο που ήρθαν οι μεγάλες διακρίσεις. Επιβεβαίωσαν ψυχρά τα όσα ενοχοποιητικά και θλιβερά έβλεπαν κατά καιρούς το φως της δημοσιότητας σε αποκαλυπτικές τηλεοπτικές εκπομπές που αφορούσαν τη δράση του κυκλώματος της θρυλικής παράγκας, με τους θείους, τους κοκκαλιάρηδες, τους περίεργους και τους διαιτητές φονιάδες. Όπως επίσης και τον ομφάλιο λώρο με όλα τα θεσμικά όργανα και με επίορκους κυβερνητικούς παράγοντες.</p>
      <p>Ομολογούν εν κατακλείδι, ότι ο εμβληματικός πρόεδρος δεν ήταν παρά ένας διαπλεκόμενος ηγέτης και ως εκ τούτου η εποχή των τίτλων συνδέεται άμεσα με τη συγκεκριμένη δραστηριότητα του. Σας παραθέτω ένα μέρος από το σχόλιο που επιφύλαξε η εφημερίδα του σημερινού προέδρου για τον Σωκράτη Κόκκαλη με τον τίτλο «σκληρή απάντηση»: Απροειδοποίητα. Και δυστυχώς ακατανόητα.</p>
      <p>Ο τρόπος με τον οποίο επέλεξε ο Σωκράτης Κόκκαλης να βρεθεί – όχι για πρώτη φορά – απέναντι στον Ολυμπιακό μέσω μιας υπόθεσης όπου όλα έχουν τη σημασία τους. Ακόμη και ο χρόνος: Στα μισά της αγωνιστικής περιόδου, ο άλλοτε ιδιοκτήτης της ΠΑΕ, ζητά από τους ερυθρόλευκους την επιστροφή έκτασης του προπονητικού κέντρου στου Ρέντη.</p>
      <p>Σημειώνεται μάλιστα ότι η ΙΝΤΡΑΚΑΤ είχε αποκτήσει το εν λόγω οικόπεδο από τη ΘΡΥΛΟΣ ΑΕ κατά την περίοδο που ιδιοκτήτης της ΘΡΥΛΟΣ ΑΕ και της ΠΑΕ Ολυμπακός ήταν ο Σωκράτης Κόκκαλης. Δυστυχώς επιβεβαιώνεται και πάλι η εχθρική στάση του Κόκκαλη και των εταιριών του απέναντι στην ΠΑΕ Ολυμπιακός.</p>
      <p>Αποδείχθηκε με την υπόθεση του Γ. Καραϊσκάκης τα τελευταία χρόνια αλλά και τις συμμαχίες και τις δουλειές με όλους σχεδόν τους εχθρούς του Ολυμπιακού. Τα τελευταία δέκα χρόνια ο Ολυμπιακός δεν αφήνει χρέη όπως γινόταν επί των ημερών σας με τα δεκάδες εκατομμύρια ευρώ χρέη της ΠΑΕ και του ερασιτέχνη Ολυμπιακού που μας κληροδοτήσατε.</p>
      <p>Να είστε σίγουροι ότι μαζί με την παραλαβή του οικοπέδου σας, θα εισπράξετε και την καθολική αποδοκιμασία του κόσμου του Ολυμπιακού για ένα ακόμη απρόκλητο χτύπημα στο σύλλογο». Άμεση σχεδόν ήταν και η απάντηση από την αντίπερα όχθη. Λεπτομέρειες δεν χρειάζεται να σας αναφέρουμε. Το συμπέρασμα είναι ότι μέσα από αυτό το αποκαλυπτικό ερυθρόλευκο ξεκατίνιασμα, δικαιώνονται όσοι επίμονα κι σχεδόν κουραστικά επανέφεραν στο προσκήνιο όλη αυτή την ιστορία της σκοτεινής εποχής της παράγκας και της αιχμαλωσίας του ελληνικού ποδοσφαίρου, από μια ομάδα που ενέσκηψε ως τυφώνας με τους Κοσκωτάδες και τα παρασκήνια να αφήνουν πίσω τους ερείπια και πληγές που ακόμη δεν έχουν κλείσει.</p>
      <p>ΥΓ: Νομίζουμε ότι το χθεσινό σχόλιο των «ελευθέρων σκέψεων» επικεντρώθηκε έγκαιρα και με αρκετές σοβαρές επισημάνσεις, αλλά και σχεδόν προφητικά σε ότι έγινε και σε αυτά που πρόκειται να ακολουθήσουν μέσα από τον ερυθρόλευκο σκυλοκαβγά που ξέσπασε.</p>
      <p>Από την έντυπη έκδοση της Metrosport</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/mipos-ke-pali-iraklis-tha-perimeni-enan-gkonto"/>
        <a href="http://www.metrosport.gr/article/kontra-stous-akrovatismous-filosofia-tou-charistea"/>
        <a href="http://www.metrosport.gr/article/protasi-monemvasioti-gia-ton-ari-dichni-poli-sovaro-endiaferon"/>
        <a href="http://www.metrosport.gr/article/tis-kakomiras-tigris-pou-egine-gataki"/>
        <a href="http://www.metrosport.gr/article/to-stavroudaki-tis-smaragdas"/>
        <a href="http://www.metrosport.gr/article/ta-diskola-gia-ton-fant-sip-archizoun-meta-tis-epitichies"/>
      </related>
    </article>
  </body>
</html>