<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-telecom-23506025-catherine-chen-vicepresedinte-huawei-daca-romania-vrea-alinieze-pozitia-sua-nu-prea-avem-face-dar-totusi-sunt-increzatoare-nu-interzice-accesul-5g.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T19:55:00+00:00"/>
    <meta property="og:title" content="Catherine Chen, vicepreședinte Huawei: Dacă România vrea să se alinieze la poziția SUA, nu prea avem ce face, dar, totuși, sunt încrezătoare că nu ne va interzice accesul la 5G"/>
    <meta property="og:description" content="Vicepreședintele Huawei Catherine Chen își exprimă speranța că România nu se va alinia la poziția SUA în privința interzicerii participării gigantului asiatic la construcția"/>
  </head>
  <body>
    <article>
      <h6 class="kicker">Corespondență din Shenzhen</h6>
      <h1>Catherine Chen, vicepreședinte Huawei: Dacă România vrea să se alinieze la poziția SUA, nu prea avem ce face, dar, totuși, sunt încrezătoare că nu ne va interzice accesul la 5G</h1>
      <address><time datetime="2019-11-21T19:55:00+00:00">21 Nov 2019, 19:55</time> by <a rel="author">Adrian Vasilache</a></address>
      <p><b>​Vicepreședintele Huawei Catherine Chen își exprimă speranța că România nu se va alinia la poziția SUA în privința interzicerii participării gigantului asiatic la construcția rețelelor 5G, ci va avea abordări bazate pe fapte, teste și evaluări de risc, așa cum, spune ea, propun țări ca Marea Britanie, Franța, Germania, dar și Comisia Europeană.</b><br/><br/>Catherine Chen, vicepreședinte, responsabilă de afaceri publice și media la nivel global în cadrul Huawei, a avut miercuri o întâlnire cu media din România pe tema restricțiilor impuse de Administrația Trump, dar și a Memorandumului 5G semnat între România și SUA. La întâlnire a participat și George Zhang, directorul general al Huawei România.<br/><br/>"<i><b>Nu cred că este vorba de o problemă de securitate cibernetică.</b> În ultimii 30 de ani, Huawei a înregistrat un istoric foarte bun în asigurarea securității echipamentelor. Am furnizat servicii către 3 miliarde de utilizatori din peste 170 de țări și regiuni și acest istoric vorbește de la sine. Dacă ne întrebăm: Este vreun 'backdoor' găsit de vreun Guvern sau vreo organizație de hackeri în echipamentele Huawei? Nu, zero. Și dacă ne întrebăm: Este vreun incident major cauzat de echipamenele noastre? Nu, zero. Și a treia întrebare pe care am putea-o ridica este: Este vreun atac cibernetic desfășurat prin echipamentele noastre? Nu, din nou. Acțiunile și măsurile luate de SUA sunt neclare pentru mine.</i>", <b>a declarat vicepreședintele Huawei.</b><br/><br/><b>România, Polonia și Estonia au semnat Memorandum-uri 5G cu SUA. Cum sunt percepute aceste acorduri de către chinezi?</b><br/><br/>Totuși, mai întâi România, apoi Polonia și Estonia au semnat Memorandum-uri 5G privind securitatea rețelelor 5G cu SUA, în care se impun mai multe condiții pentru verificarea furnizorilor 5G. <a href="https://economie.hotnews.ro/stiri-telecom-23351077-ambasadorul-sua-despre-memorandumul-romania-sua-privind-tehnologia-5g-scopul-este-romania-devina-libera-huawei.htm">Oficiali americani au declarat deja că scopul acestui Memorandum ar fi ca 'România să fie liberă de Huawei'.</a><br/><br/>Se așteaptă gigantul chinez ca implementarea în România a acestui Memorandum să îi afecteze operațiunile?</p>
      <ul>
        <li>
          <i>"Am citit știrile din media că România a fost prima țară din Europa care a semnat un astfel de Memorandum 5G cu Administrația Trump. <b>Am citit Memorandumul 5G și în acesta nu este menționată nicio companie în mod specific și Huawei nu este menționată.</b> <b>Casa Albă a transmis un comunicat de presă după semnarea acestui Memorandum 5G și în această declarație de presă se menționează că această acțiune vizează China, dar nu am auzit alte declarații suplimentare despre Memorandumul 5G din partea Guvernului României care să spună dacă această acțiune țintește pe cineva sau nu.</b></i>
        </li>
        <li>
          <i>Am observat că <b>multe țări europene, printre care Marea Britanie, Franța și Germania, au adoptat o abordare bazată pe riscuri în privința securității cibernetice. </b>Abordarea acestor țări propune să fie stabilite standarde și să fie folosite teste pentru evaluarea nivelului de risc al acestor amenințări asupra securițății cibernetice pentru un management mai bun al acestor amenințări.</i>
        </li>
        <li><i>Uniunea Europeană a emis de asemenea un document cu privire la securitatea rețelelor 5G în care propune stabilirea unor standarde înalte de securitate cibernetică și teste de verificare. <b>Sprijin în întregime aceste abordări pentru că aceste măsuri sunt bazate pe fapte</b> și ar putea aduce un control mai bun asupra acestor amenințări cibernetice.</i>", <b>a spus vicepreședintele Huawei.</b></li>
      </ul>
      <p><b>La solicitarea HotNews.ro</b> de a preciza dacă estimează totuși o deteriorare a afacerilor în România, în contextul în care și noul Guvern PNL, condus de Ludovic Orban, a anunțat că licitația 5G din România se va realiza numai cu respectarea condițiilor din Memorandumul cu SUA, Catherine Chen a venit cu precizări suplimentare.<br/><br/>"<i>Nu cred că a alege sau nu Huawei este un aspect care să conteze. Ce contează cu adevărat pentru România este să dezvolte rapid această nouă tehnologie în loc să rămână în urma altor state. Huawei operează în România de peste 17 ani și am avut o cooperare foarte bună cu mulți parteneri, inclusiv cu operatorii de telefonie precum <b>Orange, DIGI și Vodafone </b>și am adus beneficii semnificative către consumatorii români. Știu că vitezele de internet broadband din România sunt foarte mari, iar <b>planurile tarifare sunt foarte eficiente din punct de vedere al prețurilor.</b> Acesta este beneficiul pe care România îl poate aduce asupra consumatorilor.<b> </b>Dacă Guvernul vrea să renunțe la încrederea în deciziile luate în trecut și să facă o nouă alegere, este în întregime la latitudinea sa, dar ce vreau să spun este că ar trebui să țină cont dacă o astfel de decizie va aduce mai multe beneficii consumatorilor români.</i>", <b>a spus vicepreședintele Huawei.</b></p>
      <ul>
        <li>
          <b>Produsele Huawei sunt evaluate în privința securității cibernetice în Germania, Bruxelles și Canada</b>
        </li>
      </ul>
      <p>Orice companie din lume, inclusiv cele americane, nu pot face față restricțiilor impuse de un anumit Guvern. Ce intenționează totuși să facă compania chineză, lider în tehnologia 5G la nive mondial?<br/><br/>"<i><b>Vom investi și mai mult în securitatea cibernetică și în tehnologiile de securitate cibbernetică</b> am decis deja să investim <b>2 miliarde de dolari</b> pentru a întări capacitățile software și hardware. <b>Dacă sunt țări care au îngrijorări privind securitatea cibernetică am spus că suntem deschiși să semnăm acorduri/înțelegeri cu aceste guverne </b>prin care să asigurăm că rețeaua noastră are un nivel ridicat de integritate. În afară de acest gen de acorduri <b>ne-am oferit să fim testați și evaluați de alte guverne. Asfel, în prezent am făcut acest gen de cooperare privind evaluarea securității cibernetice cu guvernele din Germania, Bruxelles și Canada"</b></i>, <b>a spus Catherine Chen.</b><br/><br/>Și totuși, ia grupul chinez în calcul ca Guvernul României să interzică accesul Huawei în rețelele 5G?</p>
      <ul>
        <li>"Huawei activează în România de peste 17 ani. Dacă Guvernul României ar lua o astfel de decizie (n.a de a interzice Huawei accesul la implementarea rețelelor 5G) m-aș întreba care ar fi motivele, pentru că să ne uităm la contribuția pe care o aducem la nivel local: <b>am angajat direct peste 2000 de angajați și am contribuit indirect la crearea altor 5000 de locuri de muncă.</b> Am deschis în România un centru de servicii tehnice pe care le furnizăm la nivel global și<b> am plătit circa 250 de milioane de dolari taxe și impozite</b> către Guvernul României. De asta mă întreb care ar fi motivele pentru care România ar lua o astfel de decizie.", <b>a declarat aceasta.</b></li>
      </ul>
      <p>În același timp, vicepreședintele Huawei admite că "dacă Guvernul României vrea să se alinieze la poziția SUA, compania nu prea are ce face."</p>
      <ul>
        <li>"<b>Totuși, sunt foarte încrezătoare că lucrurile nu se vor duce în această direcție ipotetică</b>, pentru că o astfel de decizie va trebui să țină cont de dezvoltarea tehnologică, de bunăstarea consumatorilor dar și de costul competitiv al planurilor tarifare.", a spus Catherine Chen, vicepreședinte, responsabilă de afaceri publice și media la nivel global în cadrul Huawei.</li>
      </ul>
      <p>La întâlnirea de miercuri din Shenzhen a participat și <b>șeful operațiunilor Huawei din România, George Zhang.</b></p>
      <ul>
        <li>
          <b>Ce mesaje i-a transmis recent șeful Huawei România premierului PNL Ludovic Orban</b>
        </li>
      </ul>
      <p>Acesta a precizat că s-a întâlnit recent cu noul premier al României, Ludovic Orban, la un eveniment organizat de ziarul Bursa la Palatul Parlamentului, în data de 14 noiembrie, ocazie de care a profitat pentru a-i transmite și câteva informații despre prezența Huawei în România.</p>
      <ul>
        <li>"Primul mesaj pe care i l-am transmis a fost că Huawei operează în România de peste 17 ani. Al doilea mesaj a fost că Huawei are peste 2.100 de angajați în această țară, dintre care 1.700 sunt români, iar indirect am contribuit la crearea altor 5.000 de locuri de muncă prin parteneriatele pe care le avem cu alte firme din piață. România este pe locul doi în Europa în privința numărului de angajați pe care îi are Huawei în Europa, pe primul loc fiind Germania. Suntem mândri de colaborarea pe care am avut-o în ultimii 30 de ani și că ne dorim să avem în continuare această cooperare.", <b>a declarat miercuri în Shenzhen, George Zhang, CEO-ul Huawei România.</b></li>
      </ul>
      <p>În plus, acesta a prezentat jurnaliștilor români cifre legate de valoarea impozitelor și taxelor plătite la bugetul de stat.</p>
      <ul>
        <li>"Huawei este una dintre cei mai importante firme de tehnologie care cotribuie la bugetul de stat. În ultimii 12 ani am plătit taxe și impozite în valoare de 255 milioane de euro, <b>contribuții mult peste cele plătite de firme precum IBM, Dell, HP, Ericsson ori Nokia.</b>", a spus acesta.</li>
      </ul>
      <p>Ce părere are despre modul cum ar putea afecta Memorandumul 5G semnat de România cu SUA afacerile Huawei pe piața locală?</p>
      <ul>
        <li>"Nimeni nu poate lua o decizie în numele Guvernului României. Guvernul ar trebui să aleagă decizia corectă în beneficiul guvernului si a cetățenilor. Credem și suntem siguri că noul Guvern va lua decizia corectă. Huawei este în poziție de lider în privința tehnologiei 5G. <b>Am semnat peste 60 de contracte comerciale 5G în lume, dintre care jumătate în Europa</b>, și am livrat deja peste 300.000 de stații de bază 5G la nivel mondial. În UK, avem EE, Vodafone și Three (3) from Hutchinson care folosesc tehnologie Huawei. În Elveția avem pe Sunrise într-o poziție de lider în dezvoltarea 5G. Angela Merkel a spus recent destul de clar că Guvernul Germaniei nu va crea o lege care să vizeze o țară sau o companie anume. România este o țară independentă și decizia pe care o va lua ar trebui să fie în beneficiul țării, al cetățenilor și al industriei.", <b>a mai declarat George Zhang.</b></li>
      </ul>
      <p>Acesta a plecat ulterior spre aeroport spre România, <b>pentru a fi prezent astăzi în Parlament la o dezbatere pe tema tehnologiei 5G.</b><br/><br/>La dezbatere, organizată azi de Centrul de excelență, cercetare, inovare și dezvoltare în afaceri, au fost prezenți reprezentanții autorităților (ANCOM, STS, InfoCons, membrii ai Parlamentului), împreună cu reprezentanți ai operatorilor și ai furnizorilor de servicii IT&amp;C (Vodafone, Orange, Telekom, Huawei etc.) și <a href="https://www.facebook.com/HuaweiRo/videos/811086162677614/?t=0"><b>poate fi urmărită integral pe pagina de Facebook a Huawei România.<br/></b></a><br/><b>Care sunt acuzațiile la adresa Huawei</b><br/><br/>Gigantul asiatic al echipamentelor telecom este suspectat că ridică probleme de securitate națională de mai multe țări, printre care Statele Unite, Australia și Noua Zeelandă - parteneri, alături de Canada și Marea Britanie, în cadrul alianței "Five Eyes" -, care au exclus Huawei din rețeaua 5G pe teritoriile lor și încearcă să convingă și alți aliați să procedeze similar (sursa - AFP).<br/><br/>Statele Unite și Australia au avertizat că Huawei ar putea fi constrâns, în virtutea legilor chineze, să ajute Beijingul să spioneze sau să saboteze rețelele occidentale, ceea ce grupul chinez neagă.<br/><br/>Serviciul canadian de informații (SCRS) și Centrul de securitate pentru telecomunicații (CST) au opinii divizate asupra acestui subiect, potrivit Globe and Mail, care citează o sursă anonimă.<br/><br/>CST, echivalentul canadian al americanilor de la NSA, susține o interzicere totală, în timp ce SCRS favorizează o analiză minuțioasă a echipamentelor care ar urma să fie folosite.<br/><br/>Canada a arestat în decembrie, la Vancouver, un înalt oficial al Huawei, la cererea autorităților americane, iar Beijingul deține de atunci doi canadieni.<br/><br/>Statele Unite acuză de altfel mai multe grupuri chineze, printre care și Huawei, că fură brevete, în special americane, pentru a-și accelera dezvoltarea tehnologică, dar nu au fost oferite dovezi publice în sprijinul acestor acuzații.<br/><br/><br/><br/><br/> </p>
    </article>
  </body>
</html>