<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10732--finale-turnaje-mistru-a-konec-uspesna-deblova-dvojice-se-rozpadla"/>
    <meta property="og:site_name" content="Tenisový svět"/>
    <meta property="article:published_time" content="2019-11-21T19:33:00+00:00"/>
    <meta property="og:title" content="Finále Turnaje mistrů a konec. Úspěšná deblová dvojice se rozpadla"/>
    <meta property="og:description" content="Dvouletá úspěšná spolupráce, která vynesla tři turnajové trofeje, postup do finále Turnaje mistrů a posun do elitní světové desítky, je u konce. Deblová dvojice Raven Klaasen a Michael Venus se krátce po svém úspěchu rozpadla."/>
  </head>
  <body>
    <article>
      <h1>Finále Turnaje mistrů a konec. Úspěšná deblová dvojice se rozpadla</h1>
      <address>
        <time datetime="2019-11-21T19:33:00+00:00">21 Nov 2019, 19:33</time>
      </address>
      <p>
        <b>Dvouletá úspěšná spolupráce, která vynesla tři turnajové trofeje, postup do finále Turnaje mistrů a posun do elitní světové desítky, je u konce. Deblová dvojice Raven Klaasen a Michael Venus se krátce po svém úspěchu rozpadla.</b>
      </p>
      <p>Novozélandský tenista Michael Venus se stal podle všeho strůjcem tohoto rozpadu. Dvaatřicetiletý deblista si už dokonce vybral nového parťáka, kterým bude Australan John Peers.</p>
      <p>„Prožili jsme spolu mnoho úžasného a spoustu se toho naučili. Obzvlášť já jsem se naučil od Ravena hodně a také jsem získal kamaráda mimo kurty,“ řekl Venus o Klaasenovi. „Je to výjimečná osobnost a spolu jsme pracovali opravdu dobře. Měli jsme nějaké skvělé výsledky.“</p>
      <p>Podle Venuse však přišel čas na změnu, aby si dvojice nezačala lézt na nervy. „Bylo to velmi těžké rozhodnutí a nějakou dobu jsem nad tím přemýšlel. Jsem si ovšem jistý, že i Raven měl podobné myšlenky. Snažím se z toho vzít všechna pozitiva a těším se, co přinese budoucnost.“</p>
      <p>O svém novém spoluhráči nemá žádné pochyby a věří, že dokáže navázat na úspěšné deblové výkony. „Je to zase nová příležitost, jdete od něčeho, co znáte a co funguje. Ale potenciál dalšího posunu je něco, co bych rád prozkoumal. S Johnem jsme o naší spolupráci mluvili a těším se, až si zahrajeme na turnaji v Aucklandu na začátku příští sezony.“</p>
      <footer>Jan Vojkůvka, foto: Twitter: ATP Tour</footer>
    </article>
  </body>
</html>