<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742923"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T19:28:00+00:00"/>
    <meta property="og:title" content="นึกว่าหูฝาดมูรินโญยันไม่ซื้อใครเพิ่ม"/>
    <meta property="og:description" content="นึกว่าหูฝาด 'มูรินโญ' ยืนยันไม่ซื้อนักเตะใหม่เพิ่มในการคุมทัพ 'ไก่เดือยทอง' ในฤดูกาล 2019/20"/>
  </head>
  <body>
    <article>
      <h1>นึกว่าหูฝาดมูรินโญยันไม่ซื้อใครเพิ่ม</h1>
      <address>
        <time datetime="2019-11-21T19:28:00+00:00">21 Nov 2019, 19:28</time>
      </address>
      <p>
        <b>นึกว่าหูฝาด "มูรินโญ" ยืนยันไม่ซื้อนักเตะใหม่เพิ่มในการคุมทัพ "ไก่เดือยทอง" ในฤดูกาล 2019/20</b>
      </p>
      <p>โชเซ มูรินโญ กุนซือป้ายแดงของ ทอตแนม ฮอทสเปอร์ ทำเอาแฟนบอลประหลาดใจ หลังออกมาเปิดเผยว่าเขามีความสุขดีกับเหล่านักเตะที่มีอยู่ในทัพ "ไก่เดือยทอง" ตอนนี้ ไม่มีความจำเป็นที่จะต้องซื้อใครเข้ามาเพิ่มในช่วงตลาดซื้อขายนักเตะรอบ 2 ที่จะเปิดตัวช่วงต้นปีหน้า<br/><br/>มูรินโญ ถือเป็นหนึ่งในกุนซือที่วงการลูกหนังทราบกันดีว่า ชอบใช้เงินก้อนโตในการทำทีมฟุตบอล ด้วยการช้อปปิ้งนักเตะใหม่เข้ามาเสริมทัพมากมาย โดยเฉพาะเวลาที่เขาไปรับงานกับทีมใหม่ แต่หนนี้กับการมาคุม สเปอร์ ทางกุนซือชาวโปรตุกีสทำให้ทุกคนแปลกใจด้วยการยืนยันว่า ไม่ขอเสริมทัพเพิ่มในฤดูกาลนี้<br/><br/>ทั้งนี้ สเปอร์ จะต้องเสีย 3 แข้งกำลังหลักอย่าง คริสเตียน อีริคเซน, แยน แฟร์ต็องเกน, โทบี อัลเดอร์ไวเรลด์ ที่หมดสัญญากับทีมในตอนซัมเมอร์ปีหน้า ทำให้มีการคาดการณ์ว่า มูรินโญ จะซื้อแข้งใหม่เข้ามาแทนที่ตั้งแต่ต้นปีหน้า เพื่อให้สามารถปรับตัวกับทีมได้ในยามที่ทั้งสามอำลาจากไป<br/><br/>แต่ล่าสุด มูรินโญ ยืนยันว่าจะไม่ซื้อใครเพิ่มในซีซั่น 2019/20<br/><br/>"ผู้เล่นที่เปรียบเสมือนของขวัญที่ดีที่สุดอยู่ที่นี่แล้ว ผมไม่ต้องการใครเพิ่ม ผมมีความสุขกับผู้เล่นที่มีอยู่ตอนนี้ ผมต้องการเวลาเพื่อทำความเข้าใจกับพวกเขาให้ดีขึ้น และรู้จักทุกสิ่งทุกอย่างเกี่ยวกับพวกเขา คุณแค่รู้จักผู้เล่น ผมเคยดวลกับพวกเขามาแล้วกี่ครั้ง ผมไม่แน่ใจ ผมรู้จักพวกเขาดี แต่ไม่ดีพอจนกว่าจะได้ทำงานกับพวกเขา ทีมชุดนี้คือของขวัญของผม เป็นทีมที่ดีมาก ๆ".</p>
    </article>
  </body>
</html>