<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191121_04728661"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-21T19:42:00+00:00"/>
    <meta property="og:title" content="Reconstructie van moord op Julie Van Espen “vlot” verlopen: “Confrontatie met eigen daden was zwaar voor Bakelmans”"/>
    <meta property="og:description" content="De tweede poging tot reconstructie van de moord op studente Julie Van Espen (23) is volgens het parket donderdagmiddag vrij vlot verlopen. Verdachte Steve ..."/>
  </head>
  <body>
    <article>
      <h1>Reconstructie van moord op Julie Van Espen “vlot” verlopen: “Confrontatie met eigen daden was zwaar voor Bakelmans”</h1>
      <address>
        <time datetime="2019-11-21T19:42:00+00:00">21 Nov 2019, 19:42</time>
      </address>
      <p>Antwerpen - <b>De tweede poging tot reconstructie van de moord op studente Julie Van Espen (23) is volgens het parket donderdagmiddag vrij vlot verlopen. Verdachte Steve Bakelmans (39) verleende nu wel zijn medewerking en kreeg uitgebreid de kans om zijn versie van de feiten te tonen. De reconstructie nam zowat 3,5 uur in beslag.</b></p>
      <p>Bakelmans werd donderdag rond 13.20 uur door de federale politie naar de plaats van de feiten gebracht, onder de Burgemeester Gabriël Theunisbrug over het Albertkanaal aan het Sportpaleis in Merksem. De reconstructie zelf gebeurde achter zwarte schermen, in aanwezigheid van de onderzoeksrechter, de speurders, de wetsdokter, de gerechtspsychiater, de mensen van het labo en het parket. De advocaten van Bakelmans en de nabestaanden, alsook de vader van de vriend van Julie volgden de reconstructie op scherm in een politievoertuig. Rond 17.30 uur was de reconstructie afgelopen.</p>
      <p>“De reconstructie heeft ongeveer 3,5 uur geduurd en is grondig en sereen verlopen. Alle partijen hebben de kans gekregen om vragen te stellen aan de verdachte, die de hele tijd heeft meegewerkt. Hij heeft getoond hoe de feiten verlopen zijn en heeft ook geantwoord op de vragen. Zijn versie van de feiten zal nu getoetst worden aan de objectieve vaststellingen in het dossier”, zegt parketwoordvoerster Caroline Vanderstokker.</p>
      <p>Deze reconstructie vormt volgens het parket het sluitstuk van het onderzoek naar de feiten zelf. Ook het moraliteitsonderzoek is vergevorderd. Wanneer het tot een proces zou kunnen komen, is nog niet duidelijk.</p>
      <figure>
        <img src="https://static.nieuwsblad.be/Assets/Images_Upload/2019/11/21/ee40b1d6-0c96-11ea-9005-c5feac6d461c_web_scale_0.0484496_0.0484496__.jpg?nomaxheight=513&amp;nomaxwidth=767&amp;scale=both"/>
        <figcaption>
          <cite>Foto: Jan Van der Perre</cite>
        </figcaption>
      </figure>
      <p>
        <b>Advocaat Bakelmans: “Confrontatie met eigen daden was zwaar”</b>
      </p>
      <p>Op 25 juni werd al eens een reconstructie van de moord op Julie georganiseerd, maar die werd <a href="https://www.nieuwsblad.be/cnt/dmf20190625_04478848">vroegtijdig afgebroken</a>, omdat Bakelmans niet wilde meewerken. Hij voelde er zich fysiek en mentaal toen niet toe in staat. Bakelmans heeft volgens zijn advocaat Dimitri de Béco zélf voorgesteld om een tweede reconstructie te organiseren. “Hij beseft hoe belangrijk dat is, ook voor de nabestaanden en hij begreep hun teleurstelling toen die eerste reconstructie niet kon doorgaan.”</p>
      <p>Bakelmans was volgens meester de Béco noch fysiek, noch mentaal in staat om deel te nemen aan de reconstructie in juni. “Van zodra hij het wél aankon, wilde hij het doen, omdat hij dat iedereen verschuldigd is. We hebben het aan de onderzoeksrechter gevraagd en die heeft ermee ingestemd.”</p>
      <p>Bakelmans heeft tijdens de reconstructie zijn best gedaan, zegt de Béco. “Hij heeft met veel goede wil uitgelegd en getoond wat er toen gebeurd is. De confrontatie met zijn eigen daden was zwaar, maar hij heeft het toch zo goed mogelijk willen doen.”</p>
      <p>
        <b>Advocaat nabestaanden: “Zijn versie nu vergelijken met materiële elementen”</b>
      </p>
      <p>Meester John Maes, die voor de nabestaanden van Julie Van Espen optreedt, is tevreden dat er toch nog een reconstructie van de feiten kon plaatsvinden. “Er zijn geen getuigen. We kunnen alleen voortgaan op zijn versie en daarom vond ik het belangrijk dat zijn verklaring kon worden afgetoetst aan de realiteit ter plaatse. Bakelmans heeft nu zijn versie van de feiten getoond. We gaan die nu vergelijken met de materiële elementen in het dossier en alles eens rustig op een rijtje zetten.”</p>
      <figure>
        <img src="https://static.nieuwsblad.be/Assets/Images_Upload/2019/11/21/f98ea912-0c96-11ea-9005-c5feac6d461c_web_scale_0.0721371_0.0721371__.jpg?nomaxheight=513&amp;nomaxwidth=767&amp;scale=both"/>
        <figcaption>
          <cite>Foto: Jan Van der Perre</cite>
        </figcaption>
      </figure>
      <p>
        <b>Vermoord</b>
      </p>
      <p>Julie Van Espen verdween op 4 mei. De studente uit Schilde was thuis met de fiets vertrokken richting Antwerpen, waar ze met vriendinnen had afgesproken, maar kwam daar nooit aan. Een dag later werd bebloede kledij en de fietsmand van Julie teruggevonden in de omgeving van het Albertkanaal, waar haar gsm-signaal voor het laatst werd opgevangen.</p>
      <p>Op camerabeelden in de buurt was een man te zien met haar fietsmand in zijn handen. Hij werd geïdentificeerd als Steve Bakelmans en kon op 6 mei gearresteerd worden. Diezelfde dag werd ook het lichaam van de studente uit het Albertkanaal in Merksem gehaald. Bakelmans bekende dat hij Julie gedood had, omdat ze hevig verzet had toen hij haar wilde verkrachten.</p>
      <p>De dertiger werd al meermaals veroordeeld, onder meer voor verkrachting. Hij was op vrije voeten in afwachting van een tweede verkrachtingszaak. Eind juni veroordeelde het hof van beroep hem in dat dossier tot vijf jaar cel en tien jaar terbeschikkingstelling.</p>
      <figure>
        <img src="https://static.nieuwsblad.be/Assets/Images_Upload/2019/11/21/f35ba37e-0c96-11ea-9005-c5feac6d461c_web_scale_0.0942952_0.0942952__.jpg?nomaxheight=513&amp;nomaxwidth=767&amp;scale=both"/>
        <figcaption>
          <cite>Foto: BELGA</cite>
        </figcaption>
      </figure>
      <p> </p>
      <p>bekijk ook</p>
      <p> </p>
      <p>Vriendinnen vermoorde Julie Van Espen delen pakkend filmpje als herinnering: “Ze blijft mensen raken”</p>
      <p>Betogers stromen toe in Antwerpen voor stille mars na dood Julie Van Espen</p>
    </article>
  </body>
</html>