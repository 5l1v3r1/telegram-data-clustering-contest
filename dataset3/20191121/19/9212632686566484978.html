<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/519427/usah-sibuk-soal-tarikh-peralihan-kuasa"/>
    <meta property="og:site_name" content="HM Online"/>
    <meta property="article:published_time" content="2019-11-21T19:44:32+00:00"/>
    <meta property="og:title" content="'Usah sibuk soal tarikh peralihan kuasa'"/>
    <meta property="og:description" content="“BELIAU faham masalah sedang dihadapi dan bersetuju supaya semua pihak tidak sibuk sangat soal tarikh peralihan kuasa,” tegas Tun Dr Mahathir Mohamad."/>
  </head>
  <body>
    <article>
      <h1>'Usah sibuk soal tarikh peralihan kuasa'</h1>
      <address><time datetime="2019-11-21T19:44:32+00:00">21 Nov 2019, 19:44</time> by <a rel="author">Hairulazim Mahmud</a></address>
      <p>“BELIAU faham masalah sedang dihadapi dan bersetuju supaya semua pihak tidak sibuk sangat soal tarikh peralihan kuasa,” tegas Tun Dr Mahathir Mohamad.</p>
      <p>Perdana Menteri berkata demikian ketika ditanya mengenai kenyataan Presiden PKR, Datuk Seri Anwar Ibrahim bahawa isu peralihan kuasa perlu dilakukan secara aman dalam tempoh munasabah serta dipersetujui bersama.</p>
      <p>Dr Mahathir berkata, Anwar memahami permasalahan sedang dihadapi Pakatan Harapan (PH) dan kerajaan ketika ini yang memerlukan tumpuan untuk diselesaikan.</p>
      <p>“Beliau faham jangan ada ketegangan sangat pada masa ini yang ditimbulkan pihak tertentu termasuk soal tarikh peralihan kuasa,” kata beliau.</p>
      <p>Beliau bercakap kepada media selepas Majlis Prapelancaran Sidang Kemuncak Kuala Lumpur di Putrajaya, hari ini.</p>
      <p>Sidang kemuncak itu dijadualkan pada 18 hingga 21 Disember ini.</p>
      <p>Terdahulu Anwar selepas mengadakan pertemuan selama 30 minit dengan Dr Mahathir hari ini berkata, pendirian mereka berdua berhubung isu peralihan kuasa tidak pernah berubah seperti dipersetujui PH.</p>
      <p>Beliau turut mengingatkan janji berkenaan berulang kali disebut Perdana Menteri.</p>
      <p>“Saya memaklumkan isu peralihan kuasa ini perlu dilakukan secara aman dan teratur dalam tempoh munasabah serta mendapat persefahaman bersama,” katanya.</p>
      <p>Beliau berkata, mereka bersetuju untuk menumpukan perhatian kepada pertumbuhan ekonomi dan penyediaan ke arah penganjuran Sidang Kemuncak Kerjasama Ekonomi Asia Pasifik (APEC).</p>
      <p>“Perdana Menteri turut mengambil perhatian mengenai dakwaan terhadap kalangan anggota Jemaah Menteri yang menyalahgunakan kuasa atau meraih dokongan politik menerusi pemberian projek,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/10/511100/tun-m-setuju-isu-peralihan-jawatan-dibincang"/>
        <a href="https://www.hmetro.com.my/mutakhir/2019/10/503124/waytha-moorthy-kekal-menteri"/>
        <a href="https://www.hmetro.com.my/utama/2019/10/504652/dr-mahathir-ajak-anwar-bertumbuk"/>
        <a href="https://www.hmetro.com.my/mutakhir/2019/06/468658/tukar-dua-ke-tiga-tahun"/>
        <a href="https://www.hmetro.com.my/utama/2019/06/467200/azmin-tak-perlu-cuti-dr-mahathir"/>
        <a href="https://www.hmetro.com.my/mutakhir/2019/11/518757/belum-masa-peralihan-kuasa-tun-m"/>
        <a href="https://www.hmetro.com.my/mutakhir/2019/06/468579/isu-transisi-pm-dah-selesai-anwar"/>
        <a href="https://www.hmetro.com.my/mutakhir/2019/10/509786/peralihan-kuasa-pm-bukan-ditentukan-individu"/>
      </related>
    </article>
  </body>
</html>