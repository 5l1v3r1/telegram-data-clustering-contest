<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/slutter-med-sekstimers-arbeidsdag/71847707"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T19:56:32+00:00"/>
    <meta property="og:title" content="Slutter med sekstimers arbeidsdag"/>
    <meta property="og:description" content="Ved Tines ostepakkeri på Heimdal i Trøndelag har de ansatte jobbet seks timer om dagen de siste 12 årene."/>
  </head>
  <body>
    <article>
      <h1>Slutter med sekstimers arbeidsdag</h1>
      <h2>Ved Tines ostepakkeri på Heimdal i Trøndelag har de ansatte jobbet seks timer om dagen de siste 12 årene.</h2>
      <address>
        <time datetime="2019-11-21T19:56:32+00:00">21 Nov 2019, 19:56</time>
      </address>
      <p>Nå er det slutt, ifølge NRK.</p>
      <p>De ansatte blir nå nødt til å jobbe 7,5 times normalarbeidsdager. Pakkeriet innførte arbeidsdager på seks timer i 2007.</p>
      <p>- Vi må kutte kostnader, sier direktør i Tine, Merete Høgaas, til <a href="https://www.nrk.no/trondelag/tine-skroter-sekstimers-arbeidsdag-_-ansatte-protesterer-1.14790890">NRK</a>.</p>
      <p>Tine anslår at de kan spare omtrent åtte millioner kroner på dette.</p>
      <p>Tine varslet tidligere i år at de måtte spare en milliard i produksjonskostnader, og varslet at omtrent 400 personer kom til å miste jobben.</p>
      <p>De ansatte på Tine Heimdal er skuffet. De ble informert om avgjørelsen på et allmøte torsdag.</p>
      <p>- Vi foreslo å øke arbeidstiden med en halvtime dagen, til 6,5 timer. I tillegg foreslo vi å droppe neste års lønnsoppgjør, altså å gå ned i lønn. Dette ville de ikke gå med på, sier tillitsvalgt Kåre Pedersen til NRK.</p>
      <p>Ifølge fagforeningens beregninger ville bedriften spart like mye på dette, som å øke arbeidstiden til 7,5 time.</p>
      <p>(NTB)</p>
    </article>
  </body>
</html>