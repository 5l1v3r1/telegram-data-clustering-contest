<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562711/nansi-pelozi-i-ereyna-gia-tin-parapompi-toy-proedroy-tramp-den-echei-oloklirwthei"/>
    <meta property="og:site_name" content="NOOZ."/>
    <meta property="article:published_time" content="2019-11-21T19:57:00+00:00"/>
    <meta property="og:title" content="Νάνσι Πελόζι: Η έρευνα για την παραπομπή του προέδρου Τραμπ δεν έχει ολοκληρωθεί"/>
    <meta property="og:description" content="Η πρόεδρος της Βουλής των Αντιπροσώπων Νάνσι Πελόζι εκτίμησε σήμερα ότι υπάρχουν σαφείς αποδείξεις ότι ο Ρεπουμπλικάνος πρόεδρος Ντόναλντ Τραμπ χρησιμοποίησε το αξίωμά του για προσωπικό όφελός του και υπονόμευσε την εθνική ασφάλεια."/>
  </head>
  <body>
    <article>
      <h1>Νάνσι Πελόζι: Η έρευνα για την παραπομπή του προέδρου Τραμπ δεν έχει ολοκληρωθεί</h1>
      <address>
        <time datetime="2019-11-21T19:57:00+00:00">21 Nov 2019, 19:57</time>
      </address>
      <p>
        <b>Η πρόεδρος της Βουλής των Αντιπροσώπων Νάνσι Πελόζι εκτίμησε σήμερα ότι υπάρχουν σαφείς αποδείξεις ότι ο Ρεπουμπλικάνος πρόεδρος Ντόναλντ Τραμπ χρησιμοποίησε το αξίωμά του για προσωπικό όφελός του και υπονόμευσε την εθνική ασφάλεια.</b>
      </p>
      <p>Ωστόσο, δεν έχει ληφθεί καμία οριστική απόφαση για την παραπομπή του, αφού οι Δημοκρατικοί της Βουλής συνεχίζουν τις έρευνές τους.</p>
      <p>Η Πελόζι, στην καθιερωμένη συνέντευξη Τύπου που παραχωρεί κάθε εβδομάδα, επανέλαβε ότι επαφίεται στην Επιτροπή Πληροφοριών της Βουλής να καθορίσει πώς θα προχωρήσει η έρευνα καθώς οι βουλευτές συνεχίζουν να συγκεντρώνουν στοιχεία και να ακούν μάρτυρες.</p>
      <p>«Οι αποδείξεις είναι σαφείς… ότι ο πρόεδρος χρησιμοποίησε το αξίωμα για προσωπικό όφελός του και πράττοντας κατ’ αυτόν τον τρόπο υπονόμευσε την εθνική ασφάλεια. Καταπάτησε τον όρκο του», είπε.</p>
      <p>Όταν ρωτήθηκε από δημοσιογράφο αν η Βουλή είναι έτοιμη να συντάξει το κατηγορητήριο κατά του Τραμπ, η Δημοκρατική πρόεδρος απάντησε: «Δεν έχουμε αποφασίσει ακόμη». Άφησε εξάλλου ανοιχτό το ενδεχόμενο να γίνουν και άλλες ακροάσεις στην Επιτροπή ή να κληθούν και άλλοι μάρτυρες για να καταθέσουν. «Δεν έχουμε τελειώσει ακόμη. Η ημέρα δεν τελείωσε και ποτέ δεν ξέρεις αν η κατάθεση ενός ανθρώπου μπορεί να οδηγήσει στην ανάγκη να ληφθεί κατάθεση και από κάποιον άλλον», είπε.</p>
    </article>
  </body>
</html>