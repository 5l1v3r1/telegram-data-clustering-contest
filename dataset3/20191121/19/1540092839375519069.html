<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/198162/prosfygiko-dramatiki-i-katastasi-sta-nisia-diethnopoiisi-toy-zitimatos-epixeirei-i-kyvernisi"/>
    <meta property="og:site_name" content="CNN.gr"/>
    <meta property="article:published_time" content="2019-11-21T19:12:35+00:00"/>
    <meta property="og:title" content="Προσφυγικό: Δραματική η κατάσταση στα νησιά - Διεθνοποίηση του ζητήματος επιχειρεί η κυβέρνηση"/>
    <meta property="og:description" content="Δραματικότερη γίνεται η κατάσταση στα κέντρα υποδοχής και ταυτοποίησης προσφύγων στα ελληνικά νησιά, με τους αιτούντες άσυλο να ξεπερνούν τους 38.300, την ώρα..."/>
  </head>
  <body>
    <article>
      <h1>Προσφυγικό: Δραματική η κατάσταση στα νησιά - Διεθνοποίηση του ζητήματος επιχειρεί η κυβέρνηση</h1>
      <h2>Δραματικότερη γίνεται η κατάσταση στα κέντρα υποδοχής και ταυτοποίησης προσφύγων στα ελληνικά νησιά, με τους αιτούντες άσυλο να ξεπερνούν τους 38.300, την ώρα που η χωρητικότητα των δομών ανέρχεται σε 8.888. Στη Σάμο, ο αριθμός των προσφύγων και μεταναστών είναι υπερδεκαπλάσιος της χωρητικότητας του ΚΥΤ στο Βαθύ, ενώ στη Μυτιλήνη, ο αριθμός των όσων διαμένουν στον καταυλισμό της Μόριας, ξεπέρασε τους 16.000.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Αγάπη Βαρούνη, CNN Greece 21:12 , 21 November 2019</p>
      <p>Συγκεκριμένα με τις νέες σημερινές αφίξεις προσφύγων και μεταναστών στη Μυτιλήνη, ο αριθμός των όσων είχαν καταγραφεί μέχρι τις 13.00 το μεσημέρι ήταν στις 16.023.</p>
      <p>Σήμερα, Πέμπτη, σύμφωνα με στοιχεία της Γενικής Αστυνομικής Διεύθυνσης Βορείου Αιγαίου, μέχρι τη 1.00 το μεσημέρι, στη Μυτιλήνη έφθασαν επτά βάρκες με πρόσφυγες και μετανάστες με συνολικά 224 επιβαίνοντες. Από την περασμένη Δευτέρα δηλαδή σε τέσσερις μόλις μέρες, στη Μυτιλήνη πέρασαν <b>942 άτομα</b> (241 τη Δευτέρα, 317 την Τρίτη, 160 την Τετάρτη και 224 σήμερα).</p>
      <p><b>Μέσα σε ένα εικοσιτετράωρο</b>, από την Τρίτη 19 Νοεμβρίου μέχρι την Τετάρτη, 20 Νοεμβρίου, στα ελληνικά νησιά κατέφθασαν <b>592 αιτούντες άσυλο και προστασίας</b>. Αναλυτικά, η κατάσταση στις βασικές δομές έχει ως εξής:</p>
      <ul>
        <li>ΚΥΤ Χίου: <b>5.530 διαμένοντες</b> με χωρητικότητα <b>1.014</b>.</li>
        <li>ΚΥΤ Σάμου: <b>6.932 διαμένοντες</b> με χωρητικότητα <b>644</b>.</li>
        <li>ΚΥΤ Λέρου: <b>2.299 διαμένοντες</b> με χωρητικότητα <b>860</b>.</li>
        <li>ΚΥΤ Κω: <b>3.997 διαμένοντες</b> με χωρητικότητα <b>816</b>.</li>
      </ul>
      <p>Από τις αρχές του μήνα μέχρι και σήμερα, περισσότεροι από 5.100 είναι οι αφίξεις των αιτούντων άσυλο στη χώρα, έναντι των 3.203 που κατέφθασαν στην Ελλάδα τον Νοέμβριο του 2018, σύμφωνα με τα στοιχεία της <a href="https://www.cnn.gr/eidhseis/tag/16933/ypath-armosteia-toy-ohe-gia-toys-prosfyges"><b>Ύπατης Αρμοστείας του ΟΗΕ για τους Πρόσφυγες</b></a>. </p>
      <h3>Νέα ένταση Αθήνας - Άγκυρας</h3>
      <p>Το ζήτημα διαχείρησης του προσφυγικού και η εν γένει μεταναστευτική πολιτική τόσο της Ευρωπαϊκής Ένωσης όσο και της Τουρκίας, πυροδότησε για μία ακόμη φορά διπλωματικές εντάσεις μεταξύ Αθήνας και Άγκυρας, μετά τις <b><a href="https://www.cnn.gr/news/kosmos/story/198094/toyrkiko-ypex-avasimes-kai-atyxeis-oi-diloseis-mitsotaki-gia-to-prosfygiko">σημερινές προκλητικές δηλώσεις του Τούρκου αξιωματούχου Χαμί Ακσόι</a>.</b></p>
      <p>Άμεση ήταν η αντίδραση της ελληνικής πλευράς, διαμηνύοντας μέσω του υπουργείου Εξωτερικών πως «<b>η Ελλάδα </b><b>δεν δέχεται μαθήματα από κανέναν», </b>καλώντας και πάλι την Άγκυρα να τηρήσει τις δεσμεύσεις της, στη βάση της <b>συμφωνίας ΕΕ - Τουρκίας.</b></p>
      <h3>Επιχείρηση... διεθνοποίησης</h3>
      <p>Κι όλα αυτά, ενώ ο πρωθυπουργός, Κυριάκος Μητσοτάκης επιχειρεί να διεθνοποιήσει το μεταναστευτικό.  Από την ολομέλεια του Ευρωπαϊκού Λαϊκού Κόμματος, στο Ζάγκρεμπ,<a href="https://www.cnn.gr/news/politiki/story/198154/minyma-mitsotaki-se-agkyra-h-eyropi-den-ekviazetai-sto-metanasteytiko"><b> κατηγόρησε την Άγκυρα ότι χρησιμοποιεί το μεταναστευτικό ως εργαλείο για διεθνή πίεση</b></a> και διαμήνυσε πως πρέπει να γίνει σαφές ότι «η Ευρώπη δεν μπορεί να εκβιάζεται σε αυτό το ζήτημα»</p>
      <p>Ο Έλληνας πρωθυπουργός έστειλε επίσης μήνυμα με αποδέκτη την Ευρώπη, τονίζοντας την ανάγκη κοινής αντιμετώπισης του προσφυγικού. Απευθυνόμενος στους Ευρωπαίους, πως «<b>η Ευρώπη δεν μπορεί πλέον να προσποιείται ότι το μεταναστευτικό ζήτημα επηρεάζει μόνο τα κράτη-μέλη</b> που βρίσκονται στα εξωτερικά σύνορα».</p>
      <p>Σε αυτό το πλαίσιο, αντέτεινε πως ο κανονισμός του Δουβλίνου είναι «τώρα θλιβερά ανεπαρκής για να αντιμετωπίσει το πρόβλημα» και υπογράμμισε: </p>
      <blockquote>«Ένα κοινό πλαίσιο ασύλου και προστασίας των συνόρων πρέπει να είναι η πρώτη προτεραιότητα. Οι Έλληνες έχουμε κάνει περισσότερα από το μερίδιο που μας αναλογεί».</blockquote>
      <h3>Ομοβροντία αντιδράσεων για τα κλειστά κέντρα μεταναστών</h3>
      <p>Η κυβέρνηση δέχεται πυρά και από το σύνολο ττης αντιπολίτευση που την κατηγορεί για μετατροπή των νησιών σε φυλακές, προεξοφλώντας ότι τέτοια μέτρα όχι μόνο δεν λύνουν, αλλά αντιθέτως οξύνουν τα προβλήματα και επιδεινώνουν τις -ήδη άθλιες- συνθήκες διαβίωσης των προσφύγων.</p>
      <p>Στον απόηχο των χθεσινών κυβερνητικών εξαγγελιών για τη δημιουργία κλειστών κέντρων κράτησης για <b>5.000</b> και πλέον αιτούντων άσυλο και το κλείσιμο των υφιστάμενων δομών σε Μόρια (Μυτιλήνη), ΒΙΑΛ (Χίος) και Βαθύ (Σάμος), ο<a href="https://www.cnn.gr/eidhseis/tag/2120/samos"> <b>δήμαρχος Σάμου</b></a>, Γιώργος Στάντζος, και σχεδόν το σύνολο του δημοτικού συμβουλίου του <a href="https://www.cnn.gr/news/ellada/story/198100/pros-paraitisi-o-dimarxos-samoy-gia-to-kleisto-kentro-filoxenias-sto-nisi"><b>απειλούν με παραίτηση</b></a>.</p>
      <p>Την ίδια ώρα, το <a href="https://www.cnn.gr/eidhseis/tag/16532/ellhniko-symvoylio-gia-toys-prosfyges"><b>Ελληνικό Συμβούλιο για τους Πρόσφυγες</b></a>, κατακρίνει το σχέδιο του υπουργείου Προστασίας του Πολίτη, εκτιμώντας ότι βρίσκεται σε ε<b>υθεία αντίθεση με το ελληνικό, ευρωπαϊκό και διεθνές δίκαιο</b> και παραβιάζει θεμελιώδεις εγγυήσεις, που η ελληνική έννομη τάξη αναγνωρίζει σε κάθε πρόσωπο που βρίσκεται στην ελληνική επικράτεια, ανεξαρτήτως του καθεστώτος παραμονής του.</p>
      <p>Όπως τονίζεται, η κράτηση πολιτών τρίτων χωρών στο πλαίσιο της νομοθεσίας για το άσυλο και τη μετανάστευση, σύμφωνα με το ίδιο το ελληνικό δίκαιο αλλά και το ευρωπαϊκό και διεθνές πλαίσιο, επιτρέπεται μόνο ως ένα κατ’ εξαίρεση εφαρμοζόμενο μέτρο, το οποίο θα πρέπει να εφαρμόζεται ως <b>ύστατη λύση</b> (“last resort”) και μόνο εφόσον πληρούνται οι λοιπές νόμιμες προϋποθέσεις (λόγοι κράτησης, προηγούμενη εξέταση δυνατότητας εφαρμογής εναλλακτικών μέτρων κτλ.).</p>
      <p><b>«Η γενικευμένη και αδιάκριτη επιβολή κράτησης αποτελεί ευθεία παραβίαση της εθνικής, ενωσιακής και διεθνούς νομοθεσίας»</b>, υπογραμμίζει η ΜΚΟ και καλεί τις ελληνικές αρχές να σεβαστούν τη νομιμότητα και να αποσύρουν τα μέτρα αυτά.</p>
      <p>Το ευρωπαϊκό τμήμα της <a href="https://www.cnn.gr/eidhseis/tag/11122/diethnis-amnistia"><b>Διεθνούς Αμνηστίας</b></a> <b>χαρακτηρίζει την απόφαση της ελληνικής  κυβέρνηση</b>ς να κλείσει κέντρα υποδοχής υπέρ της δημιουργίας κλειστών κέντρων μεταναστών <b>«εξωφρενική»</b>, κάνοντας λόγο για «<b>τιμωρητική και απολύτως λανθασμένη ανταπόκριση στις επείγουσες ανάγκες των χιλιάδων προσφύγων</b> και των αιτούντων άσυλο στην Ελλάδα».</p>
      <figure>
        <iframe data-src="https://twitter.com/AmnestyEU/status/1197180539591122945?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/198204/hpa-neo-freno-tis-geroysias-se-apofasi-gia-ti-genoktonia-ton-armenion">ΗΠΑ: Νέο «φρένο» της Γερουσίας σε απόφαση για τη γενοκτονία των Αρμενίων</a>
        </li>
        <li>
          <a href="https://www.cnn.gr/news/kosmos/story/198196/hpa-athoothike-o-kathigitis-poy-voithise-dyo-metanastes-stin-erimo-tis-arizonas">ΗΠΑ: Αθωώθηκε ο καθηγητής που βοήθησε δύο μετανάστες στην έρημο της Αριζόνας</a>
        </li>
        <li>
          <a href="https://www.cnn.gr/news/politiki/story/198198/akraia-syntiritikoi-anikanoi-kai-xediantropoi-epithesi-tsipra-se-kyvernisi-apo-ti-nikaia">«Ακραία συντηρητικοί, ανίκανοι και ξεδιάντροποι»: Επίθεση Τσίπρα σε κυβέρνηση από τη Νίκαια</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/33/prosfyges">ΠΡΟΣΦΥΓΕΣ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/347/metanastes">ΜΕΤΑΝΑΣΤΕΣ</a>
        </li>
        <li>
          <a href="https://www.cnn.gr/eidhseis/tag/4704/metanasteytiko">ΜΕΤΑΝΑΣΤΕΥΤΙΚΟ</a>
        </li>
        <li>
          <a href="https://www.cnn.gr/eidhseis/tag/316/mytilini">ΜΥΤΙΛΗΝΗ</a>
        </li>
        <li>
          <a href="https://www.cnn.gr/eidhseis/tag/2120/samos">ΣΑΜΟΣ</a>
        </li>
        <li>
          <a href="https://www.cnn.gr/eidhseis/tag/6607/xios">ΧΙΟΣ</a>
        </li>
        <li>
          <a href="https://www.cnn.gr/eidhseis/tag/8253/kos">ΚΩΣ</a>
        </li>
        <li>
          <a href="https://www.cnn.gr/eidhseis/tag/7733/leros">ΛΕΡΟΣ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/19258/symfwnia-ee-toyrkias">ΣΥΜΦΩΝΙΑ ΕΕ-ΤΟΥΡΚΙΑΣ</a>
        </li>
        <li>
          <a href="https://www.cnn.gr/eidhseis/tag/326/eyropaiki">ΕΥΡΩΠΑΙΚΗ ΕΝΩΣΗ</a>
        </li>
        <li>
          <a href="https://www.cnn.gr/eidhseis/tag/16933/ypath-armosteia-toy-ohe-gia-toys-prosfyges">ΥΠΑΤΗ ΑΡΜΟΣΤΕΙΑ ΤΟΥ ΟΗΕ ΓΙΑ ΤΟΥΣ ΠΡΟΣΦΥΓΕΣ</a>
        </li>
        <li>
          <a href="https://www.cnn.gr/eidhseis/tag/19831/aitoyntes-asylo">ΑΙΤΟΥΝΤΕΣ ΑΣΥΛΟ</a>
        </li>
        <li>
          <a href="https://www.cnn.gr/eidhseis/tag/19865/ypoyrgeio-prostasias-toy-polith">ΥΠΟΥΡΓΕΙΟ ΠΡΟΣΤΑΣΙΑΣ ΤΟΥ ΠΟΛΙΤΗ</a>
        </li>
        <li>
          <a href="https://www.cnn.gr/eidhseis/tag/14312/kentra-ypodoxis-prosfygon">ΚΕΝΤΡΑ ΥΠΟΔΟΧΗΣ ΠΡΟΣΦΥΓΩΝ</a>
        </li>
        <li>
          <a href="https://www.cnn.gr/eidhseis/tag/11122/diethnis-amnistia">ΔΙΕΘΝΗΣ ΑΜΝΗΣΤΙΑ</a>
        </li>
        <li>
          <a href="https://www.cnn.gr/eidhseis/tag/16532/ellhniko-symvoylio-gia-toys-prosfyges">ΕΛΛΗΝΙΚΟ ΣΥΜΒΟΥΛΙΟ ΓΙΑ ΤΟΥΣ ΠΡΟΣΦΥΓΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/21/198203/snapshot/2749872.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198198/snapshot/2763154.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198171/snapshot/2681310.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198193/snapshot/2763011.jpg"/>
      </figure>
    </article>
  </body>
</html>