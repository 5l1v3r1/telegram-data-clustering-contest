<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/kataggelia-gia-apeiles-kai-propilakismous-foititon-apo-antiexousiastes-stin-panepistimioupoli-tou-gallou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-21T19:46:00+00:00"/>
    <meta property="og:title" content="Καταγγελία για απειλές και προπηλακισμούς φοιτητών από αντιεξουσιαστές στην Πανεπιστημιούπολη του Γάλλου"/>
    <meta property="og:description" content="Ανακοίνωση από τη ΔΑΠ - ΝΔΦΚ"/>
  </head>
  <body>
    <article>
      <h1>Καταγγελία για απειλές και προπηλακισμούς φοιτητών από αντιεξουσιαστές στην Πανεπιστημιούπολη του Γάλλου</h1>
      <address>
        <time datetime="2019-11-21T19:46:00+00:00">21 Nov 2019, 19:46</time>
      </address>
      <p>
        <b>Ανακοίνωση από τη ΔΑΠ - ΝΔΦΚ</b>
      </p>
      <p>Λίγες μόλις μέρες μετά τα επεισόδια στην ΑΣΟΕΕ και στο Πάντειο άλλη μια  επίθεση σε βάρος φοιτητών καταγγέλλεται, αυτή τη φορά στο Πανεπιστήμιο Κρήτης. </p>
      <p>Το περιστατικό, σύμφωνα με την καταγγελία, σημειώθηκε το πρωί της Πέμπτης στο κεντρικό κυλικείο της Πανεπιστημιούπολης του Γάλλου στο Ρέθυμνο, όπου φοιτητές δέχτηκαν, όπως καταγγέλλουν, απρόκλητη επίθεση από μερίδα εξωπανεπιστημιακών  που πρόσκεινται στον αντιεξουσιαστικό χώρο.</p>
      <p>Ανακοίνωση έστειλε η ΔΑΠ-ΝΔΦΚ Ρεθύμνου, η οποία αναφέρει:</p>
      <p>«Καλούμε την τοπική κοινωνία να προστατεύσει τους φοιτητές του Πανεπιστημίου Κρήτης</p>
      <p>Ένα θρασύδειλο περιστατικό, απόρροια της τεχνητής και κατευθυνόμενης έντασης που επιχειρείται να στηθεί εντός του Πανεπιστημίου Κρήτης από παρατάξεις που προέρχονται από την Αριστερά και τον αντιεξουσιαστικό χώρο έλαβε χώρα σήμερα το πρωί στην Πανεπιστημιούπολη του Γάλλου στο Ρέθυμνο.</p>
      <p>Μια παρέα εξωπανεπιστημιακών επιτέθηκαν εντελώς αναίτια σε φοιτήτριες και φοιτητές που έχουν τοποθετηθεί υπέρ της κατάργησης του πανεπιστημιακού ασύλου. Με αυτό τον τρόπο επιχειρούν να τιμωρήσουν φοιτητές και φοιτήτριες που δίνουν αυτό το διάστημα αγώνα μέσα στις Γενικές Συνελεύσεις Φοιτητών για να κρατήσουν το Πανεπιστήμιο Κρήτης ανοικτό, χωρίς καταλήψεις και χαμένα εξάμηνα σπουδών.</p>
      <p>Καλούμε την πανεπιστημιακή κοινότητα να σταθεί αρωγός στην ελεύθερη έκφραση των φοιτητών του, απευθύνοντας παράλληλα κάλεσμα στην τοπική κοινωνία να μην αδιαφορεί απέναντι σε επιθέσεις προς φοιτητές. Οι φοιτητές είναι αναπόσπαστο κομμάτι της Κοινωνίας του Ρεθύμνου και οι αρμόδιοι φορείς οφείλουν να μας προστατευόσουν.</p>
      <p>Κανένας δεν έχει το δικαίωμα, πόσο μάλλον άτομα που δεν συνδέονται με τις σχολές του Πανεπιστημίου, να τρομοκρατεί και να επιχειρεί να επιβάλλει την άποψη του με τη βία.</p>
      <p>Νιώθουμε την ανάγκη να υπερασπιστούμε ένα Ανοικτό Πανεπιστήμιο στο οποίο δεν θα σταματήσει το διδακτικό και ερευνητικό έργο από καταλήψεις μειοψηφίας οι οποίες θα επιβληθούν με βία και απειλές».</p>
    </article>
  </body>
</html>