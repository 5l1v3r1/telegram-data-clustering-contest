<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/regionalni/Mnogo-otvoren-si-svali-gashtite-pred-policai-i-gi-predizvika-Hvanete-me-za-915760"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T19:40:00+00:00"/>
    <meta property="og:title" content="Много отворен си свали гащите пред полицаи и ги предизвика: Хванете ме за..."/>
    <meta property="og:description" content="200 лева глоба ще трябва да заплати пиян мъж от пловдивското село Брестник за гнусна сцена, която са..."/>
  </head>
  <body>
    <article>
      <h1>Много отворен си свали гащите пред полицаи и ги предизвика: Хванете ме за...</h1>
      <address>
        <time datetime="2019-11-21T19:40:00+00:00">21 Nov 2019, 19:40</time>
      </address>
      <p>200 лева глоба ще трябва да заплати пиян мъж от пловдивското село Брестник за гнусна сцена, която сам разиграл пред представители на местната власт и служители на Първо РУ Пловдив, предаде репортер на <b>Plovdiv24.bg</b>.</p>
      <p>Потресаващата случка се разиграла миналата събота. Около 16.40 часа нарушителят бил на банкет. организиран от кмета на селото. След като изпил значително количество алкохол, мъжът се скарал с други присъстващи на тържеството. Били извикани полицейски служители, пред които той започнал да се държи още по-неадекватно - свалил си гащите и си показал половия орган, след което им казал "Хванете ме за...“.</p>
      <p>Действително полицейските служители го хванали, но не за мястото, към което ги призовал, а за ръцете, сложили му белезници и го отвели в районното, където го тествали за употреба на алкохол. Резултатът бил 2,18 промила.</p>
      <p>По-късно нарушителят бил изправен пред съда, където отрекъл да е извършил гореописаните действия и обяснил, че е изпил само една чашка. Тези негови твърдения били тотално опровергани от доказателствата по делото и разказите на очевидците.</p>
      <p>Тъй като нарушителят не е осъждан и няма данни друг път да е наказван за дребно хулиганство, съдът му наложи само 200 лева глоба. Решението подлежи на обжалване и протест пред Окръжния съд.</p>
    </article>
  </body>
</html>