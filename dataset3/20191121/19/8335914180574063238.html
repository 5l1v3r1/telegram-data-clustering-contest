<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/bylgarinyt-ena-ryba-na-pregarianeto-zashto-6102394"/>
    <meta property="og:site_name" content="Vesti"/>
    <meta property="article:published_time" content="2019-11-21T19:51:00+00:00"/>
    <meta property="og:title" content="DW: Българинът е на ръба на прегарянето"/>
    <meta property="og:description" content="Защо в целия ЕС българите са най-неудовлетворени - не само от финансовото си състояние, но и от личните си отношения"/>
  </head>
  <body>
    <article>
      <h1>DW: Българинът е на ръба на прегарянето</h1>
      <h2>Защо в целия ЕС българите са най-неудовлетворени - не само от финансовото си състояние, но и от личните си отношения</h2>
      <address>
        <time datetime="2019-11-21T19:51:00+00:00">21 Nov 2019, 19:51</time>
      </address>
      <aside>
        <a href="https://vbox7.com/emb/external.php?vid=77298657c9&amp;autoplay=1">Видео</a>
      </aside>
      <p>През 2018 година гражданите на Европейския съюз са били по-доволни от живота си, отколкото през 2013. Това сочат последните данни на Евростат, които изследват колко удовлетворени са европейските граждани от личните си отношения и от финансовото си състояние.</p>
      <figure>
        <img src="http://logc279.xiti.com/hit.xiti?s=531599&amp;s2=11&amp;p=vesti.bg::Volltexte::vesti.bg_Volltexte_JS&amp;di=&amp;an=&amp;ac=&amp;x1=1&amp;x2=11&amp;x5=vesti.bg_Volltexte_JS&amp;x6=1&amp;x8=bul-VEU-Volltexte-JavaScript-vesti.bg-dwde&amp;x10=vesti.bg::Volltexte"/>
      </figure>
      <p>Най-доволни от финансовото си положение са датчани, финландци и шведи. А личните си отношения най-високо оценяват малтийците, австрийците и словенците.</p>
      <p>
        <a href="https://www.vesti.bg/bulgaria/vse-oshte-li-sme-naj-neshtastnite-v-evropa-6102043">Все още ли сме най-нещастните в Европа</a>
      </p>
      <p>
        <b>Къде е България?</b>
      </p>
      <p>Българите са на дъното и по двата показателя. Средната оценка за финансовото състояние е 4,3 от 10 пункта, но все пак бележи ръст от 0,6 пункта в сравнение с 2013. Непосредствено преди българите се нареждат гърците, хърватите и литовците.</p>
      <p>Българите са на дъното и по удовлетвореност от личните си отношения - тук оценката е 5,7 от 10 пункта. Прави впечатление обаче, че по този показател България е първенец по ръст - удовлетвореността от личните отношения е нараснала с 0,9 пункта през последните пет години.</p>
      <p>Според д-р Пламен Димитров, председател на съюза на психолозите в България, неудовлетвореността от финансовото състояние е лесно обяснима. „Българинът плаща европейски цени с неевропейски заплати", казва психологът и добавя, че за разлика от хората на Запад, българите ежедневно се сблъскват със сериозни финансови и социални проблеми.</p>
      <p>"Българинът е много устойчив, но се налага да понася огромно напрежение и затова често е на ръба на прегарянето“, казва Димитров пред <a href="https://www.dw.com/bg/%D0%B1%D1%8A%D0%BB%D0%B3%D0%B0%D1%80%D0%B8%D0%BD%D1%8A%D1%82-%D0%B5-%D0%BD%D0%B0-%D1%80%D1%8A%D0%B1%D0%B0-%D0%BD%D0%B0-%D0%BF%D1%80%D0%B5%D0%B3%D0%B0%D1%80%D1%8F%D0%BD%D0%B5%D1%82%D0%BE-%D0%B7%D0%B0%D1%82%D0%BE%D0%B2%D0%B0-%D0%B5-%D1%82%D0%BE%D0%BB%D0%BA%D0%BE%D0%B2%D0%B0-%D0%BD%D0%B5%D1%83%D0%B4%D0%BE%D0%B2%D0%BB%D0%B5%D1%82%D0%B2%D0%BE%D1%80%D0%B5%D0%BD/a-51352581">"Дойче веле".</a></p>
      <p>Положението допълнително се утежнява от липсата на адекватна държавна политика по въпроса с психичното здраве. „Ние имаме големи дефицити в грижите за психичното здраве. Имаше една стратегия, която обаче остана само на хартия. Специалисти, включително от Европа, представиха на кръгла маса в парламента своите препоръки, но няма кой да ги чуе", казва Димитров. Положението е трагично, добавя психологът. </p>
      <p>„Има проблеми, които хронично не се решават, а това само ги задълбочава. Повечето проблеми в областта на психичното здраве произтичат от условията на живот и от начина, по който една държава организира системата", смята Димитров.</p>
      <p>
        <b>Защо австрийците са толкова напред?</b>
      </p>
      <p>На другия полюс е Австрия, където българката Диана Карабинова от години работи като психотерапевт. Според нея решението се крие в доброто здравеопазване и в постиженията в областта на превенцията. „В Австрия се говори сравнително открито за проблеми като депресия или бърнаут", казва Карабинова и обяснява, че в Австрия отпуск по болест заради психично заболяване в никакъв случай не може да бъде причина за уволнение. Нещо повече дори: „Да ходиш на психотерапия е съвсем нормално. Дори е признак на висока трудова култура", казва психотерапевтката.</p>
      <p>Според данните на Евростат, австрийците са сред най-доволните от личните си отношения. И това не е случайно. Докато в България самотата сред възрастните хора е всеизвестен проблем, само във Виена има над 100 пенсионерски клубове, които предлагат най-различни развлечения за възрастните хора.</p>
      <p>И не е само това: "Почти всеки втори австриец е доброволец в някаква благотворителна организация. Там хората създават контакти, както в личен, така и в професионален план", разказва Диана Карабинова, но добавя, че тук роля играе и финансовият аспект. „Ако трябва да работиш на няколко места и си притиснат финансово, нямаш мотивация да отделяш от времето си за доброволческа дейност", казва Карабинова.</p>
      <p>Психотерапевтката от години работи и с бежанци. При тях и при голяма част от останалите чужденци в Австрия се наблюдава най-вече този проблем: „Жителите на Австрия от чужд произход често се чувстват като непълноправни членове на обществото, а поради стечение на най-различни обстоятелства те нерядко имат и доста по-ниски доходи". С други думи: и една Австрия има своите проблеми за решаване.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/finlandiia-naj-shtastliva-a-bylgariia-neshtastna-6093546"/>
        <a href="https://www.vesti.bg/bulgaria/euronews-bylgarite-s-naj-niska-minimalna-zaplata-v-es-6091885"/>
        <a href="https://www.vesti.bg/razvlechenia/lyubopitno/shtastieto-struva-tochno-5738191"/>
      </related>
    </article>
  </body>
</html>