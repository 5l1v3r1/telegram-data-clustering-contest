<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549042.html/%D9%85%D8%A7%D9%85%D9%88%D8%B3%D8%AA%D8%A7-%D9%86%D9%88%D8%B1%DB%8C--%D8%A7%D8%BA%D8%AA%D8%B4%D8%A7%D8%B4-%D8%A8%D8%A7-%D9%85%D8%B7%D8%A7%D9%84%D8%A8%D9%87-%DA%AF%D8%B1%DB%8C-%D8%AA%D9%81%D8%A7%D9%88%D8%AA-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T19:14:00+00:00"/>
    <meta property="og:title" content="ماموستا نوری: اغتشاش با مطالبه‌گری تفاوت دارد"/>
    <meta property="og:description" content="امام جمعه اهل سنت قروه گفت: مطالبه‌گری حق مسلم مردم است اما نبایدبه گونه‌ای رفتار کرد که مورد سوءاستفاده عده‌ای قرار گیرد و دستمایه دشمن در ایجاد ناامنی شود."/>
  </head>
  <body>
    <article>
      <h1>ماموستا نوری: اغتشاش با مطالبه‌گری تفاوت دارد</h1>
      <address>
        <time datetime="2019-11-21T19:14:00+00:00">21 Nov 2019, 19:14</time>
      </address>
      <p>امام جمعه اهل سنت قروه گفت: مطالبه‌گری حق مسلم مردم است اما نبایدبه گونه‌ای رفتار کرد که مورد سوءاستفاده عده‌ای قرار گیرد و دستمایه دشمن در ایجاد ناامنی شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ماموستا نوری در گفت‌وگو با خبرنگار فارس اظهار کرد: از نظر شرعی و قانونی امنیت و نظم اجتماعی جزء اولویت‌های مهم در هر جامعه‌ای است و هرجا ناامنی ایجاد شود به ضرر و زیان مردم است.</p>
      <p>وی تصریح کرد: نظام، دولت و مردم کشور ایران از هم جدا نیستند لذا نباید اجازه دهیم بین دولت و مردم شکاف ایجاد شود.</p>
      <p>وی اذعان کرد: اعتراض حق مشروع هر انسانی است اما مطالبه با اغتشاش و ایجاد ناامنی فرق می‌کند در هر جامعه، کشور و جوامع دیگر افرادی که دست به اغتشاش می‌زنند مجرم هستند و مجازات می‌شوند.</p>
      <p>امام جمعه اهل سنت قروه عنوان کرد: دشمنان با نظام و مردم ما همواره در جنگ هستند و امنیت ملت ایران را هدف قرار داده‌اند لذا حفظ این امنیت وظیفه تک‌تک افراد جامعه است.</p>
      <p>ماموستا نوری در ادامه به طرح افزایش قیمت بنزین اشاره کرد و آن را یک اقدام کارشناسی خواند که اگر انتقادات و یا اعتراضی به این تصمیم وجود دارد باید به صورت مسالمت‌آمیز انجام گیرد.</p>
      <p>وی افزود: تریبون‌های نماز جمعه، نمایندگان مردم در مجلس و ...بهترین ظرفیت برای رساندن مطالبات مردم به گوش مسؤولان هستند.</p>
      <p>
        <b>اعتراض نباید موجب ضرر و ایجاد ناامنی در جامعه شود</b>
      </p>
      <p>امام جمعه اهل سنت قروه عنوان کرد: نباید اعتراضات موجب ضرر و زیان و ایجاد ناامنی در جامعه شود چرا که وجود ناامنی زیربناهای اقتصادی، سیاسی، اجتماعی و غیره را نابود می‌کند.</p>
      <p>وی گفت: مطالبه‌گری حق مسلم مردم است اما نبایدبه گونه‌ای رفتار کرد که مورد سوءاستفاده عده‌ای قرار گیرد و دستمایه دشمن در ایجاد ناامنی شود.</p>
      <p>ماموستا نوری خاطرنشان کرد: دشمنان چشم دیدن پیشرفت کشور ما را ندارند و برای جلوگیری از این حرکت رو به رشد دست به اجرای هر نوع توطئه‌ای می‌زند.</p>
      <p> وی با بیان اینکه دشمنان تمام توان خود را برای ایجاد شکاف و تفرقه در جامعه ما بکار گرفته است، گفت: متاسفانه طی چند روز اخیر عده‌ای دانسته و یا ندانسته در مسیر دشمنان قرار گرفتند و جدای از ایجاد ناامنی، به بیت‌المال ضرر زیادی زدند.</p>
      <p>امام جمعه اهل سنت قروه تصریح کرد: مردم و مسئولان باید در این شرایط زمانی حساس که دشمنان از هر سو کشور ما را مورد هجمه‌ قرار داده‌اند، هوشیارانه عمل کنند.</p>
      <p>ماموستا نوری اضافه کرد: افزایش قیمت بنزین و طرح سهمیه‌بندی یک اقدام کارشناسی و براساس تصمیم مسؤولان در سطح کلان است و قطعا به نفع، کشور، مردم و نظام است.</p>
      <p>وی ادامه داد: تا قبل از این طرح تنها عده‌ای ثروتمند از مزایای یارانه بنزین بهره‌مند بودند و قشر نیازمند جامعه از این امکانات بی‌بهره هستند که اجرای سهمیه‌بندی بهترین راهکار برای تحقق عدالت اجتماعی در بهره‌مندی مساوی از این ظرفیت است.</p>
      <p>انتهای پیام/</p>
    </article>
  </body>
</html>