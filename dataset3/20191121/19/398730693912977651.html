<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/s-partisekreterare-januariavtalet-och-gangkriminaliteten-bakom-valjartappet/"/>
    <meta property="og:site_name" content="DN.SE"/>
    <meta property="article:published_time" content="2019-11-21T19:31:23+00:00"/>
    <meta property="og:title" content="S partisekreterare: Januariavtalet och gängkriminaliteten bakom väljartappet"/>
    <meta property="og:description" content="Partisekreteraren Lena Rådström Baastad, (S) pekar ut både gängkriminaliteten och januariavtalet som orsaker bakom opinionstappet."/>
  </head>
  <body>
    <article>
      <h1>S partisekreterare: Januariavtalet och gängkriminaliteten bakom väljartappet</h1>
      <address><time datetime="2019-11-21T19:31:23+00:00">21 Nov 2019, 19:31</time> by <a rel="author" href="https://www.dn.se/av/hanna-jakobson/" target="_blank">Hanna Jakobson</a></address>
      <p>
        <b>Partisekreteraren Lena Rådström Baastad, (S) pekar ut både gängkriminaliteten och januariavtalet som orsaker bakom opinionstappet.<br/>– Det var en ny relation som saknade smekmånad, säger hon om samarbetet med C och L. </b>
      </p>
      <p><a href="https://www.dn.se/nyheter/politik/dnipsos-toppnotering-for-sd-nara-att-bli-storsta-parti/">Socialdemokraternas tapp och Sverigedemokraternas ökning har bekräftats i mätning efter mätning under hösten.</a> Inför fredagens partistyrelsemöte kräver flera S-toppar kraftfulla åtgärder för att vända kurvan. </p>
      <p>– När vi ligger på de siffror vi gör har vi all anledning att titta på hur vi kan förändra oss, säger partisekreteraren Lena Rådström Baastad och pekar framför allt ut den ökande gängkriminaliteten och januariavtalet som två avgörande faktorer.  </p>
      <p>– Det var en ny relation som saknade smekmånad. Vi som parti behöver nu ta mer plats och visa att vi vill mer än ett januariavtal. Sen har det varit ett tufft läge med skjutningar och sprängningar som påverkat oss som regeringsparti, säger hon.</p>
      <p><b>Under fredagens möte</b> ska partitopparna diskutera ett förslag till en ny mellanvalsstrategi: hur partiet ska stärka sin organisation och utveckla politiken. Där ingår också en diskussion om opinionssiffrorna. Partisekreteraren vill inte föregå fredagens möte om vilka åtgärder som krävs men säger:</p>
      <p>– Vi har under det här året haft ingången ’är man stor ska man vara snäll’. Våra samarbetspartier har fått stort utrymme. Jag tror att vi behöver kliva fram ännu mer – jag som partisekreterare, våra statsråd och riksdagsledamöter, för att visa att januariavtalet aldrig var ett mål i sig. Det är ett medel för att få fram så mycket socialdemokratisk politik som möjligt. Vi vill mycket mer än så här.</p>
      <p>
        <b>Ledande socialdemokrater pekar på gängkriminaliteten, januariavtalet, brist på resurser i kommunerna och reformeringen av Arbetsförmedlingen som förklaringar till opinionstappet. Kommer deras behov att tillgodoses nu?</b>
      </p>
      <p>– Vi har tagit fram en strategi men det finns ingen enskild strategi som löser alla delar. Jag ser också att vi kommer att behöva prioritera välfärden i varje kommande förhandling och vi behöver visa att det är ordning och reda i migrationspolitiken. Och vi måste visa att vi ser oron för den gängkriminalitet som finns och är beredd att vidta alla åtgärder som krävs.</p>
      <p>
        <b>Ni har tappat stort bland LO-medlemmar som gått till Sverigedemokraterna. Har ni blivit mindre relevanta för den gruppen? </b>
      </p>
      <p>– VI behöver vara självkritiska när det gäller LO-väljarna. Det här är inget som hänt det senaste året, vi har tappat där under många år. Jag tror inte att det finns en enskild förklaring men en del tror jag är att de inte känt att vi varit tillräckligt tydliga i migrationspolitiken. Vi la om vår migrationspolitik, det ska vara ordning och reda, men det är inte alla som uppfattade den delen. Sen handlar det också om att vi behöver driva ett starkt välfärdssamhälle framåt.</p>
      <p>
        <b>Det har framförts intern kritik mot dig som partisekreterare. Borde du ha varit mer synlig eller agerat på något annat sätt? </b>
      </p>
      <p>– Jag kan förstå kritiken i någon mån. Det finns en frustration att inte vi socialdemokrater har synts mer under det här året. Nu behöver jag, våra statsråd, riksdagsledamöter och duktiga kommunalråd kliva fram och visa vad den socialdemokratiska politiken är. </p>
      <p><a href="https://www.dn.se/nyheter/politik/m-om-lofvens-intervju-i-agenda-verklighetsfranvant/">Statsminister Stefan Löfven har mött hård kritik för sin medverkan i söndagens ”Agenda” där han intervjuades om gängkriminaliteten.</a> Kritikerna menar att han saknade svar och inte ville se något samband mellan migrationen och den ökande gängbrottsligheten. </p>
      <p>
        <b>Tycker du att det fanns fog för kritiken, att han borde uttryckt sig tydligare?</b>
      </p>
      <p>– Dagarna efter intervjun har visat hur svårt det är att föra resonemang om de här frågorna. Jag tror att många har en bild av att det här är gäng som till stor del består av killar där antingen de själva eller deras föräldrar har en utländsk bakgrund. Vi vet också att det finns en väldigt stark koppling till segregationen.</p>
    </article>
  </body>
</html>