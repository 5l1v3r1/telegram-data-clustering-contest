<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/nu-e-cazul-sa-si-faca-griji-dna-spune-ca-nu-o-va-chema-la-audieri-pe-viorica-dancila-asa-cum-vehiculeaza-chiar-candidata-psd-152962.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T19:21:00+00:00"/>
    <meta property="og:title" content="Nu e cazul să-şi facă griji: DNA spune că nu o va chema la audieri pe Viorica Dăncilă, aşa cum vehiculează chiar candidata PSD "/>
    <meta property="og:description" content="Direcţia Naţională Anticorupţie a emis, joi, un comunicat în care arată că zvorurile că Viorica Dăncilă va fi chemată la audieri înaintea turului al doilea, lansate chiar de candidata PSD, sunt false."/>
  </head>
  <body>
    <article>
      <h1>Nu e cazul să-şi facă griji: DNA spune că nu o va chema la audieri pe Viorica Dăncilă, aşa cum vehiculează chiar candidata PSD </h1>
      <address>
        <time datetime="2019-11-21T19:21:00+00:00">21 Nov 2019, 19:21</time>
      </address>
      <figure>
        <img src="https://cdn.ebihoreanul.ro/static/gallery_big/vioricadancila21112019bihor.jpg"/>
      </figure>
      <p>Direcţia Naţională Anticorupţie a emis, joi, un comunicat în care arată că zvorurile că Viorica Dăncilă va fi chemată la audieri înaintea turului al doilea, lansate chiar de candidata PSD, sunt false. </p>
      <p>"În referire la informaţiile vehiculate în spaţiul public care acreditează ideea că un candidat la Preşedinţia României urmează să fie citat la DNA, în data de 22 noiembrie 2019, Biroul de Informare şi Relaţii Publice este abilitat să precizeze că toate aceste informaţii sunt FALSE", se arată într-o scurtă informare transmisă de DNA. </p>
      <p>Digi24.ro notează că Viorica Dăncilă a lansat marţi un zvon, răspândit apoi masiv de comunicatorii partidului. Liderul PSD a spus că se aşteaptă să fie chemată la DNA şi a acuzat intervenţia preşedintelui Klaus Iohannis în justiţie. Dăncilă a spus totuşi, că nu ştie dacă există "statul paralel".</p>
      <p>Viorica Dăncilă a spus că se aşteaptă să  fie chemată la DNA pentru că "sunt foarte multe coincidenţe" şi a invocat declaraţiile europarlamentarului Rareş Bogdan, care a afirmat că Viorica Dăncilă va avea dezbaterea cu procurorii, nu cu preşedintele Iohannis.</p>
      <p>Chiar şi după ce DNA a transmis comunicatul, Viorica Dăncilă a declarat joi seara, într-o conferinţă, că DNA spune că nu o va chema la audieri pe 22 noiembrie, dar nu şi că nu va fi chemată în altă zi.</p>
      <p>"Informaţia este doar pe jumătate falsă. Nu este o informaţie falsă. Am spus cu câteva zile înainte că toţi cei care au candidat împotriva lui Klaus Iohannis au avut dosare penale: Victor Ponta, în 2014, Dan Barna în primul tur şi am văzut că purtătorul de mesaj al lui Klaus Iohannis m-a ameninţat cu o dezbatere cu procurorii. După turul întâi, pe 15 noiembrie, a fost depusă o plângere împotriva mea. Deci ceea ce a spus DNA a fost că DNA nu mă cheamă mâine, dar nu că nu mă va chema la DNA luni sau marţi sau peste o perioadă de timp. De invitat la DNA după această plângere cu siguranţă mă vor chema. Poate mulţi din echipa domnului Iohannis ar fi vrut ca mâine să mă cheme sau chiar duminică, să nu se mai voteze", a spus Dăncilă într-o conferinţă la Parlament.</p>
    </article>
  </body>
</html>