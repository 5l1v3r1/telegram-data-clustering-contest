<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/pogljad/pravo/pidozra-sadovomu-oholoshena-sap-taka-zaplutana-yak-sprava-shhodo-industrialnoho-parku"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T19:02:21+00:00"/>
    <meta property="og:title" content="Підозра Садовому така ж заплутана, як і справа щодо індустріального парку"/>
    <meta property="og:description" content="Темна справа про землю під індустріальний парк, що не належала львівській громаді, але все одно була продана за заниженою ціною голландцям."/>
  </head>
  <body>
    <article>
      <h1>Підозра Садовому така ж заплутана, як і справа щодо індустріального парку</h1>
      <address><time datetime="2019-11-21T19:02:21+00:00">21 Nov 2019, 19:02</time> by <a rel="author">Геннадій Дубов</a></address>
      <p>
        <b>Кримінальне провадження про будівництво індустріального парку, за яким <a href="https://www.slovoidilo.ua/2019/11/21/novyna/polityka/sap-oholosyla-pro-pidozru-zlovzhyvanni-vladoyu-sadovomu">САП оголосила підозру меру Львова Андрію Садовому</a> та чиновникам міськради, досить заплутане і з часом його кваліфікація може змінюватися. Про це в коментарі «Слово і Діло» сказав адвокат «Столичної колегії адвокатів» Геннадій Дубов.</b>
      </p>
      <p>На цьому етапі меру Львова інкримінують зловживання владою під час операцій із земельними ділянками, розташованими на території Рясне-Руської сільської ради Львівської області та заподіяння шкоди жителям села і державі на суму понад 93,5 млн гривень.</p>
      <p>Йдеться про те, що в 2015 році великий індустріальний девелопер Європи – нідерландська компанія CTP – перемогла в конкурсі на управління майбутнім індустріальним парком площею понад 23 га в промисловій зоні Рясне-2. Згідно з грошовою оцінкою голландці заплатили за землю 52 млн грн (хоча, на думку прокурорів, на ту мить земля коштувала 140 млн грн) і зобов'язалися інвестувати в інфраструктуру парку 50 млн євро, залучити великих виробників і створити понад 3000 робочих місць. Однак будівництво зупинилося через кримінальне провадження і протести місцевих жителів, які стверджували, що ця земля належить їм.</p>
      <p>За даними САП, до прокуратури звернулися понад 60 громадян із заявами про незаконне відчуження їхньої землі. Під час розслідування з'ясувалося, що 23,49 га земель були продані за договором купівлі-продажу посадовими особами Львівської міськради. САП стверджує, що землю продали «з порушенням вимог чинного законодавства без аукціону за заниженою вартістю, як землі промисловості».</p>
      <p>Крім того, САП наполягає, що на час продажу земля належала Рясне-Руській сільраді Львівської області, як земля сільськогосподарського призначення.</p>
      <p>Садовому і чиновникам Львівської міськради загрожує від 3 до 6 років позбавлення волі, виходячи з тих статей КК, які їм інкримінує САП (організація зловживання і зловживання владою або службовим становищем).</p>
      <p>
        <i>«Це досить велика кримінальна справа, але виходячи з фабули, кваліфікація повинна була бути іншою – за ст. 191 «Заволодіння майном шляхом зловживання службовим становищем». Інакше, виходячи з тієї інформації, яку надає САП, в справі є моменти, що суперечать один одному.</i>
      </p>
      <p><i>Якщо земля належала Рясне-Руській сільраді, то спочатку громада Львова в особі міськради мала б заволодіти цією землею, а потім розпорядитися нею, продавши без аукціону. Але в такому разі виникає питання цільового призначення ділянки, а якщо, як стверджує САП, це земля сільгосппризначення, то її загалом не можна було продавати через мораторій на продаж землі»,</i> – зазначив Геннадій Дубов.</p>
      <p>Не зовсім зрозуміле питання щодо суми збитку громаді. За даними САП, це 93,5 млн грн – різниця між продажною вартістю та оцінкою.</p>
      <p><i>«Виходить, що спочатку, віддаючи землю в оренду, її оцінили в 140 млн грн, а потім продали за 54 млн грн. А тепер цю різницю демонструють як заподіяну шкоду? Але як в такому разі Львівська міськрада могла завдати збитків, продаючи те, що їй не належить? Тут вже йдеться про те, що одна громада могла заволодіти землею іншої громади»,</i> – сказав юрист.</p>
      <p>Стверджуючи, що спірна земля належала сільраді, САП звертає увагу на те, що Львівська міськрада продала землю без аукціону ще й за заниженою ціною, начебто загалом мала право її продавати, але при цьому допустила процесуальні порушення.</p>
      <p><i>«Ми бачимо як мінімум три тези з боку звинувачення, що суперечать одній одній. Тому незрозуміло, в чому звинувачують чиновників, в тому, що вони розпорядилися тим, що їм не належить або вони розпорядилися тим, що їм належить, але з порушенням процедурних питань? Судячи з усього в цій справі, імовірно, ще буде змінюватися кваліфікація»,</i> – зазначив Геннадій Дубов.</p>
      <p>Водночас <a href="https://www.pravda.com.ua/news/2019/11/21/7232658/">САП готує клопотання</a> до Вищого антикорупційного суду про заставу в 50 млн грн без утримання під вартою.</p>
      <p>Нагадаємо, <a href="https://www.slovoidilo.ua/promise/35114.html">про будівництво індустріального парку Рясне-2 Садовий говорив ще у вересні 2015 року</a> та обіцяв, що перше виробництво в ньому відкриється в грудні 2016 року. Станом на січень 2019 го Львівська міськрада інвестував в індустріальний парк в Рясне-2 (будівництво інженерних мереж, організаційні та підготовчі роботи) 20 млн гривень.</p>
      <p><a href="https://www.slovoidilo.ua/promise/36013.html">Ще один новий індустріальний парк у Львові в районі Сигнівка Садовий обіцяв побудувати,</a> балотуючись у 2015 році в мери міста. Земельна ділянка в промзоні «Сигнівка» була придбана ТОВ «Дунапак Пекеджінг Ленд» на аукціоні наприкінці лютого 2019 року за ціною 85,5 млн грн, що на 10% більше за стартову ціну аукціону. Загалом в області планується побудувати 5 індустріальних парків.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/19/novyna/polityka/prokuror-sap-oholosyv-nasirovu-obvynuvalnyj-akt"/>
        <a href="https://www.slovoidilo.ua/2019/11/13/novyna/polityka/nabu-sap-povidomyly-pro-pidozru-eksvlasnyku-vab-banku-baxmatyuku"/>
        <a href="https://www.slovoidilo.ua/2019/11/21/novyna/polityka/pidozra-sadovomu-sap-povidomyly-podrobyczi"/>
      </related>
    </article>
  </body>
</html>