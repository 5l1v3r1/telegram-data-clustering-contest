<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/hazai-sport/a-legeredmenyesebb-egyetemi-sportolokat-dijaztak-2045352/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T19:48:00+00:00"/>
    <meta property="og:title" content="A legeredményesebb egyetemi sportolókat díjazták"/>
    <meta property="og:description" content="Több mint száz felsőoktatásban tanuló fiatal érdemelte ki idén az Év egyetemi sportolója díjat."/>
  </head>
  <body>
    <article>
      <h6 class="kicker">PÉLDAKÉPEK</h6>
      <h1>A legeredményesebb egyetemi sportolókat díjazták</h1>
      <address>
        <time datetime="2019-11-21T19:48:00+00:00">21 Nov 2019, 19:48</time>
      </address>
      <h4>Több mint száz felsőoktatásban tanuló fiatal érdemelte ki idén az Év egyetemi sportolója díjat.</h4>
      <p>A Magyar Egyetemi-Főiskolai Sportszövetség (MEFS) csütörtöki díjátadó gáláján</p>
      <blockquote>az év legeredményesebb egyetemista és főiskolás sportolóinak járó plakettet azok vehették át, akik 2019-ben a nápolyi nyári universiadén, továbbá az egyetemi világversenyeken a dobogón végeztek, illetve a különböző sportági világversenyeken aranyérmesek lettek.</blockquote>
      <p>Schanda Tamás, az Innovációs és Technológiai Minisztérium (ITM) parlamenti államtitkára köszöntőjében arra hívta fel a figyelmet, hogy</p>
      <blockquote>a sport és a tudomány területén egyaránt eredményt felmutatni tudó hallgatók a nemzet kincsei.</blockquote>
      <p>Szabó Tünde, az Emberi Erőforrások Minisztériumának sportért felelős államtitkára beszédében kiemelte: a gálán olyan kiválóságokat részesítenek elismerésben, akik a fiatalok és a hallgatók előtt is példaképek, mert nem csupán a sportban elért eredményeikkel emelkednek ki, hanem hallgatóként is komoly szellemi teljesítményt nyújtanak. Egyúttal megköszönte a szülőknek és a családtagoknak azt az önzetlen segítséget, amelyet a versenyzőknek nyújtottak.</p>
      <p>A felnőtt sportági világbajnokságok magyar győztesei közül az Év egyetemi sportolója díjat kapta meg a birkózó Lőrincz Tamás (Testnevelési Egyetem), az úszó Kapás Boglárka (ELTE), a hosszútávúszó Rasovszky Kristóf (Pannon Egyetem), a párbajtőröző Siklósi Gergely (ELTE), a kajakozó Medveczky Erika (TE), Csipes Tamara (Edutus Egyetem), Gazsó Alida Dóra (ELTE), Bodonyi Dóra (Debreceni Egyetem) és Hagymási Réka (Edutus Egyetem), a kettesfogathajtó és az akrobatikus rock and roll csapat tagjai, a sporthorgász Gyulánszki Nikolett (Budapesti Metropolitan Egyetem), a paraúszó Illés Fanni (ELTE) és a paraatléta távolugró Ekler Luca (TE).</p>
      <p>Szintén ebben az elismerésben részesültek a nápolyi Universiadén győztes női vízilabdacsapat, valamint az ugyanott bronzérmet nyert férfi vízilabda-válogatott tagjai, továbbá a szintén harmadik Tóth Krisztián cselgáncsozó (TE).</p>
      <blockquote>Átadták az Év Legsportosabb Egyeteme díjakat is, amelyeket a Budapesti Műszaki és Gazdaságtudományi Egyetem, az egri Eszterházy Károly Egyetem és a bajai Eötvös József Főiskola képviselői vehették át.</blockquote>
      <p>A Magyar Egyetemi-Főiskolai országos bajnokság pontversenyében a Testnevelési Egyetem végzett az élen megelőzve a dobogón a Nemzeti Közszolgálati Egyetemet és az Eszterházy Károly Egyetemet.</p>
      <p>Az eseményen Hajós Alfréd aranyplakett kitüntetésben részesült András István, a Dunaújvárosi Egyetem és Liptai Kálmán, az Eszterházy Károly Egyetem rektora. A MEFS életműdíját vehette át Karger Kocsis László, az Emmi sportért felelős államtitkárságának nyugalmazott protokollfőnöke.</p>
      <p>
        <i>Forrás: MTI</i>
      </p>
      <p>
        <i>Borítókép: Csipes Tamara (b) és Gazsó Alida Dóra (j) kajakozók átveszik az Év egyetemi sportolója díjat Schanda Tamástól, az Innovációs és Technológiai Minisztérium parlamenti államtitkárától Budapesten, a Testnevelési Egyetemen tartott ünnepségen 2019. november 21-én.</i>
      </p>
    </article>
  </body>
</html>