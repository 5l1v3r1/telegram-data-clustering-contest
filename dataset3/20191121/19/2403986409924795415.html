<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/match_kubka_devisa_zakinchivsya_o_404_ranku_za_mistsevim_chasom_n1237582"/>
    <meta property="og:site_name" content="24 Канал"/>
    <meta property="article:published_time" content="2019-11-21T19:37:00+00:00"/>
    <meta property="og:title" content="Матч Кубка Девіса закінчився о 4:04 ранку за місцевим часом"/>
    <meta property="og:description" content="На Кубку Девіса в Мадриді було зіграно матч між збірними США та Італії, який завершився о 4:04 за місцевим часом. Тільки один матч в історії тенісу завершився пізніше."/>
  </head>
  <body>
    <article>
      <h1>Матч Кубка Девіса закінчився о 4:04 ранку за місцевим часом</h1>
      <address><time datetime="2019-11-21T19:37:00+00:00">21 Nov 2019, 19:37</time> by <a rel="author" href="https://24tv.ua/yuriy_semenyuk_tag7072/" target="_blank">Юрій Семенюк</a></address>
      <p>
        <b>На Кубку Девіса в Мадриді було зіграно матч між збірними США та Італії, який завершився о 4:04 за місцевим часом. Тільки один матч в історії тенісу завершився пізніше.</b>
      </p>
      <p>У парному протистоянні зустрілися американці Сем Куеррі й Джек Сок з італійцями Фабіо Фоньїні та Сімоне Болеллі.</p>
      <blockquote>Читайте також: <a href="https://24tv.ua/sport/kapitan_zbirnoyi_frantsiyi_z_tenisu_zlamav_nogu_svyatkuyuchi_peremogu_u_finali_kubka_federatsiyi_n1232435">Капітан збірної Франції з тенісу зламав ногу, святкуючи перемогу у фіналі кубка Федерації</a></blockquote>
      <p>Американці перемогли за підсумками трьох сетів – <b>6:7, 7:6, 6:4</b>.</p>
      <figure>
        <iframe data-src="https://twitter.com/DavisCupFinals/status/1197353057253777408?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>В історії тенісу був тільки один матч, який закінчився пізніше. На Australian Open 2008 Ллейтон Г'юїтт і Маркос Багдатіс грали до 4:34 ранку по Мельбурну.</p>
      <p>У цьому році на Australian Open Гарбінє Мугуруса обіграла Йоханну Конту о 3:12 за місцевим часом.</p>
      <blockquote>Це цікаво: <a href="https://24tv.ua/sport/svitolina_kinulasya_zahishhati_boyfrenda_pislya_yogo_porazki_v_kubku_devisa_foto_n1237000">Світоліна кинулася захищати бойфренда після його поразки в Кубку Девіса: фото</a></blockquote>
      <p>Фоньїні після матчу поскаржився на правила Кубку Девіса, який у 2019 році був реформований. "Ми нарешті дограли. Нові правила не найкращі, це можна сказати точно", – написав італієць в інстаграмі.</p>
      <p><b>Як реформували Кубок Девіса?</b> Кубок Девіса – найпрестижніший кубок серед чоловічих збірних команд з тенісу. З 2019 року Світова група, що складається з 18 збірних, розігрує Кубок протягом одного тижня у кінці сезону.<br/><br/>Усі ці команди розподілені на шість груп по три команди в кожній. У чвертьфінал виходять шість переможців груп і дві найкращі команди, що зайняли другі місця у групах. Серія між командами на цьому етапі буде включати два одиночних матчі й один парний.</p>
      <h3>Ще один рекорд на Кубку Девіса</h3>
      <p>Німці Кевін Кравіц й Андреас Міс виграли найбільш затяжний тай-брейк в історії Кубка Девіса з рахунком 20:18. За 3 години 18 хвилин вони перемогли аргентинців Максімо Гонсалеса і Леонардо Маєра – 6:7, 7:6, 7:6.</p>
      <p><b>Що таке тай-брейк?</b> Спеціальна укорочена партія, яка дозволяє виявити переможця при нічийному рахунку.</p>
      <p>На тай-брейку вирішального сету аргентинці відіграли сім матчболів, проте все одно поступилися.</p>
      <p>Найдовший тай-брейк в парних чоловічих поєдинках пройшов у 1985 році в першому колі Вімблдону.</p>
      <p>Данець Мікаель Мортенсен і швед Ян Ганнарсон обіграли австралійця Джона Фроулі й парагвайця Віктора Печчі 6:4, 6:4, 3:6, 7:6 (26:24).</p>
      <p>Найтриваліший тай-брейк в історії зіграли у 2013 році у кваліфікації турніру ITF у Флориді. Представник Монако Бенжамен Баллере переміг Гійома Куяра 7:6 (36:34), 6:1.</p>
      <p>На матчі не було ні судді на вишці, ні лінійних арбітрів, але результат поєдинку був підтверджений ITF та ATP.</p>
    </article>
  </body>
</html>