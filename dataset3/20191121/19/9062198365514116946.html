<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3384075/aciklama-geldi-italyaya-ait-ihayi-biz-dusurduk"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T19:41:00+00:00"/>
    <meta property="og:title" content="Açıklama geldi: İtalya'ya ait İHA'yı biz düşürdük"/>
    <meta property="og:description" content="Libya'da yayın yapan bir televizyon kanalına konuşan Hafter Güçleri'nin Sözcüsü Ahmed el-Mismari, &quot;Hava savunma güçleri, dün askeri operasyon sahasına giren bir İHA'yı düşürdü.&quot; dedi."/>
  </head>
  <body>
    <article>
      <h1>Açıklama geldi: İtalya'ya ait İHA'yı biz düşürdük</h1>
      <h2>Libya'da General Halife Hafter'e bağlı güçler, İtalya'ya ait insansız hava aracının (İHA) ülkenin batısında dün kendileri tarafından düşürüldüğünü açıkladı.</h2>
      <address>
        <time datetime="2019-11-21T19:41:00+00:00">21 Nov 2019, 19:41</time>
      </address>
      <p>Libya'da yayın yapan bir televizyon kanalına konuşan Hafter Güçleri'nin Sözcüsü Ahmed el-Mismari, "Hava savunma güçleri, dün askeri operasyon sahasına giren bir İHA'yı düşürdü." dedi.</p>
      <p>Mismari, İtalya hükümetinden İHA'nın kendi hava sahalarına girmesiyle ilgili açıklama yapmasını beklediklerini söyledi.</p>
      <p>Libya Ulusal Mutabakat Hükümeti (UMH) tarafından yürütülen Burkan el-Gadab Operasyonu'nun sosyal medya hesabından dün yapılan açıklamada, Hafter güçlerine ait bir "SİHA"nın Trablus'u hedef almaya çalışırken Terhune kenti çevresinde düştüğü belirtilmişti.</p>
      <p>İtalya'nın Trablus Büyükelçiliğinin Twitter hesabından yapılan açıklamada ise Akdeniz'de yürütülen "Güvenli Deniz Operasyonu"na destek için görev yapan Predator tipi bir İHA'nın düştüğü ve olayla ilgili gerekli incelemelerin başlatıldığı aktarılmıştı.</p>
      <p>Açıklamada İHA'nın düştüğü bölgenin adı paylaşılmazken Hafter'e yakın sosyal medya platformlarında, Trablus'un güneydoğusuna 90 kilometre uzaklıkta Terhune kenti yakınlarında düşen İHA'ya ait fotoğraflar paylaşılmıştı.</p>
    </article>
  </body>
</html>