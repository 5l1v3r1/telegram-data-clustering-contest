<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotomac.com.tr/superlig/2019/11/21/super-ligdeki-futbolcularin-vergileri-arttirildi"/>
    <meta property="og:site_name" content="FotoMaç"/>
    <meta property="article:published_time" content="2019-11-21T19:49:49+00:00"/>
    <meta property="og:title" content="Süper Lig'deki futbolcuların vergileri arttırıldı!"/>
    <meta property="og:description" content="Türkiye Büyük Milletler Meclisi (TBMM) Genel Kurul'unda lig usulüne tabii spor dallarında en üst liglerde faaliyette bulunan sporculara uygulanan gelir vergisi kesinti oranının %15'ten %20'ye arttırılmasına karar verildi. Hakemlerle ilgili de yeni bir düzenleme getirildi."/>
  </head>
  <body>
    <article>
      <h1><u><a href="https://www.fotomac.com.tr/haberleri/super-lig?id=9198d716-c5e4-4b0f-84d7-c7955c662dd8">Süper Lig</a></u>'deki futbolcuların vergileri arttırıldı!</h1>
      <h2>Türkiye Büyük Milletler Meclisi (<u><a href="https://www.fotomac.com.tr/haberleri/tbmm?id=cc4b00cc-1e0b-4a49-a326-2e82acdce649">TBMM</a></u>) Genel Kurul'unda lig usulüne tabii spor dallarında en üst liglerde faaliyette bulunan sporculara uygulanan gelir vergisi kesinti oranının %15'ten %20'ye arttırılmasına karar verildi. Hakemlerle ilgili de yeni bir düzenleme getirildi.</h2>
      <address>
        <time datetime="2019-11-21T19:49:49+00:00">21 Nov 2019, 19:49</time>
      </address>
      <p>Dijital Hizmet Vergisi ile Bazı Kanunlarda ve 375 Sayılı Kanun Hükmünde Kararnamede (<u><a href="https://www.fotomac.com.tr/haberleri/khk?id=3ab8b93f-80ed-479e-b867-233c3866301f">KHK</a></u>) Değişiklik Yapan Kanun Teklifi, <u><a href="https://www.fotomac.com.tr/haberleri/tbmm?id=cc4b00cc-1e0b-4a49-a326-2e82acdce649">TBMM</a></u> Genel Kurulu'nda kabul edildi.</p>
      <p>
        <b>HAKEMLERE VERGİ</b>
      </p>
      <p>Eser sahiplerine tanınan serbest meslek kazançlarında istisna tutarı 500 bin lirayla sınırlı tutulacak.</p>
      <p>Spor hakemlerine ödenen ücretlerin gelir vergisinden istisna tutulmasına ilişkin düzenleme, basketbol ve voleybol dallarının en üst liglerinde görev alanlar hariç, amatör spor yarışmalarını yöneten hakemlerle sınırlandırılıyor.</p>
      <p>Kanuna göre, faaliyetleri kısmen veya tamamen binek otomobillerinin kiralanması veya çeşitli şekillerde işletilmesi olanların bu amaçla kullandıkları hariç olmak üzere, kiralama yoluyla edinilen binek otomobillerinin her birine ilişkin aylık kira bedelinin 5 bin 500 liraya kadarlık kısmı ile binek otomobillerinin iktisabına ilişkin özel tüketim vergisi ve Katma Değer Vergisi toplamının en fazla 115 bin liraya kadarlık kısmı gider olarak dikkate alınabilecek.</p>
      <p>Faaliyetleri kısmen veya tamamen binek otomobillerinin kiralanması veya çeşitli şekillerde işletilmesi olanların bu amaçla kullandıkları hariç olmak üzere, özel tüketim vergisi ve katma değer vergisi hariç ilk iktisap bedeli 135 bin lirayı, söz konusu vergilerin maliyet bedeline eklendiği veya binek otomobilin ikinci el olarak iktisap edildiği hallerde, amortismana tabi tutarı 250 bin lirayı aşan binek otomobillerinin her birine ilişkin ayrılan amortismanın en fazla bu tutarlara isabet eden kısmı, gider yazılabilecek. Bu hükmün uygulanmasında binek otomobilin iktisap edildiği tarihte yürürlükte olan tutar dikkate alınacak.</p>
      <p>Sporcuların gelir vergisi yüzde 15'ten yüzde 20'ye çıkarılacak</p>
      <p>Kanunla gelir vergisi tarifesine yeni dilim eklenerek üst dilim yüzde 35'ten yüzde 40'a çıkarılacak. Böylece 500 bin lira ve üzerinde kazanç elde edenler yüzde 40 oranında gelir vergisi verecek.</p>
      <p>Mevcut tarifenin ilk 4 dilimi korunmak suretiyle 500 bin liraya kadar gelir elde eden grupların vergi yüklerinde herhangi bir değişiklik yapılmayacak.</p>
      <p>Lig usulüne tabi spor dallarında en üst liglerde faaliyette bulunan sporculara uygulanan gelir vergisi kesinti oranı, yüzde 15'ten yüzde 20'ye çıkarılacak.</p>
      <p>Mevcutta sözleşmesi bulunan sporcular için bu sözleşmenin bitimine kadar gelir vergisi kesintisi yüzde 15 olarak uygulanacak. 31 Ekim 2019 tarihi itibarıyla yapılan sözleşmelerde kesinti yüzde 20 olarak uygulanacak.</p>
      <p>Sporculara yönelik ücret ve ücret sayılan ödemelerden yapılacak gelir vergisi kesinti oranlarının uygulanma süresi <u><a href="https://www.fotomac.com.tr/haberleri/31-aralik?id=972e6323-41a7-40d3-89df-f3bbfe8ac96d">31 Aralık</a></u> 2019'dan 31 Aralık 2023'e uzatılacak.</p>
      <p>Sporcuların ücret gelirleri toplamı 500 bin lirayı aşması halinde bu gelirler yıllık beyannameyle bildirilecek. Bu durumda kesilen vergilerin, hesaplanan gelir vergisinden mahsup edilebilmesi için işverence vergi dairesine ödenmiş olması şartı getirilecek.</p>
      <p>Kanunla 2019 yılı ücret gelirlerine, bu yıla ilişkin 2020'de verilecek gelir vergisi beyannameleri dahil, yapılan değişiklik öncesi mevcut tarife uygulanacak. 1 Ocak 2020'den itibaren elde edilen ücret gelirleri ise yeni tarifenin Vergi Usul Kanunu hükümlerine göre, 2019 yılı için belirlenen yeniden değerleme oranında artırılmış haliyle uygulanacak.</p>
    </article>
  </body>
</html>