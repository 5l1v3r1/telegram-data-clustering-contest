<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/tri-pripady-premiera-netanjahua-83263"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-21T19:47:04+00:00"/>
    <meta property="og:title" content="Tři případy premiéra Netanjahua - Seznam Zprávy"/>
    <meta property="og:description" content="Korupce, podvod, zneužití důvěry. Z toho obvinil izraelský generální prokurátor premiéra Benjamina Netanjahua. Izraelský předseda vlády figuroval hned ve třech různých kauzách. Země navíc stále zůstává bez vlády a míří už ke třetím letošním volbám."/>
  </head>
  <body>
    <article>
      <h1>Tři případy premiéra Netanjahua - Seznam Zprávy</h1>
      <address>
        <time datetime="2019-11-21T19:47:04+00:00">21 Nov 2019, 19:47</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/tri-pripady-premiera-netanjahua-83263">Tři případy premiéra Netanjahua</a></p>
      <h3>Tři případy premiéra Netanjahua</h3>
      <p><a href="https://www.seznamzpravy.cz/autor/tomas-trneny-585">Tomáš Trněný<br/></a>včera 20:47</p>
      <p>Korupce, podvod, zneužití důvěry. Z toho obvinil izraelský generální prokurátor premiéra Benjamina Netanjahua. Izraelský předseda vlády figuroval hned ve třech různých kauzách. Země navíc stále zůstává bez vlády a míří už ke třetím letošním volbám.</p>
      <p>Právě Netanjahuovo obvinění bylo jednou z překážek při snahách o sestavení vlády. Netanjahu, předseda strany Likud, po zářijových volbách vládu nesestavil a stejně skončil i jeho politický rival Benny Ganc, lídr centristického uskupení Modrá a bílá. Od středečního neúspěchu tak trvá období dlouhé 21 dní, během něhož má kdokoli z poslanců možnost zkusit získat většinu pro sestavení vlády. Pokud se to nikomu nepodaří, následují další volby. Letos už třetí.</p>
      <p>První volby se odehrály letos v dubnu, celá kauza už ale trvá déle než tři roky. Izraelský generální prokurátor Avichaj Mandelblit v únoru oznámil, že o případném obvinění předsedy vlády rozhodne po říjnovém slyšení. Na něm zvážil a odmítl argumenty premiérových právníků a vznesl obvinění. Rozhodnutí přišlo po přezkoumání dvou policejních zpráv z roku 2018, které doporučily, aby prokuratura Netanjahua obžalovala ve třech případech známých jako případy 1000, 2000 a 4000.</p>
      <p>V případu 1000 čelí Netanjahu obvinění z podvodu a zneužití důvěry, korupci prokurátor zamítl. Podle policie obdržel předseda vlády štědré dary od svých dvou bohatých přátel. Prvním je Arnon Milchan, hollywoodský magnát izraelského původu, a druhým australský miliardář James Packer. Oba měli výměnou za více než jeden milion izraelských šekelů (tedy více než 6,5 milionu korun) získat podporu pro své obchodní zájmy v Izraeli nebo víza. Obžaloba se opírá o svědectví dárců a jejich zaměstnanců, ale i o účtenky a další dokumenty.</p>
      <related>
        <a href="https://www.seznamzpravy.cz/clanek/vyhra-pro-izrael-rana-pod-pas-pro-palestince-usa-uznaly-zidovske-osady-v-zapadnim-brehu-jordanu-83127?autoplay=1"/>
        <a href="https://www.seznamzpravy.cz/clanek/vyhra-pro-izrael-rana-pod-pas-pro-palestince-usa-uznaly-zidovske-osady-v-zapadnim-brehu-jordanu-83127"/>
      </related>
      <p>V druhém případu hrají hlavní roli média. Netanjahu chtěl podle obžaloby získat větší prostor v jednom z předních deníků v zemi Jedi'ot achronot. Kvůli tomu se měl sejít s jeho majitelem Arnonem Mozesem a nabízet mu omezení jeho hlavního konkurenta, bezplatného deníku Jisra'el ha-jom. Mozesův deník by na oplátku přestal útočit na premiéra a méně kritizoval jeho vládu. Netanjahu se hájí, že nabídku nemyslel vážně, ale Mozese jen „zkoušel“. Obžaloba předsedu vlády viní z podvodu a zneužití důvěry.</p>
      <p>Případ 4000 má Netanjahua usvědčit kromě podvodu a zneužití důvěry také z korupce. Podle obžaloby činil rozhodnutí ve prospěch mediálního magnáta Shaula Elovitche, který ovládá největší izraelskou telekomunikační společnost Bezeq. Ten se měl Netanjahuovi odvděčit tím, že se o něm na jeho zpravodajském webu Walla News mělo psát v pozitivnějším vyznění. Podle policie premiér a jeho okolí přímo zasahovali do obsahu webu a měli vliv na jmenování novinářů do vedoucích pozic.</p>
      <p>Premiér Netanjahu má teď třicet dní na to, aby požádal Kneset o imunitu. Pokud žádost podá, projedná ji sněmovní výbor. Když žádost schválí, bude se o udělení imunity hlasovat ve stodvacetičlenném Knesetu. To vše má ale háček. Od dubnových voleb nebyl ustaven žádný sněmovní výbor, aktuálně tak neexistuje orgán, který by mohl o imunitě rozhodnout.</p>
    </article>
  </body>
</html>