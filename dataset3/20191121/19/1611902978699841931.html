<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/21/na-cmentarzu-w-bochni-pochowano-szczatki-mikolaja-mazura-partyzanta-zolnierza-powojennego-podziemia-niepodleglosciowego/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-21T19:05:31+00:00"/>
    <meta property="og:title" content="Na cmentarzu w Bochni pochowano szczątki Mikołaja Mazura – partyzanta, żołnierza powojennego podziemia niepodległościowego"/>
    <meta property="og:description" content="Szczątki starszego sierżanta Mikołaja Mazura zostały odnalezione w maju 2018 r. podczas prac ekshumacyjnych prowadzonych przez IPN na cmentarzu Rakowickim w Krakowie. Teraz w jego pogrzebie uczestniczyła córka Maria z mężem i wnuczka Marta z rodziną."/>
  </head>
  <body>
    <article>
      <h1>Na cmentarzu w Bochni pochowano szczątki Mikołaja Mazura – partyzanta, żołnierza powojennego podziemia niepodległościowego</h1>
      <address><time datetime="2019-11-21T19:05:31+00:00">21 Nov 2019, 19:05</time> by <a rel="author" href="https://nczas.com/author/bd/" target="_blank">BD</a></address>
      <p>
        <b>Szczątki starszego sierżanta Mikołaja Mazura zostały odnalezione w maju 2018 r. podczas prac ekshumacyjnych prowadzonych przez IPN na cmentarzu Rakowickim w Krakowie. Teraz w jego pogrzebie uczestniczyła córka Maria z mężem i wnuczka Marta z rodziną.</b>
      </p>
      <p>„Wolność to trud i zadanie, wolność to wyzwanie, aby krew bohaterów, krew tych, którzy nie zawahali się złożyć swojego młodego życia, aspiracji i dążeń na ołtarzu ojczyzny, nie pozostała daremna” – mówił w homilii ks. dr Marek Mierzyński z parafii św. Mikołaja w Bochni. Podkreślił, że trzeba uświadomić sobie prawdę o zbrodniczych systemach totalitarnych, nazywać zło złem.</p>
      <p>„To było ludobójstwo fundowanie nowego systemu tzw. sprawiedliwości społecznej na cierpieniu, na krwi, na ofiarach” – dodał i podkreślił, że krew przelana za ojczyznę jest „wezwaniem do tego, aby dar wolności był ugruntowany poprzez pomnażanie dobra” i każdy z nas powinien „postawić sobie pytanie, czy jestem rzetelnym człowiekiem, wdzięcznym za ofiarę naszych przodków”.</p>
      <p>Dyrektor krakowskiego IPN Filip Musiał odczytał list prezesa IPN Jarosława Szarka. „Dziś państwo polskie wypełnia swoją powinność wobec żołnierza, który oddał życie za niepodległą Rzeczpospolitą” – napisał prezes. „Prawie 50 lat musieli Polacy znosić sowieckie zniewolenie. Prawie pół wieku musieliśmy walczyć o odzyskanie suwerenności. Blisko 70 lat rodzina Mikołaja Mazura czekała, by godnie pochować dzielnego człowieka i wielkiego patriotę. Dziś wreszcie nastąpił ten dzień” – dodał.</p>
      <p>Mikołaj Mazur urodził się 24 maja 1918 r. w Sobolowie w pow. bocheńskim. Od 1941 r. działał w Narodowej Organizacji Wojskowej, przyjmując pseudonim „Pasek”. W 1944 r. pełnił funkcję szefa gospodarczego oddziału partyzanckiego NOW-AK Obozowej Drużyny Bojowej „Jastrzębski”. Akcje drużyny polegały na karaniu oraz likwidacji konfidentów i kolaborantów oraz zdobywaniu broni. Podejmowała ona także działania dywersyjne na linii kolejowej Bochnia-Brzesko.</p>
      <p>Najbardziej spektakularną akcją ODB „Jastrzębski” była dokonana w nocy z 27 lub 28 listopada 1944 r. próba porwania dowódcy 10. Dywizji Grenadierów Pancernych gen. Waltera Herolda, którego chcieli wymienić na jednego z zatrzymanych konspiratorów.</p>
      <p>Partyzanci ostrzelali samochód niemieckiego dowódcy, a gen. Herold zmarł później z powodu odniesionych ran. W odwecie Niemcy rozstrzelali w Żerosławicach 40 osób, w tym 33 więźniów przywiezionych z krakowskiego więzienia przy ul. Montelupich.</p>
      <p>Mikołaj Mazur dosłużył się w NOW-AK stopnia starszego sierżanta. Po wkroczeniu do Polski Armii Czerwonej ukrywał się. Latem 1945 r. powrócił na ziemię bocheńską i przystąpił do oddziału NOW-NZW Augustyna Rafalskiego „Pogroma”.</p>
      <p>Uczestniczył m.in. w likwidacjach żołnierzy sowieckich i osób podejrzewanych o współpracę z komunistami, a także rozbrajaniu funkcjonariuszy UB oraz MO oraz w rekwizycjach w państwowych spółdzielniach. Dwukrotnie – jesienią 1945 r. i w 1947 r. ujawniał się, a potem wracał do działalności konspiracyjnej i ukrywał się.</p>
      <p>Sierż. Mazur został aresztowany 10 stycznia 1951 r. w wyniku gry operacyjnej bezpieki, która zainscenizowała spotkanie z rzekomym przedstawicielem organizacji konspiracyjnej. Wyrokiem Wojskowego Sądu Rejonowego został skazany na karę śmierci, która wykonano 24 grudnia 1951 r. w więzieniu przy ul. Montelupich w Krakowie.</p>
      <p>Źródło: PAP</p>
      <related>
        <h4>PODOBNE ARTYKUŁY</h4>
        <a href="https://alaluna.pl/bez-kategorii/ta-dieta-jest-zabojca-potencji-wyklucz-te-produkty-i-ciesz-sie-swoja-meskoscia/"/>
        <a href="https://nczas.com/2019/11/21/agnieszka-holland-atakuje-stanislawa-michalkiewicza-ta-kanalia-od-lat-sieje-nienawisc/"/>
        <a href="https://nczas.com/2019/11/21/minister-pracy-w-rzadzie-pis-lamala-kodeks-pracy-co-wykazala-kontrola-pip/"/>
        <a href="https://nczas.com/2019/11/21/pogrzeb-21-latka-smiertelnie-postrzelonego-przez-policjanta-setki-osob-uczestniczylo-w-ostatniej-drodze-adama-foto-video/"/>
        <a href="https://nczas.com/2019/11/21/polski-james-bond-sie-doigral-agent-tomek-z-zarzutami-m-in-prania-brudnych-pieniedzy/"/>
        <a href="https://nczas.com/2019/11/21/krok-ku-islamizacji-polski-studenci-domagaja-sie-dostosowania-planu-zajec-do-muzulmanskich-swiat/"/>
        <a href="https://alaluna.pl/newsy/krol-jest-tylko-jeden-kuba-wojewodzki-zrzeka-sie-tytulu-video/"/>
        <a href="https://nczas.com/2019/11/21/mieszkowski-z-lewicy-aplikuje-marszalek-gosiewskiej-nieodpowiednia-koncowke-dziambor-i-berkowicz-komentuja-to-razaca-dyskryminacja/"/>
        <a href="https://nczas.com/2019/11/21/powtorna-sekcja-zwlok-smiertelnie-postrzelonego-21-latka-z-konina-to-oznacza-ze-pierwsza-wydana-opinia-byla-niepelna-i-niejasna/"/>
      </related>
    </article>
  </body>
</html>