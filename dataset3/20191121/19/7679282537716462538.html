<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-us-donald-trump-jammu-kashmir-article-370-mea-2862115.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T19:42:19+00:00"/>
    <meta property="og:title" content="भारत ने कहा, जम्मू कश्मीर के Article 370 पर अमेरिका ने हमारे रुख को समझा"/>
    <meta property="og:description" content="भारत ने गुरुवार (21 नवंबर) को कहा कि जम्मू-कश्मीर का विशेष दर्जा खत्म करने के फैसले पर अमेरिका के पूरे राजनीतिक समुदाय ने हमारे रुख को समझा। विदेश मंत्रालय के प्रवक्ता रवीश कुमार ने कहा भारत..."/>
  </head>
  <body>
    <article>
      <h1>भारत ने कहा, जम्मू कश्मीर के Article 370 पर अमेरिका ने हमारे रुख को समझा</h1>
      <address><time datetime="2019-11-21T19:42:19+00:00">21 Nov 2019, 19:42</time> by <a rel="author">लाइव हिंदुस्तान टीम,नई दिल्ली</a></address>
      <p>भारत ने गुरुवार (21 नवंबर) को कहा कि जम्मू-कश्मीर का विशेष दर्जा खत्म करने के फैसले पर अमेरिका के पूरे राजनीतिक समुदाय ने हमारे रुख को समझा। विदेश मंत्रालय के प्रवक्ता रवीश कुमार ने कहा भारत राष्ट्रपति डोनाल्ड ट्रंप प्रशासन, कांग्रेस और नागरिक समाज एवं अन्य सहित सभी अमेरिकी हितधारकों के संपर्क में बना हुआ है ताकि इस मामले में उनके आशंकाओं का निराकरण किया जा सके। उल्लेखनीय है भारत ने अगस्त में जम्मू-कश्मीर का विशेष दर्जा खत्म करने के साथ प्रदेश को दो केंद्र शासित प्रदेशों में विभाजित करने का फैसला किया था।</p>
      <p>वहीं दूसरीओर, पंजाब के गुरदासपुर स्थित डेरा बाबा नानक गुरुद्वारे को पाकिस्तान के दरबार साहिब को जोड़ने वाले करतारपुर गलियारे के खुलने के बाद पासपोर्ट आवेदन की संख्या बढ़ गई है जिसके मद्देनजर विदेश मंत्रालय ने पंजाब में पासपोर्ट सेवा का विस्तार किया है। भारत और पाकिस्तान के बीच हुए करार के मुताबिक करतारपुर गलियारे के जरिये दरबार साहिब जाने के लिए श्रद्धालुओं के लिए पासपोर्ट जरूरी है।</p>
      <p>विदेश मंत्रालय के प्रवक्ता रवीश कुमार ने कहा, ''पासपोर्ट सेवा को और सुगम बनाया गया है। अब पंजाब में तीन पासपोर्ट कार्यालय, पांच पासपोर्ट सेवा केंद्र और छह डाकघर पासपोर्ट सेवा केंद्र हैं। इसके अलावा डेरा बाबा नानक सहित कई स्थानों पर नए डाकघर पासपोर्ट केंद्र खोले जा रहे हैं।" </p>
      <p>उन्होंने कहा, ''आज पासपोर्ट हासिल करना मुश्किल नहीं है और हम करतारपुर जाने के लिए पासपोर्ट की सुविधा दे रहे हैं, क्योंकि यह एक आवश्यक शर्त को पूरा करने के लिए जरूरी है।" कुमार ने कहा कि करतारपुर गलियारे के जरिये दरबार साहिब जाने वाले श्रद्धालुओं की संख्या में वृद्धि हो रही है खासतौर पर सप्ताहांत में। </p>
    </article>
  </body>
</html>