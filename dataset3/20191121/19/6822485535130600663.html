<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830053.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T19:02:00+00:00"/>
    <meta property="og:title" content="ته مانده سفره‌ها را از پرندگان دریغ نکنیم"/>
    <meta property="og:description" content="وقتی زمین پوشیده از برف و یخ می‌شود پرندگان در تغذیه با مشکل جدی مواجه شده و برای یافتن دانه به این سو و آن سو پر می‌کشند که در این مواقع لازم است شهروندان در این فصل از سال، ته مانده سفره‌ها را در محلی مناسب بریزند تا پرنده‌ها از آن ارتزاق کنند."/>
  </head>
  <body>
    <article>
      <h1>ته مانده سفره‌ها را از پرندگان دریغ نکنیم</h1>
      <address>
        <time datetime="2019-11-21T19:02:00+00:00">21 Nov 2019, 19:02</time>
      </address>
      <p>وقتی زمین پوشیده از برف و یخ می‌شود پرندگان در تغذیه با مشکل جدی مواجه شده و برای یافتن دانه به این سو و آن سو پر می‌کشند که در این مواقع لازم است شهروندان در این فصل از سال، ته مانده سفره‌ها را در محلی مناسب بریزند تا پرنده‌ها از آن ارتزاق کنند.</p>
      <p>در روزهای سرد و یخی نباید از پرندگان و همچنین حیواناتی چون گربه‌های شهری غافل شد چراکه این مخلوقات خداوند، پناهگاهی غیر از انسان در چنین شرایطی ندارند پس بهتر است به یاری آنان بشتابیم تا از گرسنگی که عامل ضعف، بیماری و مرگ است در امان بمانند.</p>
      <p>یک شهروند زنجانی گفت: پرندگان در فصل زمستان که هوا برفی بوده و زمین سفیدپوش می‌شود نیازمند یاری هستند و با علم به این موضوع، ته مانده سفره را در محلی پاک و ایمن می‌ریزم تا این حیوانات برای یافتن دانه، مشکلی نداشته باشند.</p>
      <p>بهزاد قربانی افزود: وقتی تغذیه این پرندگان را از پشت پنجره به تماشا می‌نشینم خوشی و لذت خاصی را در خود احساس می‌کنم و این باعث می شود تا در دیگر روزها نیز این کار خداپسندانه را تکرار کنم.</p>
      <p>شهروند دیگری نیز گفت: عشق و علاقه خاصی به پرندگان دارم و این دوست داشتن باعث شده تا در اوقاتی که زمین محصور در برف بوده و یافتن غذا برای این گونه‌های جانوری سخت و مشکل است نسبت به ریختن دانه های گندم بر روی زمین اقدام کنم تا گرسنگی و سرما آنها را نیازرده و از پای در نیاورد.</p>
      <p>غلامرضا چمنی افزود: همه شنیده‌ایم که می‌گویند روزی پرنده کور را خداوند در لانه‌اش می‌دهد بنابراین بهتر است انسان‌ها نیز با کمک به این مخلوقات خدا در تمام فصول سال ازجمله زمستان‌ها، ثواب و لذت را از خود دریغ نکنند.   </p>
      <p>مدیر روابط عمومی اداره کل حفاظت محیط زیست استان زنجان، گفت: ریختن غذا  به پرندگان به ویژه در فصول سرد و برفی، عمل پسندیده و خداپسندانه است. <br/>علی مرشدی در گفت و گو با خبرنگار ایرنا افزود: خانواده‌ها بهتر است ته مانده غذاهای خود اعم از برنج و خرده‌های نان خشک و پاشیدن گندم و ارزن در محیط بیرون ازجمله پشت بام، حیاط، کوچه و حاشیه شهرها و روستاها به داد پرندگان بی‌پناه و گرسنه برسند. <br/>وی اظهار داشت: یاریگران پرندگان، دقت داشته باشند که ته مانده غذاها و خرده‌های نان کپک زده نباشد که در غیر این صورت موجب بیماری و مرگ پرنده‌های تغذیه کننده از این گونه مواد غذایی خواهد شد.</p>
      <p>مرشدی افزود: در زمستان‌های برفی، کرم و حشره‌ای برای تغذیه پرندگان وجود ندارد بنابرین آنها به امید یافتن آب و دانه به حریم انسان‌ها روی می آورند است و بهتر است این پرندگان را ناامید نکنیم.</p>
      <p>وی تصریح کرد: در حوزه شهری، بیشتر کنجشک ها، سارها، کلاغ ها، یاکریم، قمری و فاخته، ملموس تر بوده و قابل مشاهده هستند که خوشبختانه برخی خانواده ها از دادن آب و غذا به آنها، دریغ نمی کنند و این حمایت قابل تقدیر و تحسین است.  </p>
      <p>فرمانده یگان حفاظت محیط زیست زنجان نیز گفت: در زمان‌هایی که زمین را پوشیده از برف می‌بینیم باید به فکر برخی از گونه های جانوری باشیم و اجازه ندهیم زمستان ها به لحاظ تغذیه برایشان سخت و طاقت فرسا باشد. </p>
      <p>اسماعیل قلی زاده، توجه افراد به پرندگان را امری ضروری خواند و افزود: در این فصل از سال که هوا برفی و یخی بوده و روزها نیز کوتاه و شب‌ها سرد و طولانی است و روزهای سختی برای پرندگان متصور می‌شود باید بیشتر از سایر فصول سال با پرندگان خوش رفتار باشیم و مهربانی را به آنان هدیه دهیم. </p>
      <p>وی با اشاره به اینکه همواره باید هوای پرندگان را داشته باشیم، اظهار داشت: متاسفانه برخی سودجویان و فرصت طلبان از شرایط جوی حاکم به نفع خود بهره می برند و به منظور به دام انداختن پرندگان، تله گذاری کرده و با پاشیدن آب و دانه آنها را در دام گرفتار می سازند که این از انسانیت به دور است.</p>
      <p>قلی زاده تصریح کرد: پهن کردن دام برای زنده گیری و شکار پرندگان به هیچ وجه کار پسندیده ای نبوده و نیست و در صورت مشاهده با خاطیان برابر با مقررات رفتار خواهد شد و علاوه بر ضبط آلات و ادوات شکار به پرداخت جریمه نقدی نیز محکوم خواهند شد.  </p>
      <p>رئیس محیط طبیعی اداره کل حفاظت محیط زیست استان زنجان نیز گفت: تغذیه پرندگان در زمستان‌ها به ویژه در روزهای برفی و بارانی، کاری بس ارزشمند و پسندیده است و موجب خشنودی خداوند و دیگر انسان ها می‌شود.</p>
      <p>علی قره چه‌لو افزود: افرادی که علاقه‌مند به تغذیه پرندگان در این فصل از سال هستند بهتر است ته مانده غذا و یا دانه های تهیه شده را در پشت پنجره اتاق‌ها، پشت بام و محوطه‌های باز ازجمله پارکها، میان بوته‌ها و بیابان‌های اطراف شهر و روستا، بریزند تا به انسان وابسته نشوند. <br/>وی تصریح کرد: مردم از ریختن ته مانده غذاها و خرده نان‌هایی که احتمال می‌دهند فاسد است به پرندگان و سایر حیوانات به جد پرهیز کنند چراکه ممکن است آنها را مریض و تلف کند.<br/>قره چه‌لو با بیان اینکه بهتر است از گندم و ارزن برای تغذیه پرندگان استفاده شود، افزود: بطور معمول پرندگانی چون گنجشک، سهره معمولی، فنچ، یاکریم، فاخته و انواع کلاغ ها، در زمستان‌ها به دلیل کمبود دانه به حریم انسان‌ها نزدیک‌تر می‌شوند که لازم است افراد موجب آزار و اذیت آنها نشده و امانشان دهند تا این دوران را به سلامت سپری کنند.</p>
    </article>
  </body>
</html>