<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/za-dobu-v-sumah-nevidomi-zlodiyi-obikraly-dva-meblevyh-magazyna"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-21T19:23:00+00:00"/>
    <meta property="og:title" content="За добу в Сумах невідомі злодії обікрали два магазина"/>
    <meta property="og:description" content="Учора близько 16:30 до одного з меблевих магазинів обласного центру зайшло кілька відвідувачів. Поки один з компанії відволікав запитаннями продавця, інший непомітно вийняв з-під каси всю денну виручку – 18 тисяч гривень. За якийсь час вони ввічливо попрощались і пішли, а працівник магазину виявила крадіжку щонайменше через пів години. Аналогічний випадок стався в іншому районі Сум уже сьогодні вранці – від рук злодіїв потерпів магазин з продажу будівельних матеріалів. Діючи за такою ж схемою, зловмисники поцупили 10 тисяч гривень."/>
  </head>
  <body>
    <article>
      <h1>За добу в Сумах невідомі злодії обікрали два магазина</h1>
      <address>
        <time datetime="2019-11-21T19:23:00+00:00">21 Nov 2019, 19:23</time>
      </address>
      <p>Учора близько 16:30 до одного з меблевих магазинів обласного центру зайшло кілька відвідувачів. Поки один з компанії відволікав запитаннями продавця, інший непомітно вийняв з-під каси всю денну виручку – 18 тисяч гривень. За якийсь час вони ввічливо попрощались і пішли, а працівник магазину виявила крадіжку щонайменше через пів години.</p>
      <p>Аналогічний випадок стався в іншому районі Сум уже сьогодні вранці – від рук злодіїв потерпів магазин з продажу будівельних матеріалів. Діючи за такою ж схемою, зловмисники поцупили 10 тисяч гривень.</p>
      <p>«Наразі в поліції за обома фактами вже відкрили кримінальні провадження за ознаками ч.3 ст. 185 КК України (Крадіжка… що завдала значної шкоди потерпілому), - коментує ситуацію Тетяна Якименко, т.в.о. начальника Сумського відділу поліції, - та ведуть досудове розслідування, в рамках якого з’ясовуються особи зловмисників та їх місцеперебування».</p>
      <p>Поліція звертається до громадян з проханням: якщо комусь відома інформація, що допоможе у розслідуванні, повідомте про це до поліції за номером «102».<br/>А всім власникам та працівникам торгівельних організацій правоохоронці нагадують про необхідність бути уважними під час скупчення в торгівельних залах відвідувачів – чим більше покупців, тим легше злодію поцупити товар. Варто обладнати торгівельні зали, підсобні приміщення, розвантажувальні майданчики та входи до приміщень магазинів камерами відеонагляду – це полегшить роботу служби охорони магазину і в разі скоєння крадіжки значно пришвидшить встановлення особи злочинця. В тому разі, якщо торгівельні площі великі і кількість виставленого товару значна, слід передбачити роботу одночасно двох чи й більше продавців або консультантів. Виручені гроші краще буде не тримати у шухлядах столів, а зберігати в сейфі чи спеціалізованих стаціонарних касах, споряджених захисними пристроями. І, врешті, самі приміщення магазину найкраще буде обладнати спеціалізованою охоронною сигналізацією. Це дасть можливість убезпечити об’єкт від крадіжки за відсутності обслуговуючого персоналу, а в разі проникнення до приміщення злодіїв – сигналізація подає відповідний сигнал на пульт охорони, і найближча група реагування протягом 2-3 хвилин прибуде на місце події і затримає зловмисників, повідомляє Відділ комунікації поліції Сумської області.</p>
    </article>
  </body>
</html>