<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562707/giwrgos-papandreoy-protimise-ti-bienni-apo-to-synedrio-toy-pasok-"/>
    <meta property="og:site_name" content="NOOZ."/>
    <meta property="article:published_time" content="2019-11-21T19:24:00+00:00"/>
    <meta property="og:title" content="Γιώργος Παπανδρέου: Προτίμησε τη... Βιέννη, από το συνέδριο του ΠΑΣΟΚ!"/>
    <meta property="og:description" content="Το δικό του μήνυμα προς την ηγεσία του ΚΙΝΑΛ έστειλε ο Γιώργος Παπανδρέου, ο οποίος δεν θα παραστεί  στο συνέδριο του ΠΑΣΟΚ, στο οποίο έχει προσκληθεί."/>
  </head>
  <body>
    <article>
      <h1>Γιώργος Παπανδρέου: Προτίμησε τη... Βιέννη, από το συνέδριο του ΠΑΣΟΚ!</h1>
      <address>
        <time datetime="2019-11-21T19:24:00+00:00">21 Nov 2019, 19:24</time>
      </address>
      <p>
        <b>Το δικό του μήνυμα προς την ηγεσία του ΚΙΝΑΛ έστειλε ο Γιώργος Παπανδρέου, ο οποίος δεν θα παραστεί  στο συνέδριο του ΠΑΣΟΚ, στο οποίο έχει προσκληθεί.</b>
      </p>
      <hr/>
      <p>Και αυτό, γιατί όπως ενημέρωσε τη <b>Φώφη Γεννηματά</b>, ο πρόεδρος της <b>Σοσιαλιστικής Διεθνούς</b>, βρίσκεται στη Βιέννη από αργά το απόγευμα της Πέμπτης,  προκειμένου να συμμετάσχει σε συνάντηση <b>πρώην υπουργών Εξωτερικών</b> και <b>διεθνών προσωπικοτήτων</b>, από την Παρασκευή έως και την Κυριακή (22-24 Νοεμβρίου ). </p>
      <p>Και μπορεί μια διεθνής συνάντηση να έχει ιδιαίτερη βαρύτητα, αλλά την ίδια στιγμή δεν μπορεί να παραβλεφθεί το γεγονός ότι ο πρώην πρωθυπουργός θα απουσιάζει από το <b>συνέδριο του ΠΑΣΟΚ</b> (όχι του ΚΙΝΑΛ), δηλαδή του κόμματος που ίδρυσε ο πατέρας του, <b>Ανδρέας Παπανδρέου</b> και στο οποίο έχει διατελέσει και ο ίδιος πρόεδρος. </p>
      <p>Αναφορικά με τη συνάντηση της Βιέννης, πρόκειται για το <b>Aspen Ministers Forum</b>, το οποία γίνεται πρωτοβουλία της πρώην υπουργού Εξωτερικών των ΗΠΑ, <b>Μαντλίν Ολμπράιτ</b>.</p>
      <p>Στη συνάντηση μεταξύ άλλων θα συμμετάσχουν οι πρώην υπουργοί Εξωτερικών, <b>Γιόσκα Φίσερ</b> της Γερμανίας, <b>Τζίπι Λίβνι</b> του Ισραήλ, <b>Ιγκόρ Ιβανόβ</b> της Ρωσίας, <b>Μάργκοτ Βάλστρομ</b> της Σουηδίας, <b>Αλεξάντερ Ντάουνερ</b> της Αυστραλίας, <b>Λόυντ Αξγουέρθυ</b> του Καναδά, <b>Ντέιβιντ Μίλιμπαντ</b> της Βρετανίας.</p>
      <p>Κατά τη διάρκειά της, θα γίνει ανταλλαγή απόψεων για φλέγοντα ζητήματα ασφάλειας και διεθνούς πολιτικής, όπως το τέλος της <b>αμερικανο-ρωσικής συνεργασίας</b> σε σχέση με τα <b>πυρηνικά όπλα</b>, η αντιμετώπιση αναδυόμενων πυρηνικών δυνάμεων, τα απαιτούμενα μέτρα για την αντιμετώπιση των <b>κυβερνοαπειλών</b> και η προστασία των <b>θαλασσών</b>.</p>
      <p>Η συνάντηση αυτή αποκτά ιδιαίτερη σημασία, σε μια εποχή που χαρακτηρίζεται από μια σειρά σημαντικών εξελίξεων, μεταξύ των οποίων, η αμφισβήτηση του <b>άρθρου 5 του ΝΑΤΟ</b> από τον <b>Πρόεδρο Μακρόν</b>, η εγκατάλειψη παγίων αρχών του διεθνούς δικαίου από τον αμερικανό πρόεδρο <b>Ντόναλντ Τραμπ</b>, η ανάγκη προώθησης της τήρησης των αρχών της <b>Σύμβασης του ΟΗΕ για το Δίκαιο της Θάλασσας</b> και η αύξηση των κυβερνοεπιθέσεων στην ευρύτερη περιοχή μας.</p>
    </article>
  </body>
</html>