<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/planetfootball/afieromata/article/1417105/oi-special-metagrafikoi-stohoi"/>
    <meta property="og:site_name" content="PlanetFootball by gazzetta.gr"/>
    <meta property="article:published_time" content="2019-11-21T19:00:00+00:00"/>
    <meta property="og:title" content="Οι Special... μεταγραφικοί στόχοι"/>
    <meta property="og:description" content="Ο Δημοσθένης Γεωργακόπουλος παρουσιάζει 5+1 ποδοσφαιριστές, που θα ήθελε ο Ζοσέ Μουρίνιο να πάρει μαζί του στην Τότεναμ, είτε τον Ιανουάριο, είτε το επόμενο καλοκαίρι."/>
  </head>
  <body>
    <article>
      <h1>Οι Special... μεταγραφικοί στόχοι</h1>
      <h2>Ο Δημοσθένης Γεωργακόπουλος παρουσιάζει 5+1 ποδοσφαιριστές, που θα ήθελε ο Ζοσέ Μουρίνιο να πάρει μαζί του στην Τότεναμ, είτε τον Ιανουάριο, είτε το επόμενο καλοκαίρι.</h2>
      <address>
        <time datetime="2019-11-21T19:00:00+00:00">21 Nov 2019, 19:00</time>
      </address>
      <p><b>Γκάρεθ Μπέιλ</b><br/>Είναι το πρώτο όνομα που γράφτηκε στον αγγλικό τύπο, μετά την έλευση του Μουρίνιο στην τεχνική ηγεσία των «πετεινών». Όχι τόσο λόγω της παρουσίας του Special One, όσο για τις κάκιστες σχέσεις του Ουαλού σούπερ σταρ με τη Ρεάλ Μαδρίτης και το γεγονός πως η Τότεναμ αποτελεί την προηγούμενη ομάδα του. Ο Μπέιλ είναι φευγάτος από το Σαντιάγο Μπερναμπέου και το «δέλεαρ» της επιστροφής του στο Λονδίνο είναι μεγάλο. Η Τότεναμ δεν είναι πλέον η μικρομεσαία ομάδα της Ευρώπης που ήταν το 2013 – όταν αποχώρησε ο ίδιος – και ο Μπέιλ θα έχει την ευκαιρία να αναγεννηθεί, φορώντας τη φανέλα της ξανά.</p>
      <figure>
        <img src="http://www.gazzetta.gr/sites/default/files/sitefiles_2019-11/bale_mourinho.jpg"/>
      </figure>
      <p><b>Καλιντού Κουλιμπαλί</b><br/>Πρόκειται για το πιο “hot” όνομα κεντρικού αμυντικού και βρίσκεται στη μεταγραφική λίστα όλων των μεγάλων συλλόγων της Ευρώπης. Ο Ζοσέ Μουρίνιο συνηθίζει να «χτίζει» τις ομάδες του από την άμυνα και ο Σενεγαλέζος αποτελεί μια εξαιρετική περίπτωση, εφόσον αποχωρήσουν Βερτόνχεν και Αλντερβάιρελντ, που λήγουν τα συμβόλαιά τους. Ο Πορτογάλος τεχνικός είχε προσπαθήσει να πάρει και στη Μάντσεστερ Γιουνάιτεντ τον Κουλιμπαλί, όμως είχε εισπράξει «όχι» από τον ιδιόρρυθμο ιδιοκτήτη της Νάπολι, Αουρέλιο Ντε Λαουρέντις, ο οποίος είχε απαντήσει αρνητικά στην πρόταση των 95 εκατομμυρίων λιρών.</p>
      <figure>
        <img src="http://www.gazzetta.gr/sites/default/files/sitefiles_2019-11/koulibaly_mourinho.jpg"/>
      </figure>
      <p><b>Πάουλο Ντιμπάλα</b><br/>Από το καλοκαίρι είχε ενδιαφερθεί η Τότεναμ για την απόκτησή του (όπως και η Μάντσεστερ Γιουνάιτεντ), όμως η Γιουβέντους δεν έδωσε τη συγκατάθεσή της. Ο Αργεντινός φορ έμεινε στο Τορίνο, ωστόσο τη φετινή σεζόν ο χρόνος συμμετοχής του είναι περιορισμένος. Βρίσκεται συνεχώς στη σκιά του Ρονάλντο και πολλές φορές μένει εκτός αρχικής ενδεκάδας από τον Μαουρίτσιο Σάρι, παρά το γεγονός ότι δίνει συνεχώς λύσεις στο σκοράρισμα. Με αυτά τα δεδομένα, ο 26χρονος άσος θα ήθελε μια αλλαγή σελίδας στην καριέρα του και το ενδεχόμενο συνεργασίας με τον Ζοσέ Μουρίνιο δε θα τον άφηνε αδιάφορο.</p>
      <figure>
        <img src="http://www.gazzetta.gr/sites/default/files/sitefiles_2019-11/dybala_mourinho.jpg"/>
      </figure>
      <p><b>Μπρούνο Φερνάντες</b><br/>Ο Ζοσέ Μουρίνιο έχει εκδηλώσει δημόσια το θαυμασμό του για τον Πορτογάλο μέσο και την αγωνιστική του εξέλιξη τα τελευταία χρόνια. «Έχω μείνει έκπληκτος από τη σεζόν του, έχει τρομερή ποιότητα σαν παίκτης», ήταν κάποια από τα λόγια του Πορτογάλου τεχνικού για το συμπατριώτη του τον περασμένο Ιούνιο. Ο Μπρούνο Φερνάντες βρέθηκε μια ανάσα από τη Μάντσεστερ Γιουνάιτεντ το καλοκαίρι, όμως τελευταία στιγμή το deal χάλασε και έμεινε στη Σπόρτινγκ Λισαβόνας. Για τον ίδιο, όπως και για κάθε Πορτογάλο, το ενδεχόμενο συνεργασίας με τον Μουρίνιο μόνο αδιάφορο δεν είναι, ενώ μπορεί να αποτελέσει τον ιδανικό αντικαταστάτη του Έρικσεν, του οποίου το συμβόλαιο λήγει και ενδέχεται να αποχωρήσει.</p>
      <figure>
        <img src="http://www.gazzetta.gr/sites/default/files/sitefiles_2019-11/bruno_fernandes_mourinho.jpg"/>
      </figure>
      <p><b>Ρούμπεν Ντίας</b><br/>Ένας ακόμη Πορτογάλος ποδοσφαιριστής, που βρίσκεται στα ραντάρ του Special One. Οι δύο γεμάτες σεζόν του με τη φανέλα της Μπενφίκα τον έχουν κάνει βασικό στο κέντρο της άμυνας στην εθνική Πορτογαλίας, σε ηλικία μόλις 22 ετών. Ο Ζοσέ Μουρίνιο έχει πάντα στις πρώτες επιλογές τους συμπατριώτες του και η περίπτωση του Ρούμπεν Ντίας πληροί τις προϋποθέσεις. Άλλωστε, τα συμβόλαια των Αλντερβάιρελντ και Βερτόνχεν ολοκληρώνονται και είναι πολύ πιθανό η Τότεναμ να βγει στην αγορά για την απόκτηση κεντρικού αμυντικού, σε περίπτωση που οι δύο προαναφερθέντες δεν ανανεώσουν.</p>
      <figure>
        <img src="http://www.gazzetta.gr/sites/default/files/sitefiles_2019-11/ruben_dias_mourinho.jpg"/>
      </figure>
      <p><b>Ζλάταν Ιμπραΐμοβιτς</b><br/>Είναι μόνος του μια ολόκληρη κατηγορία. Τι κι αν έχει κλείσει ήδη τα 38 του χρόνια, ο Σουηδός επιθετικός παραμένει σε «τρομακτική» κατάσταση και είναι έτοιμος να επιστρέψει στα ευρωπαϊκά γήπεδα, μετά την παρουσία του στο MLS και τους Λος Άντζελες Γκάλαξι. Η Μίλαν έχει ενδιαφερθεί για την απόκτηση του Ζλάταν, όμως είναι γνωστή η στενή σχέση που έχει ο ίδιος με τον Ζοσέ Μουρίνιο. Μεταξύ τους υπάρχει μια τρομερή αλληλοεκτίμηση και σε περίπτωση που ο Πορτογάλος τεχνικός θελήσει ένα δυνατό back up για τον Χάρι Κέιν, τότε ο Ιμπραΐμοβιτς αποτελεί την κατάλληλη περίπτωση. Και πιθανότατα ο ίδιος θα ήθελε σαν τρελός να συνεργαστεί ξανά με τον Special One, μετά τη συνύπαρξή τους σε Ίντερ και Μάντσεστερ Γιουνάιτεντ.</p>
      <figure>
        <img src="http://www.gazzetta.gr/sites/default/files/sitefiles_2019-11/ibrahimovic_mourinho.jpg"/>
      </figure>
    </article>
  </body>
</html>