<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Uchenici-sednaha-pred-duskata-sus-sulzi-na-ochi-previvaiki-se-ot-bolka-915757"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T19:06:00+00:00"/>
    <meta property="og:title" content="Ученици седнаха пред дъската със сълзи на очи, превивайки се от болка!"/>
    <meta property="og:description" content="Изключително драматична ситуация се е разиграла в СУ &quot;Неофит Рилски&quot;.  Докато били в час по математи..."/>
  </head>
  <body>
    <article>
      <h1>Ученици седнаха пред дъската със сълзи на очи, превивайки се от болка!</h1>
      <address>
        <time datetime="2019-11-21T19:06:00+00:00">21 Nov 2019, 19:06</time>
      </address>
      <p>Изключително драматична ситуация се е разиграла в СУ "Неофит Рилски".  Докато били в час по математика, няколко второкласници се почувствали зле, пребледнели и започнали да се насочват към тоалетната  на 15 ноември в Твърдица. Някои от тях се налагало да я посещават втори, че и трети път. Осемгодишните деца се превивали от болка, държейки се за коремчетата, което накарало класния им ръководител Николина Славова да вземе мерки.</p>
      <p>Тя незабавно повикала фелдшерката Цена Димитрова, но след като и медицинското лице установява колко драматична е ситуацията, следва позвъняване на телефон 112, за да бъде повикана линейка. Общо 12 деца са откарани в Спешния център в града, откъдето осем от тях са били транспортирани към Инфекциозното отделение в Сливен. Оттам в Твърдица долетели две линейки, които откарали децата. Второкласниците били на системи, сега вече са добре. Все още е загадка причината за тежкото състояние, в което децата изпадат - дали вирус, или нещо друго, ще стане ясно след обявяването на резултатите от РЗИ-Сливен.</p>
      <p>"С г-жа Славова реагирахме навременно, защото ситуацията наистина беше критична и можеше да се стигне до фатален край за някои от децата", разказа медицинският фелдшер Цена Димитрова пред "Блиц". Класната Николина Славова разказа за случката.</p>
      <p>"Всичко започна в средата на втория час - около 9:20 часа. Имахме математика, когато едно дете вдигна ръка и ме помоли да отиде до тоалетна. След него още няколко направиха същото. До края на часа (до 9:40 ч.) четири деца от класа ходиха по няколко пъти. Други пет деца имаха същите оплаквания - болки в коремчетата и позиви за тоалетна. Отидох с тях до тоалетната и се убедих, че не симулират. Междучасието отидох до дирекцията да известя директорката, след което влетях в кабинета на фелдшерката Цена Димитрова и я повиках бързо да идва в класната стая. Когато с нея влязохме при тях, те се превиваха от болка, държейки се за коремчетата.</p>
      <p>Продължаваха да искат да ходят до тоалетна. Д-р Димитрова ги прегледа. Шест от тях бяха в по-тежко състояние - бледи, пожълтели, със силни болки и воднисти изпражнения. Веднага започнах да звъня на родителите да дойдат в училище. И тъй като установих връзка само с четирима родители, останалите телефони звъняха и никой не отговаряше, решихме да потърсим съдействие от Спешен център - Твърдица.</p>
      <p>За да дойде линейката, сигнал се подава на тел. 112. Обясних за какво се касае и отговорих на всички въпроси. Линейката пристигна веднага. Дежурният мед. фелдшер Марияна Георгиева отново попита децата какви са оплакванията им. Прецени, че трябва да ги заведем при личните лекари. Тръгнах с нея, качих се отзад при децата, които бяха 12 от класа ми.</p>
      <p>Три се разплакаха, успокоих ги, че няма нищо страшно, че ще им направят преглед и ще им помогнат. Оставихме три от децата при д-р Влайков. Продължихме с линейката при д-р Бъчварова. Тръгнах с тези деца, защото това бяха по-тежките случаи. Д-р Бъчварова ги прегледа. Направи преглед и на две деца, които не бяха нейни пациенти. Междувременно те продължиха да искат да ползват тоалетна, а болките в корема продължаваха. Оставих децата в Спешния център под наблюдение на лекарите и с кола ме върнаха в училище да продължа да звъня на родителите им. Успях да се свържа със седем човека.</p>
      <p>Родителите дойдоха в Спешния център, за да бъдат до децата си. Разтревожени майки ме прегръщаха и ми благодаряха, че съм постъпила като майка на децата им. Не издържах и се разплаках, виждайки топлото отношение и благодарността им към мен. Бях щастлива, че съм помогнала", разказа Николина Славова. След това в Твърдица пристигат две линейки от Сливен, които откарват осем от учениците. Децата са били на системи. Дни по-късно повечето от тях вече са обратно в класната стая, две от тях все още са на домашно лечение. Очакват се резултатите от РЗИ-Сливен.</p>
      <p>"Госпожа Славова постъпи много професионално - като учител и като майка", разказа медицинският фелдшер Цена Димитрова. "Реакцията й беше изключително правилна - при първите симптоми на децата дойде при мен, уведоми ме какво се е случило. Веднага отидохме в класната стая, не очаквах да видя подобна драматична картина. Ситуацията наистина беше много сериозна. Видях 6-7 деца, които бяха седнали на подиума пред дъската и плачеха, превивайки се от болка, бледи, пожълтели... С нея ги придружавахме до тоалетната и на място се уверихме, че изпражненията им са воднисти. Можеше много бързо да се обезводнят, тогава нещата ставаха още по-сложни. Все пак говорим за 8-годишни деца.</p>
      <p>Попитах ги какво са закусвали и първото нещо беше да проверя дали това, което са изяли, е в срок на годност, както и да видя в другите класове дали има подобен проблем. В барчето в училището нямаше продукти с изтекъл срок на годност. Казах на Славова веднага да се обажда на телефон 112, трябваше ни линейка. С толкова много деца беше невъзможно да се оправя, трябваше да се включат веднага на системи.</p>
      <p>Нещата не бяха никак добре. Линейката пристигна веднага, качихме децата и ги откарахме в Спешното, личните им лекари ги преглеждаха. След това От Спешния център позвъниха до Сливен, откъдето пристигнаха две линейки. Откараха осем деца в Инфекциозното отделение в Сливен. Скоро очакваме да разберем резултатите", добави Цена Димитрова.</p>
    </article>
  </body>
</html>