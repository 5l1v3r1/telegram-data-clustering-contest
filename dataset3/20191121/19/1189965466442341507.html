<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260150/guardian-ta-email-toy-ellina-reporter-th-dimadi-me-stelexi-tis-bayer-gia-ayksisi-tis-epirrois"/>
    <meta property="og:site_name" content="LiFO"/>
    <meta property="article:published_time" content="2019-11-21T19:16:00+00:00"/>
    <meta property="og:title" content="Guardian: Τα email του Έλληνα ρεπόρτερ Θ.Δημάδη με στελέχη της Bayer για αύξηση της επιρροής"/>
    <meta property="og:description" content="Σχέδια της φαρμακευτικής εταιρείας Bayer να χρηματοδοτήσει την Ένωση Ανταποκριτών Ξένου Τύπου στη Νέα Υόρκη για να αυξήσει την επιρροή της, αποκαλύπτει σήμερα ο Guardian"/>
  </head>
  <body>
    <article>
      <h1>Guardian: Τα email του Έλληνα ρεπόρτερ Θ.Δημάδη με στελέχη της Bayer για αύξηση της επιρροής</h1>
      <h2>Σχέδια της φαρμακευτικής εταιρείας Bayer να χρηματοδοτήσει την Ένωση Ανταποκριτών Ξένου Τύπου στη Νέα Υόρκη για να αυξήσει την επιρροή της, αποκαλύπτει σήμερα ο Guardian</h2>
      <address><time datetime="2019-11-21T19:16:00+00:00">21 Nov 2019, 19:16</time> by <a rel="author">LIFOTEAM</a></address>
      <p>
        <b>Σχέδια της φαρμακευτικής εταιρείας <a href="https://www.lifo.gr/tags/Bayer">Bayer</a> να χρηματοδοτήσει την Ένωση Ανταποκριτών Ξένου Τύπου στη Νέα Υόρκη για να αυξήσει την επιρροή της, αποκαλύπτει σήμερα ο Guardian.</b>
      </p>
      <p>Το βρετανικό μέσο επικαλείται ηλεκτρονική αλληλογραφία δύο υψηλόβαθμων στελεχών της θυγατρικής εταιρείας στις ΗΠΑ με τον Έλληνα δημοσιογράφο Θάνο Δημάδη, που διετέλεσε διευθύνων σύμβουλος της Ένωσης Ανταποκριτών Ξένου Τύπου (FPA) και του Ιδρύματος Ξένων Ανταποκριτών στη Νέα Υόρκη (FPF).</p>
      <figure>
        <img src="https://www.lifo.gr/uploads/image/1570450/bayer-dimadis-dimosiografos-5.jpg"/>
        <figcaption>Το δημοσίευμα του Guardian</figcaption>
      </figure>
      <p>Σύμφωνα με τον Guardian, η θυγατρική Bayer AG επιδίωξε τη βοήθεια του αναγνωρισμένου, μη κερδοσκοπικού οργανισμού για την Ελευθερία του Τύπου, που θα προστάτευε και θα προωθούσε τα συμφέροντα της εταιρείας σε αντάλλαγμα για μια γενναιόδωρη χρηματοδότηση. Σύμφωνα με την ρεπόρτερ Carey Gillam, από το 2018 τα δύο στελέχη του φαρμακευτικού κολοσσού είχαν ανταλλάξει αλλεπάλληλα email με τον δημοσιογράφο Θάνο Δημάδη, τα οποία ο Guardian έχει στη διάθεσή του.</p>
      <p>Σύμφωνα με το βρετανικό μέσο, τα email μεταξύ του Δημάδη και των αντιπροέδρων της Bayer, Ray Kerins και Chris Loder, είχαν ως θέμα την αύξηση της επιρροής της Bayer μέσα από διάφορες πρωτοβουλίες του Ιδρύματος, με στόχο την βελτίωση της θέσης της εταιρείας και της Ένωσης. Ο Δημάδης έγραψε στους δύο αντιπροέδρους ότι η Bayer θα «ενημερωνόταν ενεργά και θα συμμετείχε στην επίβλεψη» αυτών των πρότζεκτ, απαριθμώντας μία σειρά από πρωτοβουλίες που, όπως λέει, «βασίζονται στη συζήτησή» που είχαν οι τρεις άνδρες και το «τι μπορεί να κάνει η Ένωση για την Bayer και το αντίστροφο».</p>
      <p>Σύμφωνα με τον Guardian, ο Δημάδης διαβεβαίωσε τα υψηλόβαθμα στελέχη της Bayer πως <b>αν η εταιρεία αποτελούσε «βασικό υποστηρικτή» του Ιδρύματος, θα επωφελούνταν</b> με τους εξής τρόπους:</p>
      <p>- Ο Loder,, αντιπρόεδρος της φαρμακοβιομηχανίας, θα είχε μία θέση στο συμβούλιο του Ιδρύματος και θα συμμετείχε στις συνεδριάσεις</p>
      <p>-Η Ένωση θα διοργάνωνε πολλαπλές πρωτοβουλίες κάθε χρόνο, για να προωθήσει θέματα που θα αφορούσαν τόσο την Ένωση όσο και τη Bayer.</p>
      <p>-<b>Η Bayer θα ενημερωνόταν εκ των προτέρων για τους νικητές των βραβείων του Ιδρύματος</b> και «η επιλογή των βραβευθέντων δεν θα συγκρουόταν με τα σχέδια ή τις πρωτοβουλίες στρατηγικής επικοινωνίας της Bayer.<br/>-Η Ένωση θα διοργάνωνε ημερίδες για δημοσιογράφους και ινφλουένσερς πάνω σε θέματα για τα οποία θα έδινε τη συγκατάθεσή της η Bayer, όλα σχετικά με τους στόχους της, όπως για παράδειγμα η γεωργία «ή οποιοδήποτε άλλο θέμα». «Όλα θα γίνουν σε συντονισμό με την ομάδα της Bayer και τον εκτελεστικό διευθυντή» αναφέρεται σε ένα email από τις 16 Ιουνίου του 2018.</p>
      <figure>
        <img src="https://www.lifo.gr/uploads/image/1570460/bayer-dimadis-dimosiografos-6.jpg"/>
        <figcaption>Ο δημοσιογράφος Θάνος Δημάδης</figcaption>
      </figure>
      <p>Κάθε χρόνο, η Ένωση θα διοργάνωνε τρία ενημερωτικά event για την Bayer, με δημοσιογράφους από τις ΗΠΑ και τρίτες χώρες εξυπηρετώντας «τις επικοινωνιακές προτεραιότητες της Bayer και τους στρατηγικούς στόχους της». Σύμφωνα με το σχέδιο, η Bayer θα απέσυρε την οικονομική υποστήριξη της από την Ένωση, αν ο Δημάδης διέκοπτε ποτέ τις σχέσεις του με αυτήν.</p>
      <p>Τα email δείχνουν ότι ο Loder κανόνισε να μιλήσει τηλεφωνικά με τον Δημάδη στις 25 Ιουνίου του 2018, για αυτά τα θέματα. Μετά την επικοινωνία τους, ο Δημάδης έγραψε στον Loder ένα ευχαριστήριο email, λέγοντας πως η Bayer θα μπορούσε να τον θεωρεί έναν «ισχυρό σύμμαχο». Στη συνέχεια ζήτησε από την Bayer να τον πληρώσει προσωπικά και ξεχωριστά από την χρηματοδότηση του Ιδρύματος. Σύμφωνα με το ρεπορτάζ, ο Δημάδης ζήτησε από την φαρμακευτική εταιρεία να προσθέσει και άλλα χρήματα στην ετήσια δωρεά της, και το έξτρα ποσό να πιστωθεί στον ίδιο αφού ολοκληρώσει «κάθε ένα από τα πρότζεκτ».</p>
      <p>Στις 11 Ιουλίου του ίδιου έτους, ο Loder απαντά στον Δημάδη πως η εταιρεία συμφώνησε να αυξήσει το κονδύλι για την Ένωση για να «ωθήσει τον προσωπικό ρόλο» του σε αυτά τα προγράμματα. «Οι προσπάθειές σου με το Συμβούλιο της FPA έχουν εκτιμηθεί ιδιαιτέρως από τον Ray και από εμένα και είναι μία θετική εξέλιξη στην αναζωογόνηση της σχέσης της Bayer με την Ένωση», γράφει ο Loder στον Δημάδη στο ίδιο email. «Έχεις ανταποκριθεί σε όλα όσα ο Ray και εγώ συζητήσαμε μαζί σου και οπωσδήποτε εκτιμούμε την προσήλωσή σου στο ζήτημα, καθώς και την πρωτοβουλία που πήρες για να προωθήσεις την συνεργασία μας».</p>
      <p>Τον Σεπτέμβριο του 2018, ο Δημάδης έστειλε στην Bayer μία λίστα περίπου 300 ξένων ανταποκριτών για να διαλέξουν ποιους προτιμούσαν να κρατήσουν απασχολημένους με ζητήματα της Bayer. Όμως ο Δημάδης διέκοψε τελικά τις σχέσεις του με την FPA και το FPF μέσα στην χρονιά και έγινε ο πρόεδρος της Ένωσης Ξένων Ανταποκριτών στις ΗΠΑ (AFC-USA) σε «συνεργασία» με την Bayer και άλλες εταιρείες.</p>
      <p>Η Ένωση διοργάνωσε μία τελετή βράβευσης την περασμένη εβδομάδα στη Νέα Υόρκη και ο Kerins έδωσε το παρών. Η Bayer είναι ο μεγαλύτερος σπόνσορας της Ένωσης νέου τύπου, δωρίζοντας 50.000 δολάρια.</p>
      <p>Μόνο μετά την αποχώρηση του Δημάδη, το προσωπικό του Ιδρύματος FPF βρήκε τα email, σύμφωνα με τον Guardian. Πολλά έχουν διαγραφεί και άλλα έχουν ανακτηθεί από τον οργανισμό. Ο αντιπρόεδρος της Ένωσης Ίαν Γουίλιαμς σχολίασε ότι η αλληλογραφία δείχνει πως η Bayer επιχειρούσε να εξαγοράσει την Οργάνωση, επιδιώκοντας έναν διακανονισμό, βάσει του οποίου η φαρμακευτική εταιρεία θα έλεγχε ποιοι δημοσιογράφοι θα βραβεύονταν και ποιοι θα μιλούσαν στα συνέδρια και στις υπόλοιπες εκδηλώσεις. Ο ίδιος δήλωσε σοκαρισμένος από αυτή την προφανή συμφωνία.</p>
      <p>Τόσο υψηλόβαθμα στελέχη της Bayer όσο και ο ίδιος ο Θάνος Δημάδης απορρίπτουν τις κατηγορίες για οποιαδήποτε ανάρμοστη συμφωνία. Ο Έλληνας δημοσιογράφος λέει ότι δεν έκανε τίποτα το ανήθικο και οι όποιοι διακανονισμοί με την Bayern ήταν υπό τον έλεγχο του προέδρου της Ένωσης, David Michaels, και υπήρχαν οφέλη και για άλλους σπόνσορες.</p>
      <p>«Όταν η Bayer ζήτησε μία θέση στο συμβούλιο του Ιδρύματος, ήταν γνωστό και είχαν συμφωνήσει σε αυτό το Michaels και άλλα μέλη του συμβουλίου», δήλωσε ο Δημάδης στον Guardian. Κατά τον δημοσιογράφο, ο ίδιος ακολουθούσε τις οδηγίες του Michaels για το τι ήταν δυνατό να προσφερθεί στην Bayer.</p>
      <p>«Ωστόσο σε ένα email της 16ης Ιουνίου του 2018, ο Δημάδης έγραψε στους Kerins και Loder: "Για όλες αυτές τις πρωτοβουλίες εγώ είμαι ο εκτελεστικός βραχιόνας. Αυτά τα σημεία γράφτηκαν από εμένα και εγώ τα στέλνω σε εσάς εμπιστευτικά. Δεν έχω μοιραστεί τίποτα από όσα συζητήσαμε με τον David"», τονίζει ο Guardian. «Είμαι έτοιμος να κάνουμε μερικά υπέροχα πράγματα μαζί, που θα αυξήσουν την αξία τόσο της Bayer όσο και της FPA μέχρι το τέλος της χρονιάς».</p>
      <p>Ο Michaels αρνείται από την πλευρά του ότι έδωσε άδεια στον Δημάδη να προσφέρει επιρροή στην Bayer, προσθέτοντας ότι ζήτησε το ακριβώς αντίθετο από τον δημοσιογράφο. Κατά τον Michaels η ηλεκτρονική αλληλογραφία καθιστά σαφές ότι η Bayer και ο Δημάδης είχαν εμπλακεί σε μία «συνωμοσία» που απειλούσε την ακεραιότητα του οργανισμού και της δημοσιογραφίας. «Ο ρόλος της χρηματοδότησης του Ιδρύματος δεν μπορεί σε καμία περίπτωση να εκληφθεί ως δέλεαρ για να εξυπηρετούμε τους σκοπούς τους. Δεν το κάναμε για εκατό χρόνια, και δεν θα ξεκινήσουμε να το κάνουμε τώρα».</p>
      <p>Ο Δημάδης υποστηρίζει πως η αποχώρησή του από την Ένωση και το Ίδρυμα ήρθαν όταν εντόπισε οικονομικές ατασθαλίες και ήρθε σε σύγκρουση με τον Michaels. Κατά τον ίδιο, η FPA επιχειρεί να βλάψει τη φήμη του και την εικόνα της νέας Ένωσης, ενώ η Bayer δεν ασκεί ειδική επιρροή πάνω στον νέο οργανισμό που αυτός διοικεί.</p>
      <p>Ο οργανισμός νέου Τύπου του Δημάδη και η Bayer έχουν ανοικτά προωθήσει την σχέση τους, διαβεβαιώνοντας πως η υποστήριξη της Bayer έρχεται χωρίς κρυφούς όρους. Η εταιρεία εξέδωσε ένα δελτίο τύπου την περασμένη εβδομάδα, για ένα event στις 14 Νοεμβρίου όπου ο κολοσσός έδωσε δύο βραβεία υποτροφιών σε δύο ξένους δημοσιογράφους. Στο δελτίο τύπου περιέχεται και μία φράση του Kerins από το event, που υποστήριξε ότι η Bayer πιστεύει στην Ελευθερία του Τύπου και οποιαδήποτε απειλή αυτής της ελευθερίας είναι απειλή για τη Δημοκρατία.</p>
      <p>
        <i>Με πληροφορίες από Guardian</i>
      </p>
    </article>
  </body>
</html>