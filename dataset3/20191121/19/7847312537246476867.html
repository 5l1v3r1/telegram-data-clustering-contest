<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474104-tusk-stworzy-nowy-ruch-polityczny-ludzie-mnie-znaja"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T19:39:08+00:00"/>
    <meta property="og:title" content="Donald Tusk stworzy nowy ruch polityczny? &quot;Ludzie mnie znają. Będę chciał to wykorzystać&quot;; &quot;Co z tego będzie, zobaczymy&quot;"/>
    <meta property="og:description" content="&quot;Myślę, że znajdę w każdym mieście w Polsce kilku ludzi, którzy są gotowi poważnie rozmawiać o najważniejszych wyzwaniach, które stoją przed Polską i Europą&quot;."/>
  </head>
  <body>
    <article>
      <h1>Donald Tusk stworzy nowy ruch polityczny? "Ludzie mnie znają. Będę chciał to wykorzystać"; "Co z tego będzie, zobaczymy"</h1>
      <address><time datetime="2019-11-21T19:39:08+00:00">21 Nov 2019, 19:39</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Myślę, że znajdę w każdym mieście w Polsce kilku ludzi, którzy są gotowi poważnie rozmawiać o najważniejszych wyzwaniach, które stoją przed Polską i Europ. (…) A co z tego będzie, zobaczymy — mówił w Polsat News szef RE Donald Tusk.</b>
      </p>
      <p>Były premier Polski i lider Platformy Obywatelskiej, obecny przewodniczący Rady Europejskiej, został wybrany na szefa EPL na kongresie tego ugrupowania w środę w Zagrzebiu. Jego kadencja potrwa trzy lata. Donald Tusk zapowiedział, że zamierza angażować się w polską politykę. W rozmowie z Polsat News nie wykluczył stworzenia w kraju nowego ruchu politycznego, który miałby się opierać na młodych ludziach.</p>
      <p>CZYTAJ RÓWNIEŻ: <a href="https://wpolityce.pl/swiat/473900-tusk-zostal-wybrany-szefem-europejskiej-partii-ludowej">Nie mogło być inaczej - Tusk szefem EPL. „Konkurencja nie była jakaś wymagająca, biorąc pod uwagę, że byłem jedynym kandydatem”</a></p>
      <p>CZYTAJ TAKŻE: <a href="https://wpolityce.pl/polityka/473960-tusk-w-roli-kibica-popiera-obu-kandydatow-w-prawyborach">Tusk w roli kibica. Były premier trzyma kciuki za obie kandydatury: „Chciałoby się popierać i jedną, i drugą”. Tyle mu pozostało?</a></p>
      <blockquote>Mi nie chodzi o rozpoznawalność, ja nie mam deficytu rozpoznawalności w Polsce. Ona nie zawsze jest pozytywna. Ludzie mnie znają. Będę chciał to wykorzystać</blockquote>
      <p>— powiedział Tusk w rozmowie z korespondentką Polsat News. Dlatego zaznaczył, że będzie chciał „bardzo dużo w Polsce pracować, szczególnie z młodymi ludźmi, ale nie tylko”.</p>
      <p>Zapytany, czy myśli o budowie nowej siły politycznej, Donald Tusk nie odpowiedział wprost.</p>
      <blockquote>Myślę, że znajdę w każdym mieście w Polsce kilku ludzi, którzy są gotowi poważnie rozmawiać o najważniejszych wyzwaniach, które stoją przed Polską i Europą (…). Chciałbym, żeby w Polsce znalazła się grupa 10, 20, może 100 młodych ludzi, którzy będą rozumieli świat tak, jak on na to zasługuje. Żeby oni na serio wzięli sprawy w swoje ręce. (…) A co z tego będzie, zobaczymy</blockquote>
      <p>— stwierdził Tusk.</p>
      <blockquote>Wydaje mi się, że udało mi się zainteresować tym co wówczas powiedziałem dość dużą grupę ludzi i z tego może być bardzo duży pożytek. Nie za 10 lat, a za 3-4 lata</blockquote>
      <p>— dodał, odnosząc się w ten sposób do swojego głośnego wykładu, wygłoszonego 3 maja w Auditorium Maximum Uniwersytetu Warszawskiego.</p>
      <p>Padło też pytanie, „czy może powstać nowa partia Donalda Tuska”.</p>
      <blockquote>To jest ten język, który może zniechęcać Polaków, szczególnie młodych, do polityki. Jak ktoś się chce zapisać do partii, to ma tych partii po sufit</blockquote>
      <p>— zaznaczył.</p>
      <p>Nowy szef EPL przyznał również w rozmowie z Polsat News, że zaskoczyły go gratulacje od prezydenta Dudy.</p>
      <blockquote>To miłe, zawsze jest miłe</blockquote>
      <p>— powiedział.</p>
      <p>CZYTAJ TAKŻE: <a href="https://wpolityce.pl/polityka/473909-prezydent-gratuluje-tuskowi-nowej-funkcji-powodzenia">Prezydent Duda gratuluje Tuskowi wyboru na funkcję szefa EPL: „Życzę powodzenia i wielu osobistych sukcesów!”</a></p>
      <p>Odniósł się również do uszczypliwych i nieco żartobliwych słów premiera Mateusza Morawieckiego o wyborze Tuska na „jakąś nową funkcję w tym naszym eurokratycznym grajdołku kochanym”.</p>
      <blockquote>Każdy ma swój patent na żart, każdy ma swoje specyficzne poczucie humoru. Z różnych rzeczy, różni ludzie się śmieją</blockquote>
      <p>— skomentował.</p>
      <p>CZYTAJ TAKŻE: <a href="https://wpolityce.pl/polityka/473918-morawiecki-nowa-funkcja-tuska-w-eurokratycznym-grajdolku">Morawiecki komentuje wybór Tuska na szefa EPL: „Jakaś nowa funkcja w tym naszym eurokratycznym grajdołku kochanym”</a></p>
      <p>kpc/Polsat News</p>
    </article>
  </body>
</html>