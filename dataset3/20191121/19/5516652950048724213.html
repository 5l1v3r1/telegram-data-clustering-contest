<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426187/me-epityxia-oloklhrwthhke-to-rhodes-protect-2019"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T19:00:02+00:00"/>
    <meta property="og:title" content="Με επιτυχία ολοκληρώθηκε το “Rhodes Protect 2019”"/>
    <meta property="og:description" content="Με επιτυχία ολοκληρώθηκε το “Rhodes Protect 2019”, το Εντατικό Σεμινάριο Πεδίου στη Ρόδο που για 5η συνεχή χρονιά διοργάνωσε το ΠΜΣ “Στρατηγικές Διαχείρισης Περιβάλλοντος, Καταστροφών και Κρίσεων” σε συνεργασία με το Δήμο Ρόδου και την Περιφέρεια Νοτίου Αιγαίου και υπό την Αιγίδα του Υπουργείου Υποδομών και Μεταφορών και του Οργανισμού Αντισεισμικού Σχεδιασμού και Προστασίας."/>
  </head>
  <body>
    <article>
      <h1>Με επιτυχία ολοκληρώθηκε το “Rhodes Protect 2019”</h1>
      <address>
        <time datetime="2019-11-21T19:00:02+00:00">21 Nov 2019, 19:00</time>
      </address>
      <p>
        <b>Με επιτυχία ολοκληρώθηκε το “Rhodes Protect 2019”, το Εντατικό Σεμινάριο Πεδίου στη Ρόδο που για 5η συνεχή χρονιά διοργάνωσε το ΠΜΣ “Στρατηγικές Διαχείρισης Περιβάλλοντος, Καταστροφών και Κρίσεων” σε συνεργασία με το Δήμο Ρόδου και την Περιφέρεια Νοτίου Αιγαίου και υπό την Αιγίδα του Υπουργείου Υποδομών και Μεταφορών και του Οργανισμού Αντισεισμικού Σχεδιασμού και Προστασίας.</b>
      </p>
      <p>Το Σεμινάριο πραγματοποιήθηκε κατά το διάστημα 14 έως 18 Νοεμβρίου περιλαμβάνοντας:<br/>• Εσπερίδα με ομιλίες από κορυφαίους επιστήμονες και επαγγελματίες.</p>
      <p>• Ευρείας κλίμακας άσκηση επί χάρτου.</p>
      <p>• Ασκήσεις πεδίου (εκκένωση πληθυσμού στην Παλιά Πόλη, προσομοίωση εκδήλωσης tsunami στη Λίνδο) με τη χρήση νέων τεχνολογιών.</p>
      <p>• Αποτίμηση ασκήσεων.</p>
      <figure>
        <img src="https://www.rodiaki.gr/medias/2019/11/20/80bf1bcaa4e8d19ea0669eef13370eaf.jpg"/>
      </figure>
      <p>Παράλληλα υλοποιήθηκε από τον Οργανισμό Αντισεισμικού Σχεδιασμού και Προστασίας (ΟΑΣΠ) άσκηση ετοιμότητας και εκπαίδευσης εκπαιδευτικών σε θέματα αντισεισμικού σχεδιασμού σχολικών μονάδων στο Βενετόκλειο σχολικό συγκρότημα.</p>
      <p>"Η επιτυχία του “Rhodes Protect 2019” έγκειται τόσο στη συνεχή βελτίωση της εκπαίδευσης των μεταπτυχιακών φοιτητών στη διαχείριση καταστάσεων έκτακτης ανάγκης, όσο και στο γεγονός ότι οι δράσεις του Σεμιναρίου αποτέλεσαν το έναυσμα για τη συνεύρεση και συνεργασία σε επίπεδο άσκησης των εμπλεκόμενων φορέων (Πολιτική Προστασία του Δήμου Ρόδου, Πυροσβεστική Υπηρεσία, Λιμενικό Σώμα, Ελληνική Αστυνομία, ΕΚΑΒ, Εθελοντικές Οργανώσεις, Βρετανικό Προξενείο, Εφορεία Αρχαιοτήτων Δωδεκανήσου, ΟΑΣΠ, ΥΠΑ), αλλά και για την εκπαίδευση, εξοικείωση και ετοιμότητα της τοπικής κοινωνίας, πτυχή στην οποία συνέβαλαν ουσιαστικά και οι παράλληλες δράσεις από την πλευρά του ΟΑΣΠ" δήλωσε σχετικά ο Διευθυντής του ΠΜΣ, καθηγητής Ευθύμης Λέκκας.</p>
      <figure>
        <img src="https://www.rodiaki.gr/medias/2019/11/20/2d9e56318e1fafa51488ab389dac139f.jpg"/>
      </figure>
      <figure>
        <img src="https://www.rodiaki.gr/medias/2019/11/20/03f2eacb5c11c4382ba1e4856cc171e0.jpg"/>
      </figure>
      <figure>
        <img src="https://www.rodiaki.gr/medias/2019/11/20/c10e5ecc4bec60f7e8b3e8d7d37ec89d.jpg"/>
      </figure>
    </article>
  </body>
</html>