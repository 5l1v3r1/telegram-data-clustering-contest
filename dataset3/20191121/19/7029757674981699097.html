<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/dashteryata-na-reygan-kam-republikantsite-tramp-e-zaplaha-za-demokratsiyata.html"/>
    <meta property="og:site_name" content="News.bg"/>
    <meta property="article:published_time" content="2019-11-21T19:29:42+00:00"/>
    <meta property="og:title" content="Дъщерята на Рейгън към републиканците: Тръмп е заплаха за демокрацията"/>
    <meta property="og:description" content="„Не използвайте името на моя баща“…"/>
  </head>
  <body>
    <article>
      <h1>Дъщерята на Рейгън към републиканците: Тръмп е заплаха за демокрацията</h1>
      <address>
        <time datetime="2019-11-21T19:29:42+00:00">21 Nov 2019, 19:29</time>
      </address>
      <p>Дъщерята на американския президент Ронадл Рейгън - Пати Дейвис, се обърна с <b>критично писмо към Републиканската партия</b> заради бездействието й пред политиката на сегашния държавен глава Доналд Тръмп, накърняваща държавността и демокрацията.</p>
      <p>В <a href="https://www.washingtonpost.com/opinions/dear-republicans-stop-using-my-father-ronald-reagan-to-justify-your-silence-on-trump/2019/04/30/ed61c6de-6b50-11e9-8f44-e8d8bb1df986_story.html?fbclid=IwAR2DLCiXNyClqFOtfLhGBANN47D-B0lYROaCB4RRQOL7QS4EmTtGymVrUZc"><b>отвореното писмо</b></a> до републиканците, публикувано във в. "The Washington Post", тя <b>напомня заветите на своя баща, критикува поведението на Тръмп</b> и призовава да бъде защитена американската демокрация.</p>
      <p>Публикуваме писмото с малки съкращения:</p>
      <p>
        <i>Скъпа Републиканска партия,</i>
      </p>
      <p>
        <i>Никога не съм била част от вас, но вие сте част от семейството ми от десетилетия насам. (...)</i>
      </p>
      <p>
        <i>Пламенното отношение на моя баща към Америка, неговата ангажираност в опита му да промени страната и света и неговото фино, но мощно въздействие върху масите от хора, които се събираха да чуят думите му, направи издигането му до президентския пост почти неизбежно. Той щеше да постигне това по един или друг начин; просто се случи така, че го направи като републиканец.</i>
      </p>
      <p>
        <i>Претендирахте за неговото наследство, въздигнахте го като икона на консерватизма и използвахте за целта си цитати от него във всеки един момент. Но в този момент от американската история, когато демокрацията, на която моят баща се посвети, и конституцията, която се закле да спазва и спазваше честно - когато те биват унижавани и подлагани на издевателства от надменен и непочтителен човек, който си служи с тормоз и мошеничество, вие мълчите.</i>
      </p>
      <p>
        <i>Мълчите, когато президентът Тръмп говори за имигрантите като за боклуци, откъсва деца от техните родители и ги поставя в клетки. Може би сте забравили, че моят баща каза, че Америка е "дом за всички странници от всички изгубени места, които са се хвърлили да прекосят тъмнината".</i>
      </p>
      <p>
        <i>Запазихте мълчание, когато този президент любезничеше с Ким Чен Ун и отдаде предпочитание на твърденията на Владимир Путин, вместо да повярва на американските експерти по сигурността. Останахте безмълвни, когато един от приближените му - Рудолф У. Джулиани, заяви, че няма лошо в получаването на информация от руснаците. А сега бездействате докато Тръмп открито се противопоставя на законните искания на Конгреса, показвайки пълното си неуважение към един от стълбовете на държавната власт.</i>
      </p>
      <p>
        <i>Най-оглушително беше мълчанието ви, когато Тръмп заяви, че има "много добри хора" сред неонацистите, които шестваха с факли през американски град, скандирайки "Евреите няма да ни изместят".</i>
      </p>
      <p>
        <i>Тези от нас, които не са републиканци, все още имат право да очакват от вас да действате принципно, морално, и - да, дори благородно. Нашата демокрация е в беда и всеки, който е избран на някакъв пост, има задължението да я защити. Може би се боите от Тръмп - витае такава идея. Не съм съвсем наясно какво толкова плашещо има в едно прекомерно пораснало дете, което си служи с обиди, но ако случаят е такъв, тогава ще ви кажа: Вие сте възрастни мъже и жени. Преодолейте го.</i>
      </p>
      <p>
        <i>Моят баща нарече Америка "сияйният град на хълма". Тръмп вижда Америка като поредното си притежание, върху което може да лепне името си. Не се предполага президентът да притежава Америка. Предполага се той или тя да служи на американския народ.</i>
      </p>
      <p>
        <i>В книгата си "Как умират демокрациите" Стивън Левицки и Даниел Зиблат предупреждават: "Как избраните авторитарни управници разрушават демократичните институции, които би трябвало да ги ограничават? Някои го правят с един замах. Но по-често покушението срещу демокрацията започва бавно."</i>
      </p>
      <p>
        <i>Тръмп накърни нашата демокрация през изминалите две години. И ако бъде преизбран за нов мандат, е почти сигурно, че Америка няма да оцелее - не и като страната, за която мечтаеха бащите-основатели, не и като идеалистичния експеримент, създаден от тях чрез конституция, предназначена да защити демокрацията и да устои на тиранията.</i>
      </p>
      <p>
        <i>Моят баща си даваше сметка за нашата уязвимост. Той каза: "Свободата никога не е на повече от едно поколение от изчезване. Не я предаваме по кръвна линия на своите деца. Трябва да се борим за нея, да я защитаваме и да ги научим да правят същото."</i>
      </p>
      <p>
        <i>Ако Републиканската партия, която отстоява завета на моя баща, смята да мълчи докато Америка е повалена и разкъсана, докато демокрацията е хвърлена върху вчерашната пепел, срамът е за вас. Но не използвайте в падението името на моя баща!</i>
      </p>
    </article>
  </body>
</html>