<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/slovensko-sergej-skripal-jaroslav-nad_1911211919_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T19:19:00+00:00"/>
    <meta property="og:title" content="Policie obvinila slovenského politika v kauze Skripal, vyzvídal informace od člena bezpečnostní složek"/>
    <meta property="og:description" content="Slovenský stínový ministr obrany Jaroslav Naď podle svých slov položil svému kamarádovi otázky, na které nedostal odpověď. Policie ho vyšetřuje i kvůli dalším aktivitám."/>
  </head>
  <body>
    <article>
      <h1>Policie obvinila slovenského politika v kauze Skripal, vyzvídal informace od člena bezpečnostní složek</h1>
      <address><time datetime="2019-11-21T19:19:00+00:00">21 Nov 2019, 19:19</time> by <a rel="author">ČTK</a></address>
      <p>
        <b>Slovenského stínového ministra obrany za opoziční protikorupční hnutí Obyčejní lidé a nezávislé osobnosti policie obvinila, že na členovi bezpečnostních složek vyzvídal informace o případu otravy bývalého ruského a britského agenta Sergeje Skripala a jeho dcery v Británii. Sám obviněný Jaroslav Naď to řekl novinářům po čtvrtečním výslechu. Policie ho vyšetřuje i v případu jeho dřívějších podnikatelských aktivit.</b>
      </p>
      <p>Jaroslav Naď byl obviněn v době pokračující kampaně před nadcházejícími parlamentními volbami.</p>
      <p>„Při jedné komunikaci s mým kamarádem (z bezpečnostního prostředí) jsem položil otázky, které se týkaly vyšetřování kauzy Skripal v Salisbury. Položil jsem otázku, nedostal jsem na ni odpověď. Považuji (to obvinění) za absurdní,“ uvedl Naď.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/skripal-otrava-rusove-svatba_1910151839_pj"/>
      </related>
      <p>Stínový ministr v minulosti pracoval na slovenském ministerstvu obrany a působil i jako vojenský analytik. V minulosti získal bezpečnostní prověrku nejvyššího stupně.</p>
      <p>Z otravy Skripalových Londýn obvinil Moskvu. Slovensko v této kauze na rozdíl od většiny členských zemí Evropské unie včetně Česka loni nepřistoupilo k vyhoštění ruských diplomatů.</p>
      <p>Naď podle slovenského listu <a href="https://dennikn.sk/1658851/nada-stihaju-za-to-ze-sa-zaujimal-o-pohyb-rusov-spojenych-s-kauzou-skripal/?ref=tit">Denník N</a> čelí obvinění za to, že se snažil získat informace o případném pohybu Rusů spojovaných s kauzou Skripal na území Slovenska.</p>
      <h3>Korumpování novináře</h3>
      <p>V jiné kauze čelí Naď podezření, že jako analytik mohl korumpovat novináře, který dostával peníze za editaci různých textů. V tomto případu obviněn zatím nebyl. Zmíněným novinářem by měl být Roman Pataj z Denníku N, který to napsal na <a href="https://dennikn.sk/1660218/ako-som-sa-stal-sucastou-trestneho-stihania-jaroslava-nada/?ref=in">webu listu</a> a který údajnou korupci označil za hloupost.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/novicok-salisbury-britska-policie-sergej-skripal-rusko_1908151714_nkr"/>
      </related>
      <p>Uvedl také, že pro nevládní Slovenský institut pro bezpečnostní politiku začal pracovat ještě předtím, než se do jeho čela postavil Naď a že honoráře dostával na účet v bance.</p>
      <p>Naď řekl, že trestní oznámení na něj v obou případech podal šéf slovenského vojenského zpravodajství Ján Balciar. Právě na Balciarovy nadstandardní majetkové poměry Naď letos upozorňoval. Kromě toho kritizoval některé plánované nákupy techniky pro armádu.</p>
      <p>Kvůli obvinění zmíněného stínového ministra obrany slovenský premiér Peter Pellegrini svolal na pátek jednání bezpečnostní rady státu. Pellegrini už ve středu tvrdil, že Naď je podezřelý z různých protiprávních aktivit.</p>
      <p>Strana Obyčejní lidé a nezávislé osobnosti se obviněného zastala, podle jejího šéfa Igora Matoviče je policejní vyšetřování zneužíváním moci před volbami.</p>
      <related>
        <h4>Související články</h4>
        <a href="https://www.irozhlas.cz/zpravy-svet/nemecko-vrazda-gruzinec-rusko-agenti-kadyrov_1908282320_jak"/>
        <a href="https://www.irozhlas.cz/zpravy-svet/sergej-skripal-agent-rusko-telefonat-velka-britanie-kontakt_1905232258_dok"/>
        <a href="https://www.irozhlas.cz/zpravy-svet/sergej-skripal-otrava-novicok-agent-denis-sergejev-bellingcat-respekt_1902141830_jgr"/>
      </related>
    </article>
  </body>
</html>