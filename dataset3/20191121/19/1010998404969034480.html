<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/start-na-procedurata-za-nov-shef-na-antikorupcionnata-komisija-obzor.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T19:11:00+00:00"/>
    <meta property="og:title" content="Старт на процедурата за нов шеф на антикорупционната комисия (ОБЗОР)"/>
    <meta property="og:description" content="Кандидатът на управляващите Сотир Цацаров започна совалки в Народното събрание"/>
  </head>
  <body>
    <article>
      <h1>Старт на процедурата за нов шеф на антикорупционната комисия (ОБЗОР)</h1>
      <h2>Кандидатът на управляващите Сотир Цацаров започна совалки в Народното събрание</h2>
      <address><time datetime="2019-11-21T19:11:00+00:00">21 Nov 2019, 19:11</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/21/antik_1574356409-1.mp4"/>
      </figure>
      <p>Старт на процедурата за нов шеф на антикорупционната комисия. Днес кандидатът на управляващите Сотир Цацаров започна совалки в Народното събрание.</p>
      <p>След като вече е ясно, че Цацаров е кандидатът на по-голямата част от управляващата коалиция, днес той трябваше да убеди само част от патриотите.</p>
      <p>Така - зад него вече застават ГЕРБ, патриотите, атака. ДПС пък нарекоха потенциала му "национално богатство".</p>
      <p>На обратния полюс - против са БСП, както и партия „Воля”, които имат собствен кандидат за позицията.</p>
      <p>Сотир Цацаров дойде в парламента конкретно за срещата с „Обединените патриоти” и партия „Атака”. И с ясна нагласа:</p>
      <p>„Считам, че комисията има потенциал и мога да допринеса за това, тя може да получи това място, което й отрежда законът - тя да бъде събудена от състоянието, в което се намира сега”, заяви Сотир Цацаров. <br/><br/>След срещата стана ясно, че патриотите ще гласуват за него. Възгледите им по повечето теми съвпадали. Например - да се стесни обхватът на проверките.</p>
      <p>Единодушни били и за съкращаване на щата на комисията от 422 души.<br/>Стана ясно обаче, че нито Цацаров, нито конкурентът му Симеон Найденов няма да получат подкрепа от БСП. Те припомниха старата си идея шефът на комисията да се назначава от президента, а не да се избира от парламента.</p>
      <figure>
        <img src="https://img.bg.sof.cmestatic.com/media/images/640x/Nov2019/2112028964.jpg"/>
        <figcaption>Снимка: bTV</figcaption>
      </figure>
      <p>„Няма как човек, който е зависим от нашето решение и ако тръгне да разследва обективно, утре това мнозинство може да се събере и да го уволни”, обясни Корнелия Нинова, лидер на БСП. <br/><br/>„Аз лично не мисля, че този модел е най работещия”, поясни Цацаров, главен прокурор, кандидат за КПКОНПИ.<br/><br/>Нинова допълни, че лично тя ще гласува против и двете кандидатури.</p>
      <p>Предстои Парламентарната комисия за борба с корупцията да провери дали двамата кандидати отговарят на изискванията на закона и са подали всички документи.</p>
      <p>Веднага след това се насрочва изслушването им в открито заседание на комисията, а след това се гласуват в пленарната зала по отделно с обикновено мнозинство.</p>
    </article>
  </body>
</html>