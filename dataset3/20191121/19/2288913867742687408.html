<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04729269"/>
    <meta property="og:site_name" content="De Standaard"/>
    <meta property="article:published_time" content="2019-11-21T19:38:00+00:00"/>
    <meta property="og:title" content="Reconstructie moord op Julie Van Espen ‘vlot verlopen’"/>
    <meta property="og:description" content="De tweede poging tot reconstructie van de moord op studente Julie Van Espen (23) is volgens het parket vrij vlot verlopen. Verdachte Steve B. (39) verleend..."/>
  </head>
  <body>
    <article>
      <h1>Reconstructie moord op Julie Van Espen ‘vlot verlopen’</h1>
      <address>
        <time datetime="2019-11-21T19:38:00+00:00">21 Nov 2019, 19:38</time>
      </address>
      <p>
        <b>De tweede poging tot reconstructie van de moord op studente Julie Van Espen (23) is volgens het parket vrij vlot verlopen. Verdachte Steve B. (39) verleende nu wel zijn medewerking .</b>
      </p>
      <p>De reconstructie nam zowat 3,5 uur in beslag, aldus het parket. Een poging om in juni een reconstructie te houden mislukte omdat B. niet wilde meewerken. Hij voelde er zich fysiek en mentaal toen niet toe in staat.</p>
      <p>B. heeft volgens zijn advocaat Dimitri de Béco zelf aangedrongen op de reconstructie, ‘omdat hij dat iedereen verschuldigd is. We hebben het aan de onderzoeksrechter gevraagd en die heeft ermee ingestemd.’</p>
      <p>Steve B. werd donderdag rond 13.20 uur door de federale politie naar de plaats van de feiten gebracht, onder de Burgemeester Gabriël Theunisbrug over het Albertkanaal aan het Sportpaleis in Merksem.</p>
      <p>De reconstructie zelf gebeurde achter zwarte schermen in aanwezigheid van de onderzoeksrechter, de speurders, de wetsdokter, de gerechtspsychiater, de mensen van het labo en het parket(-generaal). De advocaten van B. en de nabestaanden, alsook de vader van de vriend van Julie volgden de reconstructie op scherm in een politievoertuig.</p>
      <p>‘Alle partijen hebben de kans gekregen om vragen te stellen aan de verdachte, die de hele tijd heeft meegewerkt. Hij heeft getoond hoe de feiten verlopen zijn en heeft ook geantwoord op de vragen. Zijn versie van de feiten zal nu getoetst worden aan de objectieve vaststellingen in het dossier’, zegt parketwoordvoerster Caroline Vanderstokker.</p>
      <p>
        <b>‘Zwaar’</b>
      </p>
      <p>B. heeft tijdens de reconstructie zijn best gedaan, zegt de Béco. ‘Hij heeft met veel goede wil uitgelegd en getoond wat er toen gebeurd is. De confrontatie met zijn eigen daden was zwaar, maar hij heeft het toch zo goed mogelijk willen doen.’</p>
      <p>Meester John Maes, die voor de nabestaanden van Julie Van Espen optreedt, is tevreden dat er toch nog een reconstructie van de feiten kon plaatsvinden. ‘Er zijn geen getuigen. We kunnen alleen voortgaan op zijn versie en daarom vond ik het belangrijk dat zijn verklaring kon worden afgetoetst aan de realiteit ter plaatse.’</p>
      <p>
        <b>Proces</b>
      </p>
      <p>Deze reconstructie vormt volgens het parket het sluitstuk van het onderzoek naar de feiten zelf. Het moraliteitsonderzoek is ver gevorderd. Wanneer het tot een proces zou kunnen komen, is nog niet duidelijk.</p>
      <p>Julie Van Espen verdween op 4 mei. De studente uit Schilde was thuis met de fiets vertrokken richting Antwerpen, waar ze met vriendinnen had afgesproken, maar kwam daar nooit aan. B. werd gevat dankzij videobeelden. Hij was op vrije voeten in afwachting van een tweede verkrachtingszaak.</p>
    </article>
  </body>
</html>