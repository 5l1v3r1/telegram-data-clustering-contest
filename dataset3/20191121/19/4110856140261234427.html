<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/problimata_se_attiki_boiotia_ileia_kai_thaso_apo_tis_neropontes_broxes_kai_tin_paraskeui-588786/"/>
    <meta property="og:site_name" content="Real.gr"/>
    <meta property="article:published_time" content="2019-11-21T19:35:00+00:00"/>
    <meta property="og:title" content="Ο καθηγητής Διεθνών Σχέσεων, Κώστας Υφαντής, στον ΑΝΤ1 για τα επεισόδια στο Πάντειο"/>
    <meta property="og:description" content="Προβλήματα στην Αττική προκάλεσε η σφοδρή κακοκαιρία το απόγευμα της Πέμπτης, ενώ η ΕΜΥ προειδοποιεί μέ νέο έκτακτο δελτίο επιδείνωσης του καιρού για ισχυρές βροχές, καταιγίδες αλλά και χιονοπτώσεις στα ορεινά."/>
  </head>
  <body>
    <article>
      <h1>
        <a href="https://www.real.gr/koinonia/arthro/o_kathigitis_diethnon_sxeseon_kostas_yfantis_ston_ant1_gia_ta_epeisodia_sto_panteio-588785/">Ο καθηγητής Διεθνών Σχέσεων, Κώστας Υφαντής, στον ΑΝΤ1 για τα επεισόδια στο Πάντειο</a>
      </h1>
      <address><time datetime="2019-11-21T19:35:00+00:00">21 Nov 2019, 19:35</time> by <a rel="author">Real.gr</a></address>
      <p>
        <b>Προβλήματα στην Αττική προκάλεσε η σφοδρή κακοκαιρία το απόγευμα της Πέμπτης, ενώ η ΕΜΥ προειδοποιεί μέ νέο έκτακτο δελτίο επιδείνωσης του καιρού για ισχυρές βροχές, καταιγίδες αλλά και χιονοπτώσεις στα ορεινά.</b>
      </p>
      <p>Από την νεροποντή δημιουργήθηκαν πολύωρα προβλήματα στην κυκλοφορία των οχημάτων με τα περισσότερα να εντοπίζονται στη Λεωφόρο Κηφισίας, τον Κηφισό και την είσοδο της εθνικής οδού Αθηνών- Κορίνθου, στο ύψος του Σκαραμαγκά.</p>
      <p>Παράλληλα, διακόπηκε η κυκλοφορία των οχημάτων στην οδό Κυριαζή, στην Κηφισιά, από τη συμβολή της με τη λεωφόρο Κηφισίας έως την οδό Αγίου Τρύφωνος, λόγω θραύσης αγωγού ύδρευσης, ενώ η δυνατή βροχόπτωση προκάλεσε και τη διακοπή του αγώνα βόλεϊ μεταξύ του Παναθηναϊκού και του Φοίνικα Σύρου στο κλειστό του Αμαρουσίου. Όσον αφορά την Πυροσβεστική, δέχθηκε δύο κλήσεις για δένδρα που έπεσαν.</p>
      <p>Οι ισχυρές τοπικά καταιγίδες που έπληξαν τους νομούς Βοιωτίας και Αττικής, έδωσαν περισσότερους από 1.200 κεραυνούς και σημαντικά ύψη βροχόπτωσης.</p>
      <figure>
        <img src="https://www.thetoc.gr/images/articles/7/article_226764/upl5dd6d3d29cca0.jpg"/>
      </figure>
      <p>
        <i>Οι κεραυνοί που καταγράφηκαν σύμφωνα με το σύστημα ανίχνευσης κεραυνών «ΖΕΥΣ»</i>
      </p>
      <figure>
        <img src="https://www.thetoc.gr/images/articles/7/article_226764/upl5dd6d402de495.jpg"/>
      </figure>
      <p>
        <i>Τα ύψη βροχόπτωσης</i>
      </p>
      <p>Ισχυρές καταιγίδες έπληξαν επίσης μεγάλο μέρος της χώρας με τα ισχυρότερα φαινόμενα να εντοπίζονται στη Χαλκιδική και στο Βορειοανατολικό Αιγαίο. Εντυπωσιακές είναι οι καταγραφές στη Θάσο όπου καταγράφηκαν 102 χιλιοστά βροχής και στην Ιερά Μονή Βατοπαιδίου όπου καταγράφηκαν 92 χιλιοστά βροχής.</p>
      <figure>
        <img src="https://www.thetoc.gr/images/articles/7/article_226764/upl5dd6d484104dc.jpg"/>
      </figure>
      <p>Σύμφωνα με το νέο έκτακτο δελτίο επιδείνωσης του καιρού της ΕΜΥ κατά τη διάρκεια της νύχτας τα φαινόμενα σταδιακά θα εξασθενήσουν. Ωστόσο την Παρασκευή υα φαινόμενα θα επηρεασούν μέχρι τις πρώτες πρωινές ώρες την ανατολική Κρήτη και τις ανατολικές Κυκλάδες, μέχρι το μεσημέρι τα νησιά του ανατολικού Αιγαίου και τα Δωδεκάνησα και μέχρι αργά το απόγευμα τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, τα νησιά του βόρειου Αιγαίου και πιθανώς πρόσκαιρα τις Σποράδες.</p>
      <p>
        <b>Αναλυτικά η πρόγνωση της Παρασκευής</b>
      </p>
      <p>Τοπικά ισχυρές βροχές και καταιγίδες θα σημειωθούν την Παρασκευή στα ανατολικά ηπειρωτικά και στις Σποράδες, περιοχές όπου γρήγορα θα σταματήσουν, καθώς επίσης στην Κεντρική και Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου, στα ανατολικά τμήματα των Κυκλάδων και της Κρήτης και στα Δωδεκάνησα. Παροδικές χιονοπτώσεις θα εκδηλωθούν στα βόρεια ορεινά πάνω από τα 1.600 μέτρα.</p>
      <p>Βαθμιαία στις Κυκλάδες και στην Κρήτη και από τις απογευματινές ώρες στα ανατολικά νησιωτικά τμήματα του Αιγαίου ο καιρός θα παρουσιάσει βελτίωση, ενώ στη βορειοανατολική χώρα τα φαινόμενα θα συνεχιστούν έως το βράδυ. Παράλληλα, σχετικά αυξημένες θα είναι οι συγκεντρώσεις σκόνης στην ατμόσφαιρα, δημιουργώντας κατά τόπους το φαινόμενο των λασποβροχών.</p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 7 έως 16, στην Ήπειρο από 8 έως 18 βαθμούς, στην Κεντρική Ελλάδα από 7 έως 20, στη Δυτική και Νότια Ελλάδα από 12 έως 19 βαθμούς, στα υπόλοιπα ηπειρωτικά από 8 έως 20 βαθμούς, στα νησιά του Ιονίου από 12 έως 19, και στα νησιά του Αιγαίου και στην Κρήτη από 12 έως 20 βαθμούς Κελσίου.</p>
      <p>Οι άνεμοι στο Αιγαίο θα πνέουν από νότιες διευθύνσεις με εντάσεις έως 5 μποφόρ, με εξαίρεση τα βορειότερα πελάγη και κυρίως το Θρακικό, όπου θα επικρατήσουν ανατολικοί βορειοανατολικοί άνεμοι εντάσεων 5 με 6 μποφόρ και το βράδυ τοπικά 7 μποφόρ, ενώ στο Νότιο Αιγαίο οι άνεμοι σταδιακά θα στραφούν σε δυτικούς μέτριους 5 μποφόρ. Στο Ιόνιο οι άνεμοι θα πνέουν βορειοδυτικοί ασθενείς έως σχεδόν μέτριοι, 3 με 4 μποφόρ και από τις απογευματινές ώρες ανατολικοί με ίδιες εντάσεις.</p>
      <p>Στην Αττική αναμένονται νεφώσεις με τοπικές βροχές και πιθανόν σποραδικές καταιγίδες, φαινόμενα που μέχρι το πρωί θα σταματήσουν. Οι άνεμοι θα πνέουν νότιοι μέτριοι και βαθμιαία δυτικοί βορειοδυτικοί με εντάσεις έως 4 μποφόρ. Η θερμοκρασία θα κυμανθεί στην πόλη της Αθήνας από 15 έως 20 βαθμούς.</p>
      <p>Στη Θεσσαλονίκη αναμένονται νεφώσεις με τοπικές βροχές κατά περιόδους. Οι άνεμοι θα πνέουν βορειοδυτικοί ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 11 έως 15 βαθμούς.</p>
      <p>
        <b>Πνίγηκε η Ηλεία από την καταιγίδα - Βούλιαξαν τα σπίτια</b>
      </p>
      <p>Ζημιές σε σπίτια, επιχειρήσεις και υποδομές προκάλεσε το κύμα κακοκαιρίας που έπληξε την ευρύτερη περιοχή του Πύργου.</p>
      <p>Σύμφωνα με τον αντιδήμαρχο Πολιτικής Προστασίας, Γιάννης Αργυρόπουλος, πλημμύρισαν περίπου 30 σπίτια και 20 επιχειρήσεις, ενώ προκλήθηκαν ζημιές στην αγροτική οδοποιία και σε γεφύρια».</p>
      <p>Η καταγραφή των ζημιών έχει ξεκινήσει στις υποδομές, ενώ συνεργείο της Πρόνοιας καταγράφει ζημιές σε οικοσκευές σπιτιών και συνεργείο της Περιφέρειας Δυτικής Ελλάδας καταγράφει τις ζημιές που έχουν προκληθεί σε επιχειρήσεις.</p>
      <figure>
        <img src="https://www.thetoc.gr/images/articles/7/article_226706/upl5dd6711f9df8b.jpg"/>
      </figure>
      <p>Παράλληά έχει σταλεί αίτημα στην Πολιτική Προστασία, ώστε να κηρυχθεί ο δήμος Πύργου σε κατάσταση έκτακτης ανάγκης.</p>
      <figure>
        <img src="https://www.thetoc.gr/images/articles/7/article_226706/upl5dd66d1b1d5a2.jpg"/>
      </figure>
      <p>Στον Πύργο, οι δρόμοι ακόμη και στο κέντρο της πόλης πλημμύρισαν από την ισχυρή καταιγίδα με την Πυροσβεστική να δέχεται δεκάδες κλήσεις από κατοίκους, ενώ χρειάστηκε να απεγκλωβιστούν και οδηγοί από τα αυτοκίνητά τους.</p>
      <figure>
        <img src="https://www.thetoc.gr/images/articles/7/article_226706/upl5dd66d41381b6.jpg"/>
      </figure>
      <p>Ρέμα υπερχείλισε στη Βαρβάσαινα ενώ υπήρξε τουλάχιστον ένα πλημμυρισμένο σπίτι στα Χαλικιάτικα,ενώ στο Λαμπέτι εγκλωβίστηκαν οχήματα.</p>
      <figure>
        <img src="https://www.thetoc.gr/images/articles/7/article_226706/upl5dd66d4b90338.jpg"/>
      </figure>
      <p>
        <b>Πλημμύρες στη Θάσο και κλειστά σχολεία</b>
      </p>
      <p>Κλειστά θα παραμείνουν την Παρασκευή, τα σχολεία στη Θάσο με απόφαση του δημάρχου του νησιού, μετά από την ισχυρή καταιγίδα που έπληξε την περιοχή.</p>
      <figure>
        <img src="https://www.thetoc.gr/images/articles/7/article_226740/upl5dd6a68a1b0db.jpg"/>
      </figure>
      <p>Μεγάλες καταστροφές εξαιτίας της πολύωρης σφοδρής βροχόπτωσης έχουν υποστεί σπίτια και καταστήματα στην περιοχή των Λιμεναρίων ενώ, η πυροσβεστική έχει κληθεί να αντιμετωπίσει δεκάδες περιστατικά.</p>
      <p>Ο δρόμος Καλυβίων - Λιμεναρίων έκλεισε από την αστυνομία καθώς μεγάλες ποσότητες νερού 'ετρεχαν στο οδόστρωμα.</p>
      <figure>
        <iframe src="https://www.youtube.com/embed/5giKiTY8tP8" width="640" height="360" data-service="Youtube" scrolling="no"/>
      </figure>
    </article>
  </body>
</html>