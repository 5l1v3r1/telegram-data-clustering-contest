<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/bih-zupanijske-vlasti-u-tuzli-protiv-prihvatanja-migranata/"/>
    <meta property="og:site_name" content="Krstarica"/>
    <meta property="article:published_time" content="2019-11-21T19:09:00+00:00"/>
    <meta property="og:title" content="BiH: Županijske vlasti u Tuzli protiv prihvatanja migranata"/>
    <meta property="og:description" content="TUZLA - Županijske vlasti u Tuzli odbile su danas da daju saglasnost za smeštaj migranata na području ove županije, dok su žitelji većinskih hrvatskih"/>
  </head>
  <body>
    <article>
      <h1>BiH: Županijske vlasti u Tuzli protiv prihvatanja migranata</h1>
      <address><time datetime="2019-11-21T19:09:00+00:00">21 Nov 2019, 19:09</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>TUZLA – Županijske vlasti u Tuzli odbile su danas da daju saglasnost za smeštaj migranata na području ove županije, dok su žitelji većinskih hrvatskih mesnih zajednica kod Tuzle protestovali zbog najave državnih vlasti da novi kamp za migrante preko zime smesti upravo u njihov komšiluk.</p>
      <p>Kako su izvestili iz Skupštine Tuzlanske županije, poslanici su jednoglasno na današnjoj hitnoj sednici odbili predloge da se kasarna u mestu Ljubače i prostorije rudnika u mestu Bukinju pretvore u objekte za smeštaj migranata, prenela je Hina.<br/>Pojašnjeno je da poslanici ne prihvataju niti jedan predlog koji nije usaglašen s lokalnom zajednicom, gradonačelnicima, načelnicima i Vladom Tuzlanske županije oko smeštaja migranata u ovoj županiji.</p>
      <p>Stanovnici nekoliko tuzlanskih mesnih zajednica protestovali su u četvrtak zbog najave da bi se migranti mogli smestiti na području ove županije.</p>
      <p>Lokalni hrvatski zvaničnici u Tuzli i Živinicama usprotivili su se nedavno najavama predsedavajućeg Saveta ministara BiH Denisa Zvizdića da bi se novi centar za migrante tokom zime mogao otvoriti u mestu Ljubačama kod Tuzle. Pozvali su vlasti na državnom nivou da promene odluku o lokaciji za smeštaj migrantskih centara, te da budu izvan naseljenih mesta.</p>
      <p>(Tanjug)</p>
    </article>
  </body>
</html>