<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Priorat-diccionari-literari-publicat-Vibop_0_2348165371.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T19:00:45+00:00"/>
    <meta property="og:title" content="El Priorat ja té el seu ‘diccionari literari’ publicat per Vibop"/>
    <meta property="og:description" content="El volum recull una selecció de textos de diversos autors escrits durant deu anys"/>
  </head>
  <body>
    <article>
      <h1>El Priorat ja té el seu ‘diccionari literari’ publicat per Vibop</h1>
      <h2>El volum recull una selecció de textos de diversos autors escrits durant deu anys</h2>
      <address>
        <time datetime="2019-11-21T19:00:45+00:00">21 Nov 2019, 19:00</time>
      </address>
      <p>“El Priorat no té límits, és com un mosaic i cada escriptor hi aporta una peça, igual que cada poble aporta la seva identitat a la comarca”. Montserrat Domingo és ermitana i “adalil”, una voluntària que acompanya els escriptors que participen en la iniciativa Priorat en Persona, organitzada pel Centre Quim Soler, la Literatura i el Vi, del Molar. “Aquest mosaic és també de complicitat, la que es genera entre tots els sectors de la població que s’impliquen en el projecte”, explica Roser Vernet Anguera, activista cultural, ànima del <a href="http://www.centrequimsoler.cat/">Centre Quim Soler</a>.</p>
      <p>Efectivament, ja fa deu anys que Priorat en Persona acull durant quatre dies quatre escriptors que s’introdueixen en aquesta comarca gràcies als “adalils” –els perfils són ben variats: pagesos, viticultors, professors, artistes– i posteriorment, en una segona visita “de tornada” l’any següent, han d’escriure un text que s’alimenta de les seves experiències i vivències al Priorat i que s’integra en un diccionari literari.<a href="https://vibop.cat/vibop-edicions/"> Edicions Vibop</a> publica ara un tast d’aquests textos <i>Priorat en Persona: Diccionari literari d’un paisatge excepcional</i>, que aplega entrades de Dolors Miquel, Ignasi Mora, Manuel Baixauli, Anna Ballbona, Antoni Munné-Jordà, Martí Domínguez i Toni Sala.<br/>“Els escriptors convidats també han d’escriure una entrada d’algun dels altres escriptors participants. D’aquesta manera es va confegint aquesta obra individual i alhora col·lectiva, endreçada alfabèticament”.</p>
      <h3>Un projecte que "transforma la mirada"</h3>
      <p>Aquests textos, a més, els envien als instituts de la zona perquè els estudiants els treballin amb els escriptors. Júlia Viejobueno, llicenciada en literatura comparada i “adalil”, recorda l’experiència d’enfrontar-se a aquests textos quan anava a l’institut: “Va ser impressionant treballar textos escrits per gent de fora però que parlen del teu món. Priorat en Persona és un projecte que transforma la mirada, permet conèixer gent d’arreu de la comarca i també copsar la complexitat del territori”. Segons Viejobueno, aquest projecte també serveix per trencar tòpics, "sobretot la imatge que tenim des de dins que hem de marxar del Priorat perquè aquí no hi ha res”.</p>
      <p>Entre els escriptors que han viscut aquesta experiència literària de descoberta d’un territori vitícola esquitxat de torres eòliques, amb una densitat de població molt baixa (9.869 habitants), hi ha Albert Villaró, que valora la bona acollida que va rebre en la primera edició, o bé Ramon Solsona, que destaca la “confluència d’energies creatives” que es generen durant l’estada –“es crea un lligam amb un territori que no és el teu”–. Sense oblidar Ramon Erra, que evoca el fet de veure una comarca a través dels ulls dels adalils, “que et regalen allò més seu”. Per la seva banda, Antoni Munné-Jordà subratlla el valor d’aquesta “enciclopèdia prioratina” que s’ha creat al voltant de la figura de l’escriptor Quim Soler (1940-1993).</p>
      <p>Durant aquests deu anys hi han passat 35 escriptors de tots els Països Catalans i hi han participat 24 adalils, que han volgut mostrar i compartir un territori sense semàfors (l'últim, provisional, el van treure el 2014) que aspira a ser un paisatge Patrimoni de la Humanitat.</p>
    </article>
  </body>
</html>