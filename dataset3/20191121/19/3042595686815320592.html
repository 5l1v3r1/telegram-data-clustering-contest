<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/fikk-startnekt-allerede-i-juni/71847661"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T19:32:24+00:00"/>
    <meta property="og:title" content="Fikk startnekt allerede i juni"/>
    <meta property="og:description" content="Ingvild Flugstad Østberg går ikke i åpningshelga på Beitostølen. TV 2 skriver at dette ikke er første gangen hun har blitt nektet å gå skirenn."/>
  </head>
  <body>
    <article>
      <h1>Fikk startnekt allerede i juni</h1>
      <h2>Ingvild Flugstad Østberg går ikke i åpningshelga på Beitostølen. TV 2 skriver at dette ikke er første gangen hun har blitt nektet å gå skirenn.</h2>
      <address><time datetime="2019-11-21T19:32:24+00:00">21 Nov 2019, 19:32</time> by <a rel="author">Magnus Gamlem</a></address>
      <p>BEITOSTØLEN / OSLO (Dagbladet): Allerede i juni satte langrennsledelsen ned foten og nektet Flugstad Østberg å gå et rulleskirenn og på treningssamling. Det skriver <a href="https://www.tv2.no/sport/11008692/">TV 2</a>.</p>
      <p>Landslagstrener Ole Morten Iversen bekrefter hendelsen for kanalen.</p>
      <p>- Det ble gjort med tanke på at hun iallfall skulle være klar for sesongen. Men, hun (Ingvild) har fortsatt å tøye grenser. Treningsdagboka viser at hun har trent mer enn planlagt. Det kan fort bli slik når du er i flyten og iveren tar overhånd, sier Iversen.</p>
      <p>
        <b>Dagbladet er kjent med at Flugstad Østberg valgte å bli hjemme da landslaget hadde samling i Sverige i august. Det skal hun ha blitt anbefalt av trenerteamet.</b>
      </p>
      <p>Landslagslege Øystein Andersen sier dette om hvorfor de ikke klarte å følge opp Flugstad Østberg bedre:</p>
      <p>- Det er jo en kontinuerlig dialog i laget med tanke på totalsituasjonen. Og så kan du si at man i en situasjon som dette måtte justere kursen litt. Det er jo det som er saken nå, sier han til TV 2.</p>
      <p>Til Dagbladet sier legen at Flugstad Østberg ikke er syk.</p>
      <p>- Hun trener mye og balanserer på en knivsegg. Jobben min er å følge helsen deres.</p>
      <h3>Vil være et forbilde</h3>
      <p>Det var en gråtkvalt Flugstad Østberg som møtte pressen tidligere i dag. På en pressekonferanse fortalte hun at hun hadde fått startnekt av Skiforbundet, uten å ville gå i detaljer på nøyaktig hvorfor hun ikke får gå.</p>
      <p>
        <b>- Jeg skulle ønske jeg ikke trengte å ha den samtalen her med dere nå, men jeg prøver å være bevisst i min rolle som forbilde. Jeg ønsker å være åpen og ærlig uten å gå inn på hver minste detalj, sier Østberg til pressen på Beitostølen.</b>
      </p>
      <p>Før hun fortsatte:</p>
      <p>- Det har seg slik at jeg har havnet i en situasjon der jeg ikke kan gå skirenn. Det er selvfølgelig veldig kjedelig og beklagelig at det har blitt sånn her. Det er av helsemessige årsaker der ikke alle krav i helseattesten er innfridd.</p>
      <h3>Innfridde ikke helsekrav</h3>
      <p>De norske utøverne må jevnlig gjennom en helsesjekk før konkurranser. Der må de blant annet fylle ut en <a href="https://www.skiforbundet.no/langrenn/skirenn/regler-og-retningslinjer/helseattest/skjema-for-helseattest/">helseattest</a> sammen med legen på det norske landslaget.</p>
      <p>I dokumentet på Norges Skiforbunds hjemmeside står det at <i>helseattesten skal avdekke om utøver har ernæringsutfordringer, spiseforstyrrelse eller om det foreligger andre forhold som er relevant for vurderingen av om utøver er helsemessig skikket til å representere.</i></p>
      <p>De blir også målt og veid, i tillegg til at ting som hemoglobinnivået, blodtrykk og pulsen måles.</p>
      <p>
        <b>Østberg ville ikke si hva det var som ikke var innfridd, men forteller at hun må komme seg på plussiden før hun kan konkurrere.</b>
      </p>
      <p>Utøverne på det norske skilandslaget må jevnlig gjennom en helserapport.-</p>
      <h3>- Forbasket lite til</h3>
      <p>Dagbladet snakket med Ole Morten Iversen tidligere i dag. Han synes synd på Flugstad Østberg, og synes hun er modig som tør å være åpen om det.</p>
      <p>- Jeg føler virkelig med Ingvild, at hun kommer opp i dette akkurat nå. Det er utrolig dårlig timing, rett før verdenscupåpningen. Men så er jeg stolt over måten hun takler dette på. Hun kunne valgt å ikke lage noe sak av det, men velger å ta det i plenum. Det er ikke gitt.</p>
      <p>Iversen er usikker på hvor lenge fjorårets verdenscupvinner er ute. Han forteller at toppidrettsutøvere nesten alltid strekker stikken så langt det er mulig, og at det dessverre gikk for langt denne gangen for Flugstad Østberg.</p>
      <p>- Det er bedre å være litt på den trygge siden. Går du å balanserer på en knivsegg, skal det så forbasket lite til før noe blir litt feil. Det ble det nå, på et litt kjedelig tidspunkt for henne. Det er en kalkulert risiko i å være toppidrettsutøver. Det handler om en balanse og å tenke langsiktig. Det kan være en lærepenge for andre også, mener treneren.</p>
    </article>
  </body>
</html>