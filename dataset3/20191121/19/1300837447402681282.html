<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/economia/2019/11/21/mittal-cdm-incontro-azienda-ilva-a-giudizio-bondi-e-gnudi_037de93e-cd79-4d68-ab7b-633be37944e9.html"/>
    <meta property="og:site_name" content="ANSA.it"/>
    <meta property="article:published_time" content="2019-11-21T19:04:36+00:00"/>
    <meta property="og:title" content="Ilva, Bondi e Gnudi a giudizio per la gestione dei rifiuti"/>
    <meta property="og:description" content="E per getto pericoloso di cose. I fatti contestati risalgono fino al 1 agosto 2015 (ANSA)"/>
  </head>
  <body>
    <article>
      <h1>Ilva, Bondi e Gnudi a giudizio per la gestione dei rifiuti</h1>
      <h2>E per getto pericoloso di cose. I fatti contestati risalgono fino al 1 agosto 2015</h2>
      <address><time datetime="2019-11-21T19:04:36+00:00">21 Nov 2019, 19:04</time> by <a rel="author">Redazione ANSA</a></address>
      <p>I pm Remo Epifani, Raffaele Graziano e Mariano Buccoliero hanno <b>citato a giudizio per il 4 dicembre prossimo</b>, dinanzi al giudice monocratico del Tribunale di Taranto, gli ex commissari straordinari di Ilva Enrico Bondi e Piero Gnudi e i direttori di stabilimento pro tempore Antonio Lupoli e Ruggero Cola per getto pericoloso di cose e attività di gestione di rifiuti non autorizzata contestati fino all'1 agosto 2015.</p>
      <p>Dopo due richieste di archiviazione, era stato il gip Vilma Gilli a disporre nuove indagini. Gli indagati, secondo l'accusa, nelle rispettive qualità e in concorso e accordo tra loro, omettendo nell'esercizio dell'attività produttiva dello stabilimento siderurgico Ilva sottoposto a commissariamento di adempiere alle prescrizioni Aia (rilasciata il 26 ottobre 2012) nonché alle prescrizioni del Piano delle misure e delle attività di tutela ambientale e sanitaria di cui al Dpcm del 14 marzo 2014. Per l'accusa, avrebbero così determinato "illecitamente - è detto nel capo d'imputazione - lo sversamento di una quantità imponente di emissioni diffuse e fuggitive, nocive in atmosfera, emissioni derivanti dall'area parchi, dall'area cokeria, dall'area agglomerato, dall'area altiforni, dall'area acciaieria, e dall'attività di smaltimento operata nell'area GRF, nonché dalle diverse torce dell'area acciaieria a mezzo delle quali (torce) smaltivano abusivamente una grande quantità di rifiuti gassosi".<br/>    I pm hanno individuato la parte offesa nel Comune di Taranto (che segue gli sviluppi dell'inchiesta con l'avv. Rosario Orlando) e il Ministero dell'Ambiente. La citazione diretta a giudizio è stata notificata nei giorni scorsi.<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>