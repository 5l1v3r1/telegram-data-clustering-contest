<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/egyperces/44-millio-eves-hernyot-talaltak-nemet-kutatok-2045337/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T19:10:00+00:00"/>
    <meta property="og:title" content="44 millió éves hernyót találtak német kutatók"/>
    <meta property="og:description" content="A rovarlárvát először egy csepp gyanta ejtette rabul, majd konzerválta."/>
  </head>
  <body>
    <article>
      <h6 class="kicker">BOROSTYÁNBA ZÁRVA</h6>
      <h1>44 millió éves hernyót találtak német kutatók</h1>
      <address>
        <time datetime="2019-11-21T19:10:00+00:00">21 Nov 2019, 19:10</time>
      </address>
      <h4>A rovarlárvát először egy csepp gyanta ejtette rabul, majd konzerválta.</h4>
      <p>Balti borostyánba zárt, 44 millió éves hernyót találtak német kutatók. A fosszília egy nagylepke lárvája volt az úgynevezett araszolók (Geometridák) csoportjából – közölte a Müncheni Állami Zoológiai Gyűjtemény.</p>
      <p>A szakértők a hernyót a Scientific Reports című szaklapban mutatták be.</p>
      <p>A borostyán a Baltitenger régiójában igen elterjedt.</p>
      <blockquote>„Nagyon ritka a borostyánba zárt lárvalelet, balti borostyánban pedig ez az első ilyen nagylepke-fosszília”</blockquote>
      <p>– közölte Axel Hausmann, a tanulmány társszerzője.</p>
      <blockquote>A szakértő szerint ennek hátterében az állhat, hogy a legtöbb lepkehernyó éjszaka aktív, a gyanta pedig elsősorban a magasabb nappali hőmérséklet és közvetlen napfény hatására válik folyékonnyá.</blockquote>
      <p>A lárvát Eogeometer vadens néven új fajként és nemként jegyezték be az araszolók családján belül az úgynevezett kéregaraszolók közé. Az araszolók több mint 23 ezer ismert fajukkal a három legnagyobb lepkecsalád közé tartoznak.</p>
      <p>A többi lepkefajjal ellentétben hernyóiknak a járólábak és a farlábak között csak egyetlen pár hasi tolólábuk van. Ez teszi lehetővé az araszolók különleges mozgását: az állat farlábaival közvetlenül a járólábaihoz araszol, teste így hurkot képez.</p>
    </article>
  </body>
</html>