<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bd%ce%ac%ce%bd%cf%83%ce%b9-%cf%80%ce%b5%ce%bb%cf%8c%ce%b6%ce%b9-%ce%b4%ce%b5%ce%bd-%ce%ad%cf%87%ce%b5%ce%b9-%ce%bf%ce%bb%ce%bf%ce%ba%ce%bb%ce%b7%cf%81%cf%89%ce%b8%ce%b5%ce%af-%ce%b1%ce%ba%cf%8c.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T20:17:12+00:00"/>
    <meta property="og:title" content="Νάνσι Πελόζι: Δεν έχει ολοκληρωθεί ακόμη η έρευνα για την παραπομπή του Τραμπ"/>
    <meta property="og:description" content="Η Νάνσι Πελόζι, τονίζει πως τίποτα δεν έχει τελειώσει ακόμα με την έρευνα για παραπομπή του Αμερικανού Προέδρου, Ντόναλντ Τραμπ."/>
  </head>
  <body>
    <article>
      <h1>Νάνσι Πελόζι: Δεν έχει ολοκληρωθεί ακόμη η έρευνα για την παραπομπή του Τραμπ</h1>
      <address>
        <time datetime="2019-11-21T20:17:12+00:00">21 Nov 2019, 20:17</time>
      </address>
      <p>
        <b>Η Νάνσι Πελόζι, τονίζει πως τίποτα δεν έχει τελειώσει ακόμα με την έρευνα για παραπομπή του Αμερικανού Προέδρου, Ντόναλντ Τραμπ.</b>
      </p>
      <p>Η πρόεδρος της Βουλής των Αντιπροσώπων Νάνσι Πελόζι εκτίμησε σήμερα ότι υπάρχουν σαφείς αποδείξεις ότι ο Ρεπουμπλικάνος πρόεδρος Ντόναλντ Τραμπ χρησιμοποίησε το αξίωμά του για προσωπικό όφελός του και υπονόμευσε την εθνική ασφάλεια. Ωστόσο, δεν έχει ληφθεί καμία οριστική απόφαση για την παραπομπή του, αφού οι Δημοκρατικοί της Βουλής συνεχίζουν τις έρευνές τους.</p>
      <p>Η Πελόζι, στην καθιερωμένη συνέντευξη Τύπου που παραχωρεί κάθε εβδομάδα, επανέλαβε ότι επαφίεται στην Επιτροπή Πληροφοριών της Βουλής να καθορίσει πώς θα προχωρήσει η έρευνα καθώς οι βουλευτές συνεχίζουν να συγκεντρώνουν στοιχεία και να ακούν μάρτυρες.</p>
      <p>«Οι αποδείξεις είναι σαφείς… ότι ο πρόεδρος χρησιμοποίησε το αξίωμα για προσωπικό όφελός του και πράττοντας κατ’ αυτόν τον τρόπο υπονόμευσε την εθνική ασφάλεια. Καταπάτησε τον όρκο του», είπε.</p>
      <p>Όταν ρωτήθηκε από δημοσιογράφο αν η Βουλή είναι έτοιμη να συντάξει το κατηγορητήριο κατά του Τραμπ, η Δημοκρατική πρόεδρος απάντησε: «Δεν έχουμε αποφασίσει ακόμη». Άφησε εξάλλου ανοιχτό το ενδεχόμενο να γίνουν και άλλες ακροάσεις στην Επιτροπή ή να κληθούν και άλλοι μάρτυρες για να καταθέσουν. «Δεν έχουμε τελειώσει ακόμη. Η ημέρα δεν τελείωσε και ποτέ δεν ξέρεις αν η κατάθεση ενός ανθρώπου μπορεί να οδηγήσει στην ανάγκη να ληφθεί κατάθεση και από κάποιον άλλον», είπε.</p>
    </article>
  </body>
</html>