<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/su-rousseau-va-in-scena-il-suicidio-del-movimento-cinque-stelle-e-del-governo-conte-bis/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T20:28:47+00:00"/>
    <meta property="og:title" content="Su Rousseau va in scena il suicidio del Movimento Cinque Stelle e del governo Conte Bis"/>
    <meta property="og:description" content="La scelta del Movimento Cinque Stelle di correre alle elezioni in Emilia-Romagna e in Calabria e di farlo in solitaria è un clamoroso assist a Matteo Salvini e una minaccia più che concreta alla sopravvivenza del governo Conte Bis. Di fatto, un harakiri del Movimento, succube della narrazione di Salvini e degli umori del suo elettorato."/>
  </head>
  <body>
    <article>
      <h1>Su Rousseau va in scena il suicidio del Movimento Cinque Stelle e del governo Conte Bis</h1>
      <h2>La scelta del Movimento Cinque Stelle di correre alle elezioni in Emilia-Romagna e in Calabria e di farlo in solitaria è un clamoroso assist a Matteo Salvini e una minaccia più che concreta alla sopravvivenza del governo Conte Bis. Di fatto, un harakiri del Movimento, succube della narrazione di Salvini e degli umori del suo elettorato.</h2>
      <address><time datetime="2019-11-21T20:28:47+00:00">21 Nov 2019, 20:28</time> by <a rel="author" href="https://www.fanpage.it/author/francescocancellato/" target="_blank">Francesco Cancellato</a></address>
      <p><b>Forse è giusto così: niente scorciatoie, niente desistenze.</b> Il Movimento Cinque Stelle sceglie, per mano della maggioranza bulgara dei suoi iscritti, di correre in Emilia-Romagna e in Calabria – e di farlo da solo – complicando la vita agli alleati del governo del Pd, che attualmente amministrano le due regioni, e <a href="https://www.fanpage.it/politica/regionali-emilia-romagna-e-calabria-gli-iscritti-su-rousseau-hanno-deciso-il-m5s-partecipera/">mandando in soffitta</a><b> l’ipotesi di alleanza strutturale – o Patto Civico: chiamatela come volete –</b> proposta per primo proprio da Luigi Di Maio <a href="https://www.fanpage.it/politica/di-maio-lancia-patto-civico-per-lumbria-passo-indietro-dei-politici-salvini-e-disperato/">in una lettera</a> al quotidiano La Nazione e più volte auspicata dai maggiorenti Dem, Franceschini in primis, e naufragata rovinosamente al primo tentativo, quello delle regionali umbre.</p>
      <p><b>Forse è giusto così, ma è un regalo fin troppo generoso per Matteo Salvini,</b> che oggi è davvero nelle condizioni migliori per vincere la madre di tutte le battaglie, quella delle elezioni in Emilia – Romagna, regione che il centrosinistra amministra da quando esiste. <b>L’impatto di una sconfitta sarebbe rovinoso per il Pd di Nicola Zingaretti</b>, che difficilmente potrebbe sopravvivere in sella al partito in caso di sconfitta. Non solo però: <b>difficile pensare che una maggioranza giallorossa possa sopravvivere</b> dopo una sconfitta figlia della scelta dei Cinque Stelle di non agevolare il cammino di Stefano Bonaccini verso la rielezione. E se si rompe la maggioranza, <i>ça va sans dire</i>, non solo cade il governo, ma non ci sarebbe alcuna alternativa alle elezioni, con una legge elettorale, il <i>Rosatellum</i>, delegittimata dal referendum leghista, che ha passato giusto oggi l’esame della Cassazione e dalla <b>legge che ha dimezzato il numero dei parlamentari. </b></p>
      <p><b>Per Salvini – meglio: per chi ha ordito il ribaltone d’agosto – sarebbe la nemesi del Papeetee.</b> Il caos in cui finirebbe l’Italia sarebbe tutto imputabile alle forze di maggioranza, incapaci di gestire una sconfitta politica e di dare al Paese un assetto stabile. <b>Salvini, da pericolo per la democrazia, finirebbe per legittimarsi come uomo d’ordine</b>, responsabile, quello che l’aveva detto che sarebbe finita così – e in effetti sì, l’aveva detto, dovesse davvero finire così.</p>
      <p><b>Comunque vada, invece, per Di Maio e il Movimento sarà comunque un disastro.</b> La sua sopravvivenza al governo dipende dalla vittoria di Bonaccini e del Pd in Emilia – Romagna, e quindi da una rovinosa sconfitta del Movimento, cannibalizzato dalle Sardine. <b>Al contrario, un’affermazione del Movimento sulla via Emilia potrebbe darebbe probabilmente il là alla vittoria di Salvini,</b> alla caduta del Conte Bis, a nuove elezioni e al più che probabile dimezzamento dei parlamentari del Movimento, che si ritroverebbero a guardare Salvini dall’opposizione, mentre piazza ovunque le sue pedine insieme a Meloni e Berlusconi, dalle aziende partecipate al Quirinale.</p>
      <p><b>Intendiamoci: pure avessero vinto il Si al pit stop elettorale del Movimento la strada sarebbe stata comunque stretta</b>, la vittoria in Emilia – Romagna tutt’altro che scontata e la sopravvivenza del governo appesa al filo delle contraddizioni interne e del dissenso esterno. <b>Così, di fatto, è quasi una resa senza condizioni alla narrazione del Capitano</b>, quella della maggioranza innaturale e del governo illegittimo. Una narrazione certificata dal 70% dei votanti su Rousseau, che a sua volta certifica l'inconsistenza politica del Movimento, completamente in balia degli umori del suo elettorato e incapace di una scelta chiara sul suo posizionamento politico: soli, poi con la Lega, poi con il Pd, poi ancora soli, perdendo voti ogni volta. Davvero, chapeau.</p>
    </article>
  </body>
</html>