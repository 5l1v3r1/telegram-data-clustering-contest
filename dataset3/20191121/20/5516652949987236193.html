<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426182/ena-biblio-gemato-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T20:35:01+00:00"/>
    <meta property="og:title" content="Ένα βιβλίο γεμάτο Ρόδο"/>
    <meta property="og:description" content="Αιμίλιος Γάσπαρης"/>
  </head>
  <body>
    <article>
      <h1>Ένα βιβλίο γεμάτο Ρόδο</h1>
      <address>
        <time datetime="2019-11-21T20:35:01+00:00">21 Nov 2019, 20:35</time>
      </address>
      <p>
        <b>Αιμίλιος Γάσπαρης<br/>«Συνθέσεις Ρόδων»<br/><br/>Εκδόσεις Σωτηρόπουλος, 2019<br/><br/>Σελ. 145</b>
      </p>
      <p>Ένα βιβλίο γεμάτο Ρόδο. Εκεί στο διάστημα 1978 ως 1981 ο Αιμίλιος Γάσπαρης υπηρέτησε τη στρατιωτική του θητεία, μετά το τέλος της παρέμεινε και δίδαξε ως φιλόλογος στην Παιδαγωγική Ακαδημία και σε διάφορα άλλα σχολεία. <br/>Το νησί αποτέλεσε μια πηγή έμπνευσης γι’ αυτόν και στο βιβλίο αυτό και τα ποιήματα και τα πεζά αποτελούν δείγματα της αγάπης για τον τόπο αυτό. Γραμμένα τα περισσότερα τότε, για τη Ρόδο, εμπνευσμένα από τη Ρόδο, αλλά και για τη στρατιωτική θητεία, επιτέλους βρίσκουν τη θέση τους στο βιβλίο αυτό μετά από σαράντα περίπου χρόνια.</p>
      <p>Κείμενα που συνθέτουν και επιχειρούν να μεταδώσουν τα ισχυρά ερεθίσματα που του δημιούργησε και συνεχίζει να του δημιουργεί ο συγκεκριμένος τόπος σε συνδυασμό με το ξεκίνημα μιας ζωής και με κυρίαρχο στην πορεία αυτή τη θητεία του στο νησί αυτό.</p>
      <p>Το βιβλίο συνοδεύουν μια σειρά ζωγραφικά θέματα που επίσης αντλούν την έμπνευσή τους από τη Ρόδο. Με τo βιβλίο αυτό, που είναι η 4η ποιητική συλλογή του, προσφέρει ένα αντίδωρο για τα πολλά και μοναδικά που του έχει χαρίσει αυτός ο υπέροχος τόπος.</p>
      <p><b>ΒΙΟΓΡΑΦΙΚΟ</b><br/>Ο Αιμίλιος Γάσπαρης γεννήθηκε στο Ρέθυμνο το 1955. Σπούδασε στη Φιλοσοφική Σχολή του Πανεπιστημίου Αθηνών και εργάστηκε στη Μέση Εκπαίδευση. Έχει μεταπτυχιακό δίπλωμα ειδίκευσης από το Πανεπιστήμιο Κρήτης στη Νεοελληνική Φιλολογία.</p>
      <p>Έχει εκδώσει τέσσερις ποιητικές συλλογές. Το 2015 εκδόθηκε το λεύκωμα-συλλογή λαογραφικών στοιχείων «Ατσιπόπουλο- Άνθρωποι και Τόπος», εκδόσεις Ινφογνώμων. Έχει πραγματοποιήσει δεκαέξι ατομικές εκθέσεις ζωγραφικής.</p>
    </article>
  </body>
</html>