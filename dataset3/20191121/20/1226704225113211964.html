<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/magazin/j-kukal-zima-bola-pre-ladu-aj-kompank/431596-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T20:46:00+00:00"/>
    <meta property="og:title" content="J. Kukal: Zima bola pre Ladu aj Kompánka najkrajším ročným obdobím"/>
    <meta property="og:description" content="Výstava sa zameriava predovšetkým na Kompánkovu maľbu, ktorá je podľa slov kurátora niekedy mylne považovaná za menej kvalitnú než Kompánkove sochy."/>
  </head>
  <body>
    <article>
      <h1>J. Kukal: Zima bola pre Ladu aj Kompánka najkrajším ročným obdobím</h1>
      <h2>Výstava sa zameriava predovšetkým na Kompánkovu maľbu, ktorá je podľa slov kurátora niekedy mylne považovaná za menej kvalitnú než Kompánkove sochy.</h2>
      <address><time datetime="2019-11-21T20:46:00+00:00">21 Nov 2019, 20:46</time> by <a rel="author">TASR</a></address>
      <p>Bratislava 21. novembra (TASR) - Maliarske a sochárske dielo Vladimíra Kompánka môžu obdivovať od štvrtka návštevníci výstavy "Vladimír Kompánek: Čaro zimy a fašiangov" v Galérii mesta Bratislavy (GMB) v Mirbachovom paláci.</p>
      <p>Na nápad usporiadať tematickú výstavu Vladimíra Kompánka (1927 - 2011) priviedlo jej autora niekoľko zápisov v pamätnej knihe na minuloročnej prezentácii diela Josefa Ladu v Mirbachovom paláci. <i>"Návštevníci písali o Ladovi ako o českom Kompánkovi. Niektoré podobnosti by sa skutočne našli. Okrem mimoriadneho talentu to bola zima, ktorá bola pre oboch najkrajším ročným obdobím,"</i> hovorí Jan Kukal, ktorý sa podpísal pod koncepciu a realizáciu výstavy. <i>"Obaja tiež celý život spomínali na šťastné detstvo, Lada v malebných Hrusiciach neďaleko Prahy, Kompánek v rodnom Rajci. Obaja si dokázali uchovať mimoriadne silný vzťah k rodisku, kam sa celý život vracali po inšpiráciu,"</i> dodal.</p>
      <p>Kompánek ešte predtým ako sa stal akademickým sochárom, začal maľovať. <i>"A to predovšetkým zásluhou svojho profesora kreslenia na gymnáziu v Žiline Stanislava Bíroša. K tejto svojej záľube sa neskôr s veľkým úspechom vrátil. Bol to jeho nápad založiť Skupinu Mikuláša Galandu, ktorá vyprofilovala veľké osobnosti slovenského moderného maliarstva ako Milan Paštéka, Milan Laluha, Rudolf Krivoš a Andrej Barčík,"</i> prízvukuje Kukal, obdivovateľ mimoriadneho diela Vladimíra Kompánka, ktoré je významnou súčasťou slovenského a európskeho kultúrneho dedičstva.</p>
      <p>Výstava sa zameriava predovšetkým na Kompánkovu maľbu, ktorá je podľa slov kurátora niekedy mylne považovaná za menej kvalitnú než Kompánkove sochy. <i>"Pokúsil som sa vybrať to najlepšie z jeho tvorby od 50. rokov minulého storočia až po nové milénium. Som rád, že Galéria mesta Bratislavy mi umožnila túto výstavu uskutočniť,"</i> poznamenal Kukal s tým, že vybrané diela ochotne požičalo 11 slovenských galérií. <i>"Prekvapivo nás neodmietol ani žiadny z oslovených zberateľov, i keď obrazy so zimnými motívmi im budú počas Vianoc určite chýbať,"</i> uzavrel.</p>
      <p>Výstava potrvá do 23. februára 2020.</p>
    </article>
  </body>
</html>