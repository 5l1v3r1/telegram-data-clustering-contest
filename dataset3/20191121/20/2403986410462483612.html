<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/fanat_shho_vigrav_u_lotereyu_161_milyon_funtiv_vikupiv_ulyubleniy_klub_n1237641"/>
    <meta property="og:site_name" content="24 Канал"/>
    <meta property="article:published_time" content="2019-11-21T20:55:00+00:00"/>
    <meta property="og:title" content="Фанат, що виграв у лотерею 161 мільйон фунтів, викупив улюблений клуб"/>
    <meta property="og:description" content="Переможець лотереї EuroMillions шотландець Колін Вейр, що свого часу зірвав джек-пот у 161 мільйон фунтів стерлінгів, став власником футбольного клубу &quot;Патрік Тісл&quot;. Однак вирішив одразу ж передати клуб в управління іншим вболівальникам."/>
  </head>
  <body>
    <article>
      <h1>Фанат, що виграв у лотерею 161 мільйон фунтів, викупив улюблений клуб</h1>
      <address><time datetime="2019-11-21T20:55:00+00:00">21 Nov 2019, 20:55</time> by <a rel="author" href="https://24tv.ua/yuriy_semenyuk_tag7072/" target="_blank">Юрій Семенюк</a></address>
      <p>
        <b>Переможець лотереї EuroMillions шотландець Колін Вейр, що свого часу зірвав джек-пот у 161 мільйон фунтів стерлінгів, став власником футбольного клубу "Патрік Тісл". Однак вирішив одразу ж передати клуб в управління іншим вболівальникам.</b>
      </p>
      <p>Свій джек-пот Колін Вейр зірвав ще у 2011 році. З того часу він інвестував у свій улюблений клуб "Патрік Тісл" 2,5 мільйони фунтів стерлінгів. І от 21 листопада стало відомо, що 71-літній Вейр, який все життя є фанатом "Тісл", купив контрольний пакет акцій і частку землі на стадіоні "Ферхілл", де грає його команда, але поверне землю клубу. Її свого часу продали, щоб клуб міг існувати надалі. Відтак тепер у клубу офіційно немає боргів.</p>
      <blockquote>Читайте також: <a href="https://24tv.ua/sport/dinamo_pokarali_groyu_bez_glyadachiv_ta_groshovim_shtrafom_cherez_skandal_na_matchi_z_shahtarem_n1237293">"Динамо" покарали грою без глядачів та грошовим штрафом через скандал на матчі з "Шахтарем"</a></blockquote>
      <p>Однак сам керувати клубом Колін Вейр не має наміру. Як і бути його єдиним власником. Він вирішив передати управління клубу організації фанатів. Зазначається, що передача прав відбудеться не пізніше 30 березня 2020 року. Поки ж триває процес формування цього керівного колективу.</p>
      <figure>
        <iframe data-src="https://twitter.com/PartickThistle/status/1197458869406064640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Варто відзначити, що справи у клубу "Патрік Тісл" поки йдуть не дуже добре. Команда займає останнє – десяте – місце у Чемпіоншині (другий за силою чемпіонат у Шотландії).</p>
      <p>Щодо самого виграшу, то Колін та його дружина Кріс влітку 2011 року зірвали рекордний на той час джек-пот від EuroMillions – понад 161 мільйон фунтів стерлінгів (майже 185 мільйонів євро). Пара ж одразу увійшла до списку 500 найбагатших мешканців Великобританії. Але коли їх імена стали відомі, то вони з родиною були змушені покинути власний дім та деякий час переховуватися від журналістів та інших зацікавлених осіб.</p>
      <figure>
        <img src="https://24tv.ua/resources/photos/news/620_DIR/201911/1237641_10182708.jpg?201911204235"/>
        <figcaption>Колін Вейр з дружиною Кріс після перемоги у лотереї</figcaption>
      </figure>
    </article>
  </body>
</html>