<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/international/mii-de-persoane-au-protestat-in-capitala-ucrainei-cerand-evitarea-capitularii-in-fata-rusiei-18603438"/>
    <meta property="og:site_name" content="Gândul"/>
    <meta property="article:published_time" content="2019-11-21T20:02:17+00:00"/>
    <meta property="og:title" content="Mii de persoane au protestat în capitala Ucrainei, cerând evitarea „capitulării” în faţa Rusiei"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Mii de persoane au protestat în capitala Ucrainei, cerând evitarea „capitulării” în faţa Rusiei</h1>
      <h2>Mii de persoane au protestat, joi seară, în centrul Kievului, cerând evitarea unei „capitulări” în faţa Moscovei, înaintea întrevederii pe care preşedintele Ucrainei, Volodimir Zelenski, o va avea cu omologul său rus, Vladimir Putin, informează site-ul cotidianului Le Figaro.</h2>
      <address><time datetime="2019-11-21T20:02:17+00:00">21 Nov 2019, 20:02</time> by <a rel="author" href="https://www.gandul.info/autor/mihai-draghici" target="_blank">Mihai Draghici</a></address>
      <p>Manifestanţii, adunaţi la şase ani de la protestele proeuropene din Piaţa Maidan, aveau steaguri ucrainene şi pancarte pe care se scria: "Nu capitulării!".</p>
      <p>Liderii Ucrainei, Rusiei, Franţei şi Germaniei se vor reuni pe 9 decembrie, la Paris, în încercarea de soluţionare a conflictului ucrainean.</p>
      <p>Administraţia de la Kiev a semnalat că este pregătită să accepte un "compromis rezonabil" la summitul cu Rusia pentru soluţionarea conflictului din regiunile separatiste proruse din estul Ucrainei.</p>
      <p>Conflictul militar din regiunile Doneţk şi Lugansk, între serviciile de securitate ucrainene şi insurgenţi separatişti proruşi, a izbucnit în 2014, după înlăturarea Administraţiei proruse de la Kiev, şi s-a soldat până în prezent cu aproximativ 13.000 de morţi. Acordul de la Minsk, care prevede încetarea ostilităţilor, a fost încălcat în mod frecvent.</p>
    </article>
  </body>
</html>