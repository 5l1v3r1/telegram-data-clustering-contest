<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/drugi/338/a/glavniiat-prokuror-na-izrael-podvede-pod-otgovornost-netaniahu-za-korupciia-293664/"/>
    <meta property="og:site_name" content="Investor.bg"/>
    <meta property="article:published_time" content="2019-11-21T20:42:00+00:00"/>
    <meta property="og:title" content="Главният прокурор на Израел подведе под отговорност Нетаняху за корупция"/>
    <meta property="og:description" content="Това е едно от най-тежките предизвикателства за премиера в дългогодишната му кариера"/>
  </head>
  <body>
    <article>
      <h1>Главният прокурор на Израел подведе под отговорност Нетаняху за корупция</h1>
      <h2>Това е едно от най-тежките предизвикателства за премиера в дългогодишната му кариера</h2>
      <address><time datetime="2019-11-21T20:42:00+00:00">21 Nov 2019, 20:42</time> by <a rel="author">Божидарка Чобалигова</a></address>
      <p>Главният прокурор на Израел Авишай Манделблит обяви днес, че е взел решение да подведе министър-председателя Бенямин Нетаняху под отговорност по обвинения в корупция, злоупотреба с доверие и измама, предадоха световните агенции.</p>
      <p>Новината породи допълнителна несигурност за това кой в крайна сметка ще поеме ръководството на страната, затънала в политически хаос, след като произведените на два пъти тази година парламентарни избори не излъчиха победител, разполагащ с парламентарно мнозинство, отбелязва Ройтерс.</p>
      <p>Нетаняху, който отрече да е извършвал закононарушение по три случая за корупция, не е задължен от закона да подаде оставка след подвеждането му под отговорност.</p>
      <p>Решението за повдигане на обвинения е едно от най-тежките предизвикателства за Нетаняху в дългогодишната му кариера, отбелязва Ройтерс. 70-годишният Нетаняху сега се озовава едновременно и в политическа, и в юридическа криза. Той не успя да състави ново правителство след приключилите без категоричен победител парламентарни избори през пролетта и през септември, а сега е застрашен от дела, които биха могли да се проточат с години, отбелязва Ройтерс.</p>
      <p>По този повод световните агенции представят и справка за трите случая, довели до повдигане на обвинения на Нетаняху.</p>
      <p>Първият случай е известен като "Случай 1000". По него премиерът е заподозрян, че е получил скъпи подаръци в размер на близо 300 000 долара от богати личности, в това число и холивудския продуцент Арнон Милчан и австралийския милиардер Джеймс Паркър в замяна на финансови или лични облаги, предаде Асошиейтед прес.</p>
      <p>Нетаняху казва, че получавал само подаръци от приятели, без да ги е искал. Сред подаръците са бижута, луксозни пури и шампанско, допълва Франс прес. По този случай Нетаняху е обвинен в измама и злоупотреба с доверие, уточняват Ройтерс и Асошиейед прес.</p>
      <p>Второто досие е известно като Медиагейт или като "Случай 2000". По него Нетаняху е заподозрян, че се е опитал да си осигури благоприятно за него отразяване на дейността му в най-големия платен всекидневник в Израел - "Йедиот ахронот". Той се е опитал да договори споразумение с шефа на вестника - Арнон Моузес. В замяна Нетаняху е споменал за възможност да се гласува закон, който ограничава разпространението на безплатния всекидневник "Израел Хайом", който е основен конкурент на "Йедиот Ахронот". Такова споразумение в крайна сметка не е било сключено, припомня Франс прес. По този случай Нетаняху беше обвинен в измама и злоупотреба с доверие. Той твърди, че е бил основен опонент на гореспоменатия закон и дори е предизвикал предсрочни избори през 2015 г., за да го блокира.</p>
      <p>Третият случай е най-опасният за бъдещето на Нетаняху и е известен като "Случай 4000". По него той е заподозрян, че се е опитал осигури благоприятно отразяване на дейността си от информационния сайт Вала. В замяна е предоставил правителствени облаги, които може да са донесли милиони долари на Шаул Елович, тогавашен директор на телекомуникационната група Безек и на сайта Вала, предаде Франс прес. В центъра на разследването е сливането през 2015 г. на Безек със сателитния телевизионен доставчик Йес. Решението за сливането се е нуждаело от одобрението на контролните власти и органи. По това време Нетаняху е бил и министър на комуникациите. Според него сливането на Безек-Йес е било валидирано от службите към министерството и контролните органи, както е трябвало. Той оспорва да е получил благоприятно медийно отразяване от страна на сайта. По случая Нетаняху беше обвинен в измама, злоупотреба с доверие и получаване на подкуп.</p>
      <p>Ще са нужни месеци преди случаите да бъдат отнесени в съда, отбелязва Ройтерс, а Нетаняху може да поиска извънсъдебно споразумение вместо да се явява на процес.</p>
      <p>Съюзници на премиер в парламента бяха казали, че ще работят, за да му осигурят парламентарен имунитет от съдебно преследване. Но сега, когато израелската политика е в безпрецедентна бъркотия, не се знае дали това вече ще бъде възможно.</p>
      <p>Ако бъде признат за виновен, Нетаняху може да получи до 10 години затвор и/или глоба по обвиненията за получаване на подкуп. По обвиненията за измама и злоупотреба с доверие той може да получи до 3 години затвор.<br/>Според израелските закони, ако Нетаняху бъде осъден на последна инстанция, докато е на премиерския пост, той трябва да подаде оставка, но може да изпълнява длъжността си, докато текат всички етапи на процедурата, включително и обжалването.</p>
      <p>Не е ясно обаче дали съюзниците на Нетаняху ще продължат да са му лоялни в този случай. За някои това може да е шанс да излязат от сянката на един политик, който беше на върха или близо до върха на израелската политика в продължение на цяло едно поколение и който е известен на международната сцена, повече от всеки друг израелски политик, отбелязва Ройтерс.</p>
      <p>/БТА/</p>
      <p>
        <i>По статията работи: <a href="https://www.investor.bg/drugi/338/a/glavniiat-prokuror-na-izrael-podvede-pod-otgovornost-netaniahu-za-korupciia-293664/znvygb:pubonyvtbin@vairfgbe.ot">Божидарка Чобалигова</a></i>
      </p>
      <related>
        <h4>Още по темата</h4>
        <a href="https://www.investor.bg/drugi/338/a/beniamin-netaniahu-stana-nai-dylgo-upravliavaliiat-premier-na-izrael-286086/"/>
        <a href="https://www.investor.bg/drugi/338/a/syprugata-na-netaniahu-se-prizna-za-vinovna-za-zloupotreba-s-obshtestveni-sredstva-284054/"/>
        <a href="https://www.investor.bg/drugi/338/a/netaniahu-shte-specheli-s-lekota-predsrochnite-izbori-pokazva-dopitvane-274249/"/>
      </related>
      <related>
        <a href="https://www.investor.bg/bloomberg-tv/461/a/ot-otstypchivostta-na-ekvadorskiia-prezident-zavisi-dali-shte-ima-novi-izbori-291031/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ad-hoc/502/a/koi-ne-otide-na-obshtoto-sybranie-na-oon-290036/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bloomberg-tv/461/a/shte-uspee-li-beni-ganc-i-svitata-mu-da-slojat-krai-na-erata-netaniahu-289289/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/razpisaha-pravila-za-antikorupcionno-povedenie-na-dyrjavnite-slujiteli-288782/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bloomberg-tv/461/a/koe-pravi-otbranata-na-izrael-tolkova-efektivna-286660/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/specprokurori-pretyrsvat-ofisi-na-balkantel-285930/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/sviat/6/a/sasht-dyrjim-otvorena-vratata-za-pregovori-s-iran-284551/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/drugi/338/a/predpriemach-investiciite-v-izraelski-startypi-shte-dostignat-10-mlrd-dolara-godishno-284338/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/drugi/338/a/izrael-potvyrdi-za-ataka-po-siriia-283293/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>