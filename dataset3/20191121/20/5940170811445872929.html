<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/ael/sy-f-ael-asxolitheite-me-diabatiria-bombistikes-epitheseis-kai-ban"/>
    <meta property="og:site_name" content="24sports.com.cy"/>
    <meta property="article:published_time" content="2019-11-21T20:29:00+00:00"/>
    <meta property="og:title" content="ΣΥ.Φ.ΑΕΛ: «Ασχοληθείτε με διαβατήρια και βαν»"/>
    <meta property="og:description" content="Με ανακοίνωση τους οι οργανωμένοι οπαδοί της ΑΕΛ, δίνουν τη δική τους απάντηση στις δηλώσεις του Υπουργού Γιώργου Σαββίδη. Μάλιστα καλούν τις άλλες ομάδας να αναλάβουν μαζί πρωτοβουλία για να αλλάξουν τα δεδομένα με την κάρτα φιλάθλου."/>
  </head>
  <body>
    <article>
      <h1>ΣΥ.Φ.ΑΕΛ: «Ασχοληθείτε με διαβατήρια και βαν»</h1>
      <h2>Καλούν τις άλλες ομάδας να αναλάβουν μαζί πρωτοβουλία για να αλλάξουν τα δεδομένα με την κάρτα φιλάθλου</h2>
      <address>
        <time datetime="2019-11-21T20:29:00+00:00">21 Nov 2019, 20:29</time>
      </address>
      <p>
        <b>Με ανακοίνωση τους οι οργανωμένοι οπαδοί της ΑΕΛ, δίνουν τη δική τους απάντηση στις δηλώσεις του Υπουργού Γιώργου Σαββίδη. Μάλιστα καλούν τις άλλες ομάδας να αναλάβουν μαζί πρωτοβουλία για να αλλάξουν τα δεδομένα με την κάρτα φιλάθλου.</b>
      </p>
      <p>
        <b>Η ανακοίνωση:</b>
      </p>
      <p> </p>
      <p>«Βλέποντας τις σημερινές δηλώσεις του υπουργού «δικαιοσύνης» αντιλαμβανόμαστε γιατί όλα τα θέματα σε αυτό τον τόπο πάνε από το κακό στο χειρότερο. Φαίνεται ότι ο υπουργός ζει σε μια δική του ουτοπία, δεν εξηγείται αλλιώς η προσπάθεια διαστρέβλωσης των αριθμών της πραγματικής εικόνας των κερκίδων και η εμμονή του να πείσει ότι δεν έχει επηρεαστεί η προσέλευση από την κάρτα οπαδού και τον τρομονόμο.<br/><br/>Στη συνέχεια με απαντήσεις (ούτε καν επιχειρηματολογία δεν μπορούμε να την αποκαλέσουμε) χειρότερες και από παιδιού δημοτικού δεν κατάφερε να αναλύσει με ακρίβεια που ακριβώς βοήθησε η κάρτα στην καταπολέμηση διαφόρων περιστατικών στα γήπεδα τον τελευταίο χρόνο, ενώ για το περιστατικό με τις μπύρες που όλοι είδαμε στον τελευταίο αγώνα της εθνικής, αρκέστηκε στην αοριστολογία, ενώ ο «τρομονόμος του» προβλέπει ξεκάθαρες ποινές.<br/><br/>Από την άλλη στο θέμα των άλλων αθλημάτων που πεθαίνουν, αδιαφόρησε πλήρως προσβάλλοντας όσους υπηρετούν αυτά τα αθλήματα και τα όσα έχουν πετύχει για τη χώρα μας.<br/><br/>Ο αθλητισμός διαλύεται γιατί αυτοί αποφασίζουν για θέματα που δεν τους αφορούν. Είναι καιρός σωματεία, κόσμος, οργανωμένοι, αθλητές και ομοσπονδίες να κάτσουν στο ίδιο τραπέζι σε μια κοινή συνάντηση για το θέμα. Καλούμε τους συνδέσμους με τις ομάδες τους να ανταποκριθούν στο κάλεσμα της επίσημης ΑΕΛ.<br/><br/>Ο υπουργός και η πολιτεία καλά θα κάνουν να ασχοληθούν με τα διαβατήρια, τις βομβιστικές επιθέσεις, το παράνομο τζόγο και τα βαν παράνομης παρακολούθησης που ανήκουν σε εταιρείες - φαντάσματα και να αφήσουν τον αθλητισμό στους ανθρώπους του.<br/><br/>Υ.Γ. Δικηγόρος Μιχάλης Καυκαλιάς από το 8ο λεπτό για όλα σχετικά με την κάρτα φιλάθλου, ας το ακούσουν όλοι οι παράγοντες των σωματείων (https://www.youtube.com/watch?v=Hy29eatjWTU&amp;t=490s)<br/>ΚΑΝΕΝΑΣ ΟΠΑΔΟΣ ΟΜΗΡΟΣ ΣΤΑ ΧΕΡΙΑ ΤΟΥ ΚΡΑΤΟΥΣ»</p>
    </article>
  </body>
</html>