<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191121_tenyfeltaro_csoport_brusszel_orszagjelentes_legfobb_ugyeszseg"/>
    <meta property="og:site_name" content="HVG.hu"/>
    <meta property="article:published_time" content="2019-11-21T20:53:00+00:00"/>
    <meta property="og:title" content="Tényfeltáró csoport érkezett Brüsszelből Budapestre"/>
    <meta property="og:description" content="A szokásos országjelentést készítik, húszan érkeztek, már tájékozódnak."/>
  </head>
  <body>
    <article>
      <h1>Tényfeltáró csoport érkezett Brüsszelből Budapestre</h1>
      <address><time datetime="2019-11-21T20:53:00+00:00">21 Nov 2019, 20:53</time> by <a rel="author">hvg.hu</a></address>
      <p>
        <b>A szokásos országjelentést készítik, húszan érkeztek, már tájékozódnak.</b>
      </p>
      <p>Évente bizonyítványt ír az Európai Bizottság a tagállamokról, így Magyarországról is, ahova a napokban érkezett meg a brüsszeli delegáció, hogy elkészítse szokásos jelentését - írja a <a href="https://444.hu/2019/11/21/huszfos-brusszeli-tenyfeltaro-csoport-cirkal-budapesten"><i>444.hu</i></a>.</p>
      <p>Az országokról készült jelentések rendszerét 2011-ben vezették be, válaszul a 2008-as válságra. A brüsszeli szakemberek azért dolgoznak, hogy időben rászólhassanak a túlköltekező tagállamokra. Az általuk írt országjelentésekben fontos megállapítások sorakoznak, emellett ajánlásokat is fűznek azokhoz.</p>
      <p>A <i>444.hu</i> szerint a hozzánk érkezett brüsszeli stáb már megkezdte magyarországi vizsgálatát, és arról is érdeklődnek, hogy az előző évi ajánlásaik nyomán milyen intézkedések történtek. A 2017-es a költségvetés esetében a bizottság azt állapította meg, hogy Magyarország veszélyesen túlköltekezik.</p>
      <p>A lap megjegyzi, hogy az országjelentéseket és ajánlásokat korábban sem nézte jó szemmel a magyar kormány, már a kezdetektől fogva van egy általános problémájuk vele: hogy miért van benne szó korrupcióról, az igazságszolgáltatás helyzetéről, oktatásról, szociálpolitikáról, illetve egészségügyről.</p>
      <p>Úgy tudni, hogy a bizottság szakemberei csütörtök délelőtt a legfőbb ügyészségen jártak, hogy ott a korrupció elleni nyomozásokról érdeklődjenek, civilekkel és ellenzékiekkel találkozzanak.</p>
    </article>
  </body>
</html>