<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914697"/>
    <meta property="og:site_name" content="Dnevnik"/>
    <meta property="article:published_time" content="2019-11-21T20:50:00+00:00"/>
    <meta property="og:title" content="Krajinović ob Đokoviću blesti v Madridu"/>
    <meta property="og:description" content="Britanci so si četrtfinale Davisovega pokala v tenisu priborili po zaslugi nepremagane dvojice Jamie Murray-Neal Skupski."/>
  </head>
  <body>
    <article>
      <h1>Krajinović ob Đokoviću blesti v Madridu</h1>
      <address><time datetime="2019-11-21T20:50:00+00:00">21 Nov 2019, 20:50</time> by <a rel="author">Uroš Šemrov</a></address>
      <p>
        <b>Britanci so si četrtfinale Davisovega pokala v tenisu priborili po zaslugi nepremagane dvojice Jamie Murray-Neal Skupski.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/21/1223427.jpg"/>
          <figcaption>
            <cite>Foto: AP</cite>
          </figcaption>
        </figure>
        <figure>
          <img src="https://www.dnevnik.si/i/ag/2019/11/21/1223308.jpg"/>
          <figcaption>Filip Krajinović se je za zdaj v Madridu izkazal z dvema zmagama.<cite>Foto: Reuters</cite></figcaption>
        </figure>
      </slideshow>
      <p>Srbija, Velika Britanija in Nemčija so si danes zagotovile prvo mesto v skupinskem delu tekmovanja nove izvedbe Davisovega pokala v tenisu ter se neposredno uvrstile v četrtfinale. Kot dve najboljši drugouvrščeni reprezentanci sta napredovali Rusija in Argentina, medtem ko je preostalih deset reprezentanc končalo nastope po dveh odigranih dvobojih.</p>
      <p>Skozi šivankino uho so se v četrtfinale prebili Britanci. Oba dvoboja v skupinskem delu so odločili sebi v prid v igri dvojic, v kateri sta bila nepremagana Jamie Murray in Neal Skupski. Danes so Otočani premagali Kazahstan brez Andyja Murrayja, ki ga je med posamezniki uspešno nadomestil Kyle Edmund, medtem ko je Dan Evans izgubil oba posamična dvoboja. Večjih presenečenj v skupinskem delu tekmovanja ni bilo. Prva igralca sveta Rafael Nadal in Novak Đoković sta prepričljivo dobila svoja posamična dvoboja. Izmed članov elitne deseterice je v Madridu z dvema porazoma razočaral Italijan Matteo Berrettini. Če sta bili posamični zmagi Đokovića pričakovani, pa je pri Srbih v skupinskem delu navdušil Filip Krajinović. Danes je spravil na kolena Jo-Wilfrieda Tsongaja, sicer bi se Srbom pisalo slabo. Dvojica Pierre-Hugues Herbert in Nicolas Mahut je namreč ta čas najboljša na svetu in je tudi danes prepričljivo ugnala Viktorja Troickega in Janka Tipsarevića. </p>
      <blockquote><b>Davisov pokal v številkah<br/></b>Skupina A: Francija – Japonska 2:1, Srbija – Japonska 3:0, Srbija – Francija 2:1, vrstni red: 1. Srbija 2:0, 2. Francija 1:1, 3. Japonska 0:2.<br/>Skupina B: Rusija – Hrvaška 3:0, Španija – Rusija 2:1, Hrvaška – Španija 0:3, vrstni red: 1. Španija 2:0, 2. Rusija 1:1, 3. Hrvaška 0:2.<br/>Skupina C: Argentina – Čile 3:0, Argentina – Nemčija 0:3, Nemčija – Čile 2:1, vrstni red: 1. Nemčija 2:0, 2. Argentina 1:1, 3. Čile 0:2.<br/>Skupina D: Belgija – Kolumbija 2:1, Avstralija – Kolumbija 3:0, Belgija – Avstralija 1:2, vrstni red: 1. Avstralija 2:0, 2. Belgija 1:1, 3. Kolumbija 0:2.<br/>Skupina E: Kazahstan – Nizozemska 2:1, Velika Britanija – Nizozemska 2:1, Kazahstan – Velika Britanija 1:2, vrstni red: 1. Velika Britanija 2:0, 2. Kazahstan 1:1, 3. Nizozemska 0:2.<br/>Skupina F: Kanada – Italija 2:1, Kanada – ZDA 2:1, ZDA – Italija 2:1, vrstni red: 1. Kanada 2:0, 2. ZDA 1:1, 3. Italija 0:2.<br/>Četrtfinalni pari: Srbija – Rusija (jutri, ob 10.30), Avstralija – Kanada – sinoči, Velika Britanija – Nemčija (jutri, ob 17.30), Španija – Argentina (jutri, ob 17.30).</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914772/sport/tenis/kanada-prvi-polfinalist-prenovljenega-davisovega-pokala"/>
        <a href="https://www.dnevnik.si/1042914628/sport/tenis/srbija-blesti-hrvaska-ne"/>
        <a href="https://www.dnevnik.si/1042914449/sport/tenis/rusi-kanadcani-in-belgijci-davisov-pokal-zaceli-z-zmagami"/>
      </related>
    </article>
  </body>
</html>