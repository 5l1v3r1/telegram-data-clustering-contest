<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-ultima_ora-23506069-inca-urs-fost-lovit-masina-mures.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T20:22:00+00:00"/>
    <meta property="og:title" content="UPDATE Ursul lovit de o mașină în Mureș este viu, anunță Prefectura"/>
    <meta property="og:description" content="Ursul lovit joi seară de o mașină, pe E60, în localitatea Găiești din județul Mureș este viu și a fost tranchilizat, informează Mediafax. Deși primele informații furnizate de ISU Mureș arătau"/>
  </head>
  <body>
    <article>
      <h1>UPDATE Ursul lovit de o mașină în Mureș este viu, anunță Prefectura</h1>
      <address><time datetime="2019-11-21T20:22:00+00:00">21 Nov 2019, 20:22</time> by <a rel="author">V.M.</a></address>
      <p><b>Ursul lovit joi seară de o mașină, pe E60, în localitatea Găiești din județul Mureș este viu și a fost tranchilizat, informează Mediafax.</b><br/><br/>Deși primele informații furnizate de ISU Mureș arătau că ursul a murit în urma impactului, reprezentanții Prefecturii Mureș au revenit spunând că este viu.<br/><br/>„Ursul este în viață, a fost tranchilizat și în acest moment este transportat la Grădina Zoologică din Târgu-Mureș. Autoturismul implicat în accident este înmatriculat în București. Erau doi pasageri, nu au fost răniți, autoturismul a fost avariat”, au anunțat reprezentanții Biroului de Presă al Prefecturii Mureș.<br/><br/>Anterior, Prefectura Mureș anunța că în urma accidentului dintre localitățile Găești și Bălăușeri, prefectul județului Mureș, Mircea Dușa, a dispus declanșarea procedurilor imediate de intervenție la fața locului, atât pentru protejarea populației, reducerea pagubelor, cât și pentru salvarea ursului.<br/><br/><a href="https://www.hotnews.ro/stiri-esential-23495803-harghita-urs-fost-lovit-masina-sambata-seara-animalul-ranit-stat-toata-noaptea-marginea-drumului.htm">În urmă cu câteva zile, un urs a fost lovit de maşină, în județul Harghita, și a agonizat aproape o zi la locul accidentului.</a> Apoi, ursul a fost împuşcat de vânători. Din cauza lipsei de reacție, ministrul de Interne, Marcel Vela, a anunţat că a început procedura de demitere a prefectului de Harghita. Potrivit unui comunicat de presă transmis atunci de Ministerul de Interne, demiterea prefectului de Harghita are legătură cu modul în care autorităţile judeţene au gestionat situaţia ursului lovit de o maşină, între localităţile Praid şi Sovata.<br/><br/>La rândul său, preşedintele CJ Harghita, Borboly Csaba, a scris pe Facebook un mesaj prin care cerea o „descentralizare urgentă” a măsurilor care trebuie luate în cazuri cum a fost cel de la Praid, astfel încât deciziile să poată fi luate la nivel local.</p>
      <related>
        <h4>REFERINTE</h4>
        <a href="https://www.hotnews.ro/stiri-esential-23495803-harghita-urs-fost-lovit-masina-sambata-seara-animalul-ranit-stat-toata-noaptea-marginea-drumului.htm"/>
      </related>
    </article>
  </body>
</html>