<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/proti_kerivnika_ukrayinskoyi_asotsiatsiyi_futbolu_pavelka_zavedeno_pyat_kriminalnih_sprav_n1237629"/>
    <meta property="og:site_name" content="24 Канал"/>
    <meta property="article:published_time" content="2019-11-21T20:16:00+00:00"/>
    <meta property="og:title" content="Проти керівника Української асоціації футболу Павелка заведено п'ять кримінальних справ"/>
    <meta property="og:description" content="Правоохоронні органи розслідують одразу п'ять кримінальних справ, де фігурантом є президент Української асоціації футболу (УАФ, колишня Федерація футболу України) Андрій Павелко."/>
  </head>
  <body>
    <article>
      <h1>Проти керівника Української асоціації футболу Павелка заведено п'ять кримінальних справ</h1>
      <address><time datetime="2019-11-21T20:16:00+00:00">21 Nov 2019, 20:16</time> by <a rel="author" href="https://24tv.ua/yuriy_semenyuk_tag7072/" target="_blank">Юрій Семенюк</a></address>
      <p>
        <b>Правоохоронні органи розслідують одразу п'ять кримінальних справ, де фігурантом є президент Української асоціації футболу (УАФ, колишня Федерація футболу України) Андрій Павелко.</b>
      </p>
      <p>Інформацію про розслідування справ проти керівництва УАФ та Андрія Павелка як колишнього народного депутата підтвердив перший заступник генерального прокурора Віталій Касько у <a href="http://komsport.rada.gov.ua/uploads/documents/32313.pdf">листі</a> заступнику голови комітету Верховної Ради з питань молоді та спорту Анатолію Костюху.</p>
      <blockquote>Нагадаємо: <a href="https://24tv.ua/sport/verhovna_rada_vzyalasya_za_rozsliduvannya_koruptsiyi_v_ukrayinskomu_futboli_andriyem_pavelkom_n1234667">Верховна Рада взялася за розслідування корупції в українському футболі Андрієм Павелком</a></blockquote>
      <p>Зокрема Головним слідчим управління Національної поліції України розпочато кримінальне провадження стосовно можливих зловживань з боку керівництва тоді ще ФФУ при реалізації бюджетної програми "Будівництво футбольних полів зі штучним покриття у регіонах України". Їх підозрюють у розкраданні бюджетних коштів на загальну суму 270 мільйонів гривень. З цією справою об'єднали і розслідування можливої розтрати коштів як самої Федерації, так і УЄФА. При чому щодо коштів від УЄФА, то мова йде про кредити, інвестиції та виплати маркетингових та спонсорських коштів за кваліфікаційні матчі Чемпіонату Європи та Кубка світу. </p>
      <p>Також поліція веде розслідування щодо можливого незаконного заволодіння бюджетними коштами з боку УАФ і "ФФУ Продакшн" шляхом завищення цін на товари.</p>
      <p>Дві справи стосуються особисто Андрія Павелка. Одна з них – про можливе зловживання службовим становищем, яке призвело до закупівлі полів за завищеними цінами коштом державного і місцевого бюджетів. Тут мова йде про те, що Андрій Павелко, коли був народним депутатом, очолював бюджетний комітет, який і виділяв кошти на проєкти ФФУ, президентом якої був все той же Павелко.</p>
      <p>Друга справа проти Павлека – це про те, що він міг подати недостовірну інформацію в декларації.</p>
      <p><b>Хто такий Андрій Павелко</b>Президент Української асоціації футболу (колишня Федерація футболу України). А також колишній депутат Верховної Ради (пройшов у парламент за списком "Блоку Петра Порошенка" під 33 номером), був заступником голови фракції БПП та головою Комітету ВРУ з питань бюджету.<br/><br/>Під час проведення фіналу Ліги чемпіонів України у Києві у 2018 році названа донька Андрія Павелка фотографувалася з Кубком ЛЧ в автомобілі. Сам трофей возили містами України. Під час такого туру трофей виставили в одному з храмів Дніпра, де Павелко тримає його зі своїм тестем, кримінальним авторитетом Олександром Петровським, відомим як "Нарік".<br/><br/>У червні 2018 року НАБУ відкрило справу за фактом корупції в ФФУ, президентом якої є Павелко. Згідно з розслідуванням програми "Схеми", у 2016 році Павелко через підставну компанію в ОАЕ закупив для ФФУ обладнання для виробництва трави для футбольних полів за завищеними на 20% цінами, що дозволило йому незаконно отримати 1 мільйон доларів.</p>
      <p>Дивіться відео розслідування журналістів про ймовірні афери Андрія Павелка</p>
      <figure>
        <iframe src="https://www.youtube.com/embed/E85fKH_KiUI" width="560" height="315" data-service="Youtube" scrolling="no"/>
      </figure>
      <p> </p>
    </article>
  </body>
</html>