<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/tri-nove-zverine-za-gorske-resevalce-249823"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T20:51:00+00:00"/>
    <meta property="og:title" content="Tri nove zverine za gorske reševalce"/>
    <meta property="og:description" content="Blizu sedeža Gorske reševalne zveze Slovenije (GRZS) v Kranju se je gruča v rdeče odetih možakarjev postavila pred tri močne avtomobilske zverine. Vozni park postaj Celje, Kranjska Gora in Trži..."/>
  </head>
  <body>
    <article>
      <h1>Tri nove zverine za gorske reševalce</h1>
      <h2>Tržičani po 16 letih le zamenjali obrabljeno vozilo. Zadovoljni tudi v Celju in Kranjski Gori.</h2>
      <address><time datetime="2019-11-21T20:51:00+00:00">21 Nov 2019, 20:51</time> by <a rel="author">Boštjan Fon</a></address>
      <slideshow>
        <figure>
          <img src="https://www.slovenskenovice.si/images/slike/2019/11/17/1574498.jpg"/>
          <figcaption>Toyote hilux so zahrumele. FOTO: Boštjan Fon</figcaption>
        </figure>
        <figure>
          <img src="https://www.slovenskenovice.si/images/slike/2019/11/17/1574497.jpg"/>
          <figcaption>Predsednik društva GRS Tržič Janez Primožič je vesel okrepitve. FOTO: Boštjan Fon</figcaption>
        </figure>
      </slideshow>
      <p>Blizu sedeža Gorske reševalne zveze Slovenije (GRZS) v Kranju se je gruča v rdeče odetih možakarjev postavila pred tri močne avtomobilske zverine. Vozni park postaj Celje, Kranjska Gora in Tržič je okrepljen, saj so jim v uporabo slovesno predali tri vozila toyota hilux z dodatno opremo za intervencije.</p>
      <figure>
        <img src="https://www.slovenskenovice.si/images/slike/2019/11/17/1574497.jpg"/>
        <figcaption>Predsednik društva GRS Tržič Janez Primožič je vesel okrepitve. FOTO: Boštjan Fon</figcaption>
      </figure>
      <p>»Vozilo je velika pridobitev za tržiške gorske reševalce,« je poudaril predsednik društva GRS Tržič <b>Janez Primožič</b>. »Prejšnje je bilo obrabljeno, saj ga imamo poleg še enega v uporabi že šestnajsto leto. Zaradi tega so nastajali vse večji stroški vzdrževanja, recimo samo letos smo porabili za vozilo okoli dva tisočaka, kar nam bo zdaj za nekaj časa prihranjeno. Novo vozilo bo namenjeno reševanju prav tako pa tudi usposabljanju gorskih reševalcev.« Predsednik GRZS <b>Janez Rozman</b> je med drugim povedal, da gorski reševalci pomagajo tudi na drugih področjih.<br/><br/>Še preden so zabrneli avtomobilski motorji, ki bodo velikokrat ponesli gorske reševalce proti pomoči potrebnim, je minister za obrambo <b>Karl Erjavec</b> v nagovoru poudaril trud obrambnega ministrstva ter Uprave RS za zaščito in reševanje pod vodstvom generalnega direktorja <b>Darka Buta</b> za posodobitev voznega parka gorskih reševalcev: »Tako bomo nadaljevali tudi v prihodnje, saj je v letu 2020 predvidenih še nekoliko več sredstev na tem področju. Gorsko reševanje je organizirano na prostovoljni bazi, a s profesionalno usposobljenim kadrom, ki ga poleg osnovnega poslanstva velikokrat doletijo tudi druge naloge.«</p>
      <blockquote>Gorski reševalci so letos opravili že 565 posredovanj, lani je bilo skupno 537 intervencij. Naše gore so do letos zahtevale 22 življenj, lani je bilo v gorah 14 smrtnih žrtev.</blockquote>
      <p>»Želim vam, da se boste z vaših posredovanj vedno varno vrnili domov,« je za konec dejal minister in podelil ključe vozil. Motorji, ki bodo pomagali reševati življenja, so zadovoljno zahrumeli.</p>
    </article>
  </body>
</html>