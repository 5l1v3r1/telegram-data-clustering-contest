<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426180/stis-geitonies-twn-arxaggelwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T20:15:02+00:00"/>
    <meta property="og:title" content="«Στις Γειτονιές των Αρχαγγέλων»"/>
    <meta property="og:description" content="Σε κλίμα έντονης συγκίνησης και συναισθηματικής φόρτισης πραγματοποιήθηκε την Κυριακή, 17 Νοεμβρίου 2019 στο Δημοτικό Θέατρο Ρόδου μία ξεχωριστή εκδήλωση, με τίτλο «Στις Γειτονιές των Αρχαγγέλων», την οποία επιμελήθηκε και παρουσίασε με τρόπο μοναδικό ο συντοπίτης μας Πέτρος Μόσχος."/>
  </head>
  <body>
    <article>
      <h1>«Στις Γειτονιές των Αρχαγγέλων»</h1>
      <address>
        <time datetime="2019-11-21T20:15:02+00:00">21 Nov 2019, 20:15</time>
      </address>
      <p>
        <b>Σε κλίμα έντονης συγκίνησης και συναισθηματικής φόρτισης πραγματοποιήθηκε την Κυριακή, 17 Νοεμβρίου 2019 στο Δημοτικό Θέατρο Ρόδου μία ξεχωριστή εκδήλωση, με τίτλο «Στις Γειτονιές των Αρχαγγέλων», την οποία επιμελήθηκε και παρουσίασε με τρόπο μοναδικό ο συντοπίτης μας Πέτρος Μόσχος.</b>
      </p>
      <p>Μπροστά σ’ ένα θεατρικό σκηνικό άρχισαν να ζωντανεύουν πορτρέτα μεγάλων προσωπικοτήτων των Γραμμάτων και των Τεχνών του περασμένου αιώνα.<br/>Ο Πέτρος Μόσχος παρουσίασε μία θεατρική παράσταση με Πρωταγωνιστές τον Καζαντζάκη, τον Σεφέρη, τον Ελύτη, τον Ρίτσο, την Κάλλας, τον Τσιτάνη, την Μπέλλου, τον Καζαντζίδη…</p>
      <p>Συνομίλησε μαζί τους, χόρεψε, τραγούδησε, απήγγειλε, αφηγήθηκε κρυφές ιστορίες ταξιδεύοντας το κοινό με όλες του τις αισθήσεις σε προηγούμενες νοσταλγικές εποχές.</p>
      <p>Οι μεγάλοι Έλληνες δημιουργοί του 20ού αιώνα πέτυχαν κάτι περισσότερο από το να εντάξουν την Ελλάδα στη χορεία των λαών με σημαντική πολιτισμική παραγωγή. Αντί να αρκεστούν στη μίμηση της μακράς παράδοσης και της προόδου άλλων χωρών ή ακόμα και της αρχαιότητας εκμεταλλευόμενοι απλώς το προσωπικό τους ταλέντο, κατάφεραν να διαμορφώσουν μια αυτή καθαυτή γνήσια Νεοελληνική Τέχνη με τις δικές της ποιότητες, τις αξίες και τη μοναδική της ταυτότητα ως απάντηση στις αντίστοιχες παραδόσεις και σχολές άλλων δυτικών λαών.</p>
      <p>Έτσι, η Ελλάδα κατάφερε όχι μόνο να ξεφύγει από τη θέση του ουραγού στις πνευματικές εξελίξεις του σύγχρονου κόσμου, αλλά και να συνεισφέρει ενεργά σ’ αυτές βάζοντας το λιθαράκι της στην παγκόσμια πολιτιστική κληρονομιά.<br/>Την εκδήλωση προλόγισαν η Ιουλία Μπονάρου, δημοσιογράφος, ο Σπύρος Συρόπουλος, καθηγητής Πανεπιστημίου Αιγαίου και η Νάνσυ Τρυποσκούφη, φιλόλογος – προϊσταμένη του Διεθνούς Κέντρου Συγγραφέων και Μεταφραστών Ρόδου. Τον Δήμο Ρόδου εκπροσώπησε ο Αντιδήμαρχος Ρόδου, κ. Γιάννης Καμπούρης και πολλοί συμπολίτες μας που απόλαυσαν την όμορφη βραδιά και καταχειροκρότησαν τον διοργανωτή και τους συντελεστές.</p>
    </article>
  </body>
</html>