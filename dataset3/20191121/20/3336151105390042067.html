<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/netanyahuyu-zora-sokacak-karar-21111924.html"/>
    <meta property="og:site_name" content="OdaTV"/>
    <meta property="article:published_time" content="2019-11-21T20:24:00+00:00"/>
    <meta property="og:title" content="Netanyahu'yu zora sokacak karar"/>
    <meta property="og:description" content="İsrail Başbakanı Netanyahu'nun “rüşvet ve dolandırıcılık” suçlamasıyla yargılanacağı öğrenildi..."/>
  </head>
  <body>
    <article>
      <h1>Netanyahu'yu zora sokacak karar</h1>
      <h2>İsrail Başbakanı Netanyahu'nun “rüşvet ve dolandırıcılık” suçlamasıyla yargılanacağı öğrenildi...</h2>
      <address>
        <time datetime="2019-11-21T20:24:00+00:00">21 Nov 2019, 20:24</time>
      </address>
      <p>İsrail Başbakanı Netanyahu'nun <b>“rüşvet ve dolandırıcılık”</b> suçlamasıyla yargılanacağı öğrenildi.</p>
      <p>İsrail Başsavcısı, Başbakan Binyamin Netanyahu hakkında rüşvet, yolsuzluk ve görevi kötüye kullanma suçlamasıyla dava açılmasına karar verdi.</p>
      <p>İsrail Başbakanı Netanyahu hakkında 3 ayrı dosya bulunuyor.</p>
      <p>Bunlardan <b>“4000 numaralı” </b>telekomünikasyon yolsuzluğu soruşturması kapsamında Başbakan Netanyahu, Shaul Elovictch’in sahibi olduğu<b> “Bezeq”</b> medya şirketine ait <b>“Walla News” </b>adlı internet sitesinde, ailesi lehine haberlere yer verilmesi karşılığında söz konusu şirkete 276 milyon dolar değerinde mali imtiyaz sağlamakla suçlanıyor.</p>
      <p><b>“1000 numaralı”</b> dosyada ise Netanyahu’nun 2007-2016 yıllarında iş adamlarından “hediye” adı altında 283 bin dolar değerinde puro, şampanya, mücevher ve uçak bileti aldığı iddia ediliyor.</p>
      <p><b>"2000 numaralı" </b>dosyada da Netanyahu hakkında<b> “rüşvet, yolsuzluk ve görevi kötüye kullanma”</b> suçlamaları yer alıyor. İsrail Başsavcısı Mandelblit, söz konusu dosyalara ilişkin kararını vermeden önce geçen ay başında dört gün boyunca Netanyahu’nun avukatlarını dinlemişti.</p>
      <p>Geçen Mart ayında İsrail Başsavcılığı Başbakan Netanyahu hakkında 3 farklı yolsuzluk suçundan dosya hazırlamıştı.</p>
      <p>
        <b>“DARBE GİRİŞİMİDİR”</b>
      </p>
      <p>Netanyahu, karardan birkaç saat sonra yaptığı açıklamada İsrail Başsavcısı Avihay Mandelblit tarafından kendisine yöneltilen tüm suçlamaları reddederek, <b>"asıl bu iddianameyi hazırlayan savcıların araştırılması gerektiğini"</b> belirtti.</p>
      <p>Hakkındaki tüm suçlamaların siyasi amaçlı yapıldığını ve iddiaların tümünün uydurma olduğunu dile getiren Netanyahu, <b>"Şu anda burada olanlar Başbakan'a yapılan bir darbe girişimidir. Bırakmaya hazır değilim. Görevime devam edeceğim" </b>diye konuştu.</p>
      <p>İsrail Başbakanı, daha öncesinde de kendisine yöneltilen tüm suçlamaları reddetmiş ve solcu muhalifleriyle medyanın <b>"cadı avına"</b> maruz kaldığını savunmuştu.</p>
      <p>
        <b>Odatv.com</b>
      </p>
      <figure>
        <a href="https://odatv.com/basi-belada-01031947.html">
          <img src="https://odatv.com/images2/2019_11/2019_11_21/basi-belada-01031947_m2.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>2,784 Bu habere tepkiniz: <br/> </p>
      <p> </p>
    </article>
  </body>
</html>