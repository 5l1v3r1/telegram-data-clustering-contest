<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191121_II_Erzsebet_kiralyno_kituntette_David_Attenborought"/>
    <meta property="og:site_name" content="HVG.hu"/>
    <meta property="article:published_time" content="2019-11-21T20:32:00+00:00"/>
    <meta property="og:title" content="II. Erzsébet királynő kitüntette David Attenborough-t"/>
    <meta property="og:description" content="A világhírű brit természettudós a Blue Planet II. című sorozatért érdemelte ki az elismerést."/>
  </head>
  <body>
    <article>
      <h1>II. Erzsébet királynő kitüntette David Attenborough-t</h1>
      <address><time datetime="2019-11-21T20:32:00+00:00">21 Nov 2019, 20:32</time> by <a rel="author">MTI</a></address>
      <p>
        <b>A világhírű brit természettudós a Blue Planet II. című sorozatért érdemelte ki az elismerést.</b>
      </p>
      <p>II. Erzsébet királynő Chatham House-díjjal tüntette ki David Attenborough-t a BBC televízióban futó Blue Planet II. (A kék bolygó II.) című sorozatért, amellyel az óceánokban lévő műanyag szemét globális veszélyeire hívja fel a figyelmet.</p>
      <p>A természettudós, aki a királynőhöz hasonlóan idén töltötte be 93. életévét, a BBC televízió természettudományi egységével együtt kapta az elismerést a sorozat "felvillanyozó hatásáért" - közölte a brit Királyi Külügyi Intézet, székháza után közkeletű nevén a Chatham House londoni agytröszt.</p>
      <p>A királynő személyesen adta át szerda este az elismerést, ami különleges nagyrabecsülés jele, mivel II. Erzsébet az elmúlt időszakban jelentősen csökkentette nyilvános megjelenéseinek számát.    </p>
      <p>A brit televíziózás egyik legismertebb személyiségeként David Attenborough az 1950-es évek óta készít természetfilmeket. Baráti kapcsolatot ápol a királynővel, 2018-ban mindketten megjelentek egy fák védelméről szóló dokumentumfilmben, a királynő kertjében sétálgatva és kedélyesen társalogva.</p>
      <p>Az évente átadott Chatham House-díj olyan személyeket vagy szervezeteket jutalmaz, akik vagy amelyek jelentősen hozzájárultak a nemzetközi kapcsolatok fejlődéséhez.</p>
      <blockquote>"A műanyag szennyezettség az egyik legnagyobb kihívás, mellyel a világ óceánjai szembenéznek, és ez kétségkívül nemzetközi feladat. A Blue Planet II. szenvedélyes globális reakciót váltott ki és egyértelműen viselkedésbeli és politikai változásokat idézett elő"</blockquote>
      <p>- fogalmazott Robin Niblett, a Chatham House igazgatója.</p>
      <p>A David Attenborough narrációjával készült sorozat a legnézettebb sorozat volt 2017-ben a brit televízióban, világszerte megvásárolták tévétársaságok és számos országban hasonló sikereket ért el.</p>
      <related>
        <a href="https://hvg.hu/tudomany/20190927_sir_david_attenborough_life_in_colour_termeszetfilm"/>
        <a href="https://hvg.hu/tudomany/20190926_David_Attenboroughrol_neveztek_el_hatalmas_sarkkutato_hajot"/>
      </related>
    </article>
  </body>
</html>