<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/meclis-kabul-etti-artik-gecelik-konaklama-vergisi-alinacak-890182"/>
    <meta property="og:site_name" content="Onedio"/>
    <meta property="article:published_time" content="2019-11-21T20:15:24+00:00"/>
    <meta property="og:title" content="Meclis Kabul Etti: Artık Gecelik Konaklama Vergisi Alınacak"/>
    <meta property="og:description" content="Gecelik konaklama bedeline vergi getiren düzenleme TBMM'de kabul edildi. Yüzde 2 oranında alınması öngörülen konaklama vergisi, 31 Aralık 2020'ye kada..."/>
  </head>
  <body>
    <article>
      <h1>Meclis Kabul Etti: Artık Gecelik Konaklama Vergisi Alınacak</h1>
      <address><time datetime="2019-11-21T20:15:24+00:00">21 Nov 2019, 20:15</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4>Gecelik konaklama bedeline <a href="https://onedio.com/etiket/vergi/57a1d61e0bb1aa6265a7cc2a">vergi</a> getiren düzenleme <a href="https://onedio.com/etiket/turkiye-buyuk-millet-meclisi/50189644cc161f8ec1342174">TBMM</a>'de kabul edildi. Yüzde 2 oranında alınması öngörülen konaklama vergisi, 31 Aralık 2020'ye kadar yüzde 1 olarak uygulanacak.</h4>
      <figure>
        <img src="https://img-s2.onedio.com/id-5dd6eae792cdfaaa51b05f0b/rev-0/w-500/s-474f0771179dcb85dc2200827897a1e4bca07577.jpg"/>
      </figure>
      <p><a href="https://onedio.com/etiket/turkiye-buyuk-millet-meclisi/50189644cc161f8ec1342174">TBMM</a> Genel Kurulunda, Dijital Hizmet Vergisi ile Bazı Kanunlarda ve 375 sayılı KHK'de değişiklik yapan teklife yeni madde eklendi.</p>
      <p>Otel, motel, <a href="https://onedio.com/etiket/tatil/5785fb24d41c3ffe7c36babb">tatil</a> köyü, pansiyon, apart, misafirhane ve kamping gibi konaklama tesislerinin sunduğu hizmetlere yüzde 2 oranında uygulanacak konaklama vergisi oranı, 31 Aralık 2020'ye kadar yüzde 1 olarak alınacak.</p>
      <p>Sermaye Piyasasının Teşviki, Sermayenin Tabana Yaygınlaştırılması ve Ekonomiyi Düzenlemede Alınacak Tedbirler ile Kurumlar Vergisi Kanunu, <a href="https://onedio.com/etiket/vergi/57a1d61e0bb1aa6265a7cc2a">Vergi</a> Usul Kanunu ve Bankalar Kanununda Değişiklik Yapılması Hakkında Kanun'a geçici madde ekleyen düzenleme üzerinde söz alan milletvekilleri, maddeyi eleştirdi.</p>
      <h3>Muhalefetten kabul edilen maddelere tepki</h3>
      <figure>
        <img src="https://img-s1.onedio.com/id-5dd6eeb154e8966a4f99127c/rev-0/w-500/s-0fdb94073ecef747e5c1b60abac32f367d685d48.jpg"/>
      </figure>
      <p><a href="https://onedio.com/etiket/cumhuriyet-halk-partisi/50187b65295c0432640034ea">CHP</a> <a href="https://onedio.com/etiket/istanbul/501c48f7cc161f8ec13422a8">İstanbul</a> Milletvekili Akif Hamzaçebi, bu maddenin anayasaya aykırı olduğunu savundu. Hamzaçebi, "Şirketler elbette batmasın, faaliyetlerine devam etsin ama o devam etsin denilirken alacaklı vatandaşların alacaklarını silelim olmaz. Bu, bırakın hukuk devletine aykırılığı vicdana da aykırı." dedi.</p>
      <p>CHP İstanbul Milletvekili Mahmut Tanal, <a href="https://onedio.com/etiket/turkiye-buyuk-millet-meclisi/50189644cc161f8ec1342174">TBMM</a>'nin, Kombassan'a özgü bir düzenleme yaptığını, anayasanın, kişilere özgü yasal düzenlemeyi engellediğini belirtti.</p>
      <p><a href="https://onedio.com/etiket/adalet-ve-kalkinma-partisi/50187b65295c0432640034e9">AKP</a> Grup Başkanvekili Mehmet <a href="https://onedio.com/etiket/mus/5076bebd0228f60917601ce7">Muş</a> ise "Birinin hakkını almayı bırakın; oradaki bir ortaklık ilişkisinden hak sahibi olan vatandaşların hakkını korumaya yönelik düzenleme getirdik." diye konuştu.</p>
      <h3>Meclis onayladı</h3>
      <figure>
        <img src="https://img-s2.onedio.com/id-5dd6ef251cf8ea7652e9c4f5/rev-0/w-500/s-0d8e605d15a061dd7dc2d6cd29d895e3ac6e9e1d.jpg"/>
      </figure>
      <p>Dijital Hizmet Vergisi, Konaklama Vergisi, Değerli Konut Vergisi, gelir vergisi tarifesine yeni dilim ve oran eklenmesi gibi düzenlemeleri de içeren kanun teklifi, <a href="https://onedio.com/etiket/turkiye-buyuk-millet-meclisi/50189644cc161f8ec1342174">TBMM</a> Genel Kurulunda kabul edildi.</p>
    </article>
  </body>
</html>