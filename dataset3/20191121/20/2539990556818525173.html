<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2407925,PS-w-skokach-Polacy-w-pelnej-gotowosci-na-Wisle-Dolezal-idziemy-w-dobrym-kierunku"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T20:50:00+00:00"/>
    <meta property="og:title" content="PŚ w skokach. Polacy w pełnej gotowości na Wisłę. Doleżal: idziemy w dobrym kierunku"/>
    <meta property="og:description" content="Michal Doleżal, trener polskiej kadry skoczków przyznał, że jego podopieczni są w bardzo dobrej formie i są gotowi na inaugurację Pucharu Świata w Wiśle. - Wszystko zweryfikują jednak zawody - podkreślił następca Stefana Horngachera. "/>
  </head>
  <body>
    <article>
      <h1>PŚ w skokach. Polacy w pełnej gotowości na Wisłę. Doleżal: idziemy w dobrym kierunku</h1>
      <address>
        <time datetime="2019-11-21T20:50:00+00:00">21 Nov 2019, 20:50</time>
      </address>
      <p>
        <b>Michal Doleżal, trener polskiej kadry skoczków przyznał, że jego podopieczni są w bardzo dobrej formie i są gotowi na inaugurację Pucharu Świata w Wiśle. - Wszystko zweryfikują jednak zawody - podkreślił następca Stefana Horngachera. </b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/840e617b-28b7-4b93-a8b1-02f3eab454ce.mp3"/>
          </figure>
          <p>Wojciech Fortuna jest przekonany, że najbliższe miesiące znów będą stały pod znakiem dominacji polskich skoczków (IAR)</p>
        </li>
      </ul>
      <ul>
        <li>
          <b>Początek PŚ w skokach tradycyjnie w Wiśle (23-24 listopada)</b>
        </li>
        <li>
          <b>Przed rokiem najlepszy okazał się Rosjanin Jewgienij Klimow i to jego jedyne dotychczas zwycięstwo w tym cyklu</b>
        </li>
        <li>
          <b>Obok Wisły na terenie Polski odbędą się również zawody w Zakopanem (25-26 stycznia)</b>
        </li>
        <li>
          <b>Tytułu broni Japończyk Ryoyu Kobayashi, z kolei w Pucharze Narodów tytułu bronią Polacy</b>
        </li>
        <li>
          <b>W sezonie 2019/2020 odbędą się mistrzostwa świata w lotach narciarskich w słoweńskiej Planicy </b>
        </li>
      </ul>
      <p>W piątek na obiekcie im. Adam Małysza odbędą się kwalifikacje do niedzielnego konkursu indywidualnego, a w sobotę kibice obejrzą rywalizację drużynową.</p>
      <p>
        <b>Biało-czerwoni gotowi na rywalizację </b>
      </p>
      <p>- Jesteśmy gotowi. Ustabilizowaliśmy sprawy techniczne i fizyczne. Zresztą bez względu na wszystko, jutro zaczynamy. Wszystko jednak idzie w dobrym kierunku - powiedział Doleżal. </p>
      <related>
        <a href="https://www.polskieradio24.pl/321/4147/Artykul/2407674,PS-w-skokach-Cudowne-buty-Polakow-Bialoczerwoni-beda-skakac-o-osiem-metrow-dalej"/>
      </related>
      <p>Jego zdaniem w okresie przygotowawczym udało się zrealizować 95 procent planów, chociaż pogoda nie do końca sprzyjała.<br/><br/>Przyznał, że w nadchodzącym sezonie najważniejszą imprezą będą mistrzostwa świata w lotach narciarskich. Jednak podkreślił, że nie da się przygotować formy tylko na jedną imprezę.</p>
      <ul>
        <li>
          <b>Czytaj więcej: <a href="https://www.polskieradio24.pl/5/4147/Artykul/2403430,Turniej-Czterech-Skoczni-Bilety-na-konkurs-w-Oberstdorfie-wyprzedane">Duże zainteresowanie inauguracją Turnieju Czterech Skoczni &gt;&gt;&gt;</a> </b>
        </li>
      </ul>
      <p>- Nie ma specjalnego znaczenia, czy w danym sezonie są mistrzostwa świata, igrzyska olimpijskie czy inna impreza. My w tym walczymy też o Kryształową Kulę, Puchar Narodów, o zwycięstwo w Turnieju Czterech Skoczni. Chcę, abyśmy wytrzymali cały sezon w dobrej dyspozycji - dodał Czech.</p>
      <figure>
        <iframe data-src="https://twitter.com/pzn_pl/status/1196887747249819648?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Sztuczny śnieg przeszkodą? </b><br/><br/>Kamil Stoch przyznał, że odczuwa przez pierwszymi zawodami "trochę ekscytacji, trochę stresu".<br/><br/>- Czuję się dobrze. Cieszę się, że zaczynam to, na co długo i ciężko pracowaliśmy. Mam nadzieję, że pogoda dopisze i będziemy mogli się cieszyć świętem w postaci inauguracji sezonu zimowego - powiedział trzykrotny mistrz olimpijski.<br/><br/>Jak wskazał, sztuczny śnieg, którym jest pokryty zeskok obiektu w Wiśle-Malince, jest inny niż naturalny, a zawodnicy muszą być bardziej ostrożni przy lądowaniu.<br/><br/>- Zdajemy sobie sprawę, że to nie jest tak, że na takiej nawierzchni narta jedzie równym torem. Jednak wszystko jest do opanowania – dodał.<br/><br/>Jego kolega z reprezentacji Dawid Kubacki powiedział natomiast, że czekał z niecierpliwością na sprawdzenie się w boju. Zauważył, że korzystnym dla Polaków jest fakt, iż inauguracja cyklu PŚ będzie miała miejsce ponownie na obiekcie im. Adama Małysza.</p>
      <related>
        <a href="https://polskieradio24.pl/5/4147/Artykul/2405404,PS-w-skokach-20192020-Fakty-ludzie-pieniadze-Jak-wygladaja-liczby-41-edycji-PS"/>
      </related>
      <p>- Nie mamy elementu podróży, przez co stracilibyśmy jeden dzień treningowy. Możemy się przygotować niemal do samych zawodów. Przyjazd do Wisły z miejsca zamieszkanie to w większości przypadków maksymalnie dwie i pół godziny - zaznaczył tegoroczny mistrz świata z Seefeld na skoczni normalnej i dodał, że liczy na gorący doping polskich kibiców.</p>
      <figure>
        <iframe data-src="https://twitter.com/pzn_pl/status/1196887211666530306?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Najazd kibiców na Wisłę </b><br/><br/>Komenda Wojewódzka Policji w Katowicach poinformowała w czwartek o utrudnieniach, z jakimi kierowcy muszą się liczyć w sobotę i niedzielę w pobliżu skoczni (na drodze woj. 942).<br/><br/>- Na dwie godziny przed rozpoczęciem zawodów i do ich zakończenia zostanie wprowadzony ruch wahadłowy na ulicy Malinka - od skrzyżowania z ulicą Wyzwolenia i Czarne, aż do parkingu znajdującego się pod stokiem narciarskim w Cieńkowie. Jednym pasem jezdni będzie odbywał się ruch pojazdów, a drugim będą mogli poruszać się kibice. W tym miejscu ruchem będą kierowali policjanci z drogówki - można przeczytać w komunikacie.</p>
      <ul>
        <li>
          <b>Czytaj więcej: <a href="https://polskieradio24.pl/5/4147/Artykul/2321563,PS-w-skokach-Andreas-Wellinger-ma-sezon-z-glowy-Mistrz-olimpijski-zerwal-wiezadla">Poważna kontuzja Wellingera. Niemiec opuści cały sezon &gt;&gt;&gt;</a> </b>
        </li>
      </ul>
      <p>Ruch pojazdów w obie strony ma zostać przywrócony, gdy większość kibiców opuści obiekt oraz kierowcy pojazdów wyjadą z parkingów.</p>
      <related>
        <a href="https://www.polskieradio24.pl/5/4147/Artykul/2402034,PS-w-skokach-narciarskich-20192020-TERMINARZ?fbclid=IwAR3GHa5zpn_ocykQRvICQaRVckWhA76WUOaXOKOMjt7T6jqmMES1cmLnC-I"/>
      </related>
      <figure>
        <iframe data-src="https://twitter.com/sportradiopl/status/1194970983406407681?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Program inaugurujących PŚ 2019/20 zawodów w Wiśle:</b>
      </p>
      <p><b>piątek, 22 listopada</b><br/>16.30 - oficjalny trening<br/>18.00 – kwalifikacje</p>
      <p><b>sobota, 23 listopada </b><br/>15.00 - seria próbna<br/>16.00 - pierwsza seria konkursu drużynowego</p>
      <p><b>niedziela, 24 listopada </b><br/>10.30 - seria próbna<br/>11.30 - pierwsza seria konkursu indywidualnego</p>
      <p>(mb)</p>
      <related>
        <a href="https://www.polskieradio.pl/5/4147/Artykul/2405593,PS-w-skokach-Obiekt-w-WisleMalince-przygotowany-na-sezon-Jest-decyzja-dyrektora-skoczni"/>
      </related>
    </article>
  </body>
</html>