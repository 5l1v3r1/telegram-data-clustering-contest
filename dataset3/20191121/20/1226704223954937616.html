<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/magazin/uluv-vydava-knihu-olgy-danglovej-orn/431594-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T20:44:00+00:00"/>
    <meta property="og:title" content="ÚĽUV vydáva knihu Ornament a predmet od Oľgy Danglovej"/>
    <meta property="og:description" content="Publikácia renomovanej etnologičky prináša obraz o osobitej oblasti výtvarnej tradície na Slovensku, označovanej ako ľudové umenie."/>
  </head>
  <body>
    <article>
      <h1>ÚĽUV vydáva knihu Ornament a predmet od Oľgy Danglovej</h1>
      <h2>Publikácia renomovanej etnologičky prináša obraz o osobitej oblasti výtvarnej tradície na Slovensku, označovanej ako ľudové umenie.</h2>
      <address><time datetime="2019-11-21T20:44:00+00:00">21 Nov 2019, 20:44</time> by <a rel="author">TASR</a></address>
      <p>Bratislava 21. novembra (TASR) – Ústredie ľudovej umeleckej výroby (ÚĽUV) vydáva knihu Ornament a predmet s podtitulom Dekoratívna tradícia na Slovensku, jej autorkou je Oľga Danglová. Knihu plnú ornamentov uviedol do života vo štvrtok večer v Galérii ÚĽUV na Obchodnej 64 symbolicky pávím pierkom akademický sochár Ferdinand Chrenka.</p>
      <p>Publikácia renomovanej etnologičky prináša obraz o osobitej oblasti výtvarnej tradície na Slovensku, označovanej ako ľudové umenie. Tradície, ktorých podstata bola ukotvená predovšetkým v roľnícko-pastierskej kultúre, ale vzťahovala sa aj na vidiecke prostredie malých mestečiek. Jej charakteristickou črtou bola dekoratívnosť, vychádzajúca z hlboko zakorenenej potreby prostých ľudí po skrášľovaní vecí, ktorými sa obklopovali.</p>
      <p>Príznačnú črtu ľudového štýlu – inklináciu k ornamentalizácii – približuje autorka cez predmety vyhotovené z rôznych materiálov. Sleduje ich v tkáčskom a vo výšivkovom umení, v dekore predmetov z dreva, kovu, nachádza ju v keramike a maľovanej výzdobe. Východiskovým prameňom je pritom muzeálny materiál, odkrývanie bohatstva zbierok v početných slovenských i zahraničných múzeách. Bohatú ilustračnú časť dopĺňa zrozumiteľný výklad, v ktorom sa spája autorkino dôsledné poznanie problematiky s láskou k prejavom ľudovej kreativity. Kniha tak môže byť inšpiratívnym zdrojom súčasnej živej tvorby v oblasti dizajnu, ale aj populárnej kultúry.</p>
      <p>Tak ako všetky publikácie v edícii Tradícia dnes vydavateľstva ÚĽUV-u, aj Ornament a predmet vychádza v rovnocennej dvojjazyčnej slovensko-anglickej mutácii.</p>
    </article>
  </body>
</html>