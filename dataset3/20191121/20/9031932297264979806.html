<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/bracia-sekielscy-laureatami-nagrody-radia-zet-im-a-woyciechowskiego/"/>
    <meta property="og:site_name" content="Polsat News"/>
    <meta property="article:published_time" content="2019-11-21T20:33:00+00:00"/>
    <meta property="og:title" content="Bracia Sekielscy laureatami Nagrody Radia ZET im. A. Woyciechowskiego"/>
    <meta property="og:description" content="Marek i Tomasz Sekielscy za film dokumentalny &quot;Tylko nie mów nikomu&quot; zostali laureatami 15. edycji Nagrody Radia ZET im. Andrzeja Woyciechowskiego. Przyznano nagrodę specjalną &quot;Dziennikarz dekady&quot;."/>
  </head>
  <body>
    <article>
      <h1>Bracia Sekielscy laureatami Nagrody Radia ZET im. A. Woyciechowskiego</h1>
      <address>
        <time datetime="2019-11-21T20:33:00+00:00">21 Nov 2019, 20:33</time>
      </address>
      <p>
        <b>Marek i Tomasz Sekielscy za film dokumentalny "Tylko nie mów nikomu" zostali laureatami 15. edycji Nagrody Radia ZET im. Andrzeja Woyciechowskiego. Przyznano nagrodę specjalną "Dziennikarz dekady".</b>
      </p>
      <related>
        <a href="https://www.polsatnews.pl/wiadomosc/2019-04-13/reporterka-wydarzen-laureatka-festiwalu-wrazliwego-w-gdyni-jest-postacia-aniolem/"/>
      </related>
      <p>Nagrodę Radia ZET im. Andrzeja Woyciechowskiego wręczono po raz piętnasty. Werdykt Kapituły ogłoszono na gali, która odbyła się w Auli Gmachu Fizyki Politechniki Warszawskiej.</p>
      <p>W roku 30. rocznicy uzyskania przez Polskę wolności Kapituła uhonorowała trzech dziennikarzy tytułem "Dziennikarza Dekady", nawiązując tym samym do Nagrody Specjalnej Radia ZET im. Andrzeja Woyciechowskiego "Dziennikarz XX-lecia", którą w 2010 roku odebrał red. Jerzy Baczyński.</p>
      <p>
        <b>Trzech laureatów</b>
      </p>
      <p>Tym razem przyznano trzy równorzędne nagrody specjalne, a laureatami zostali: Bianka Mikołajewska (wicenaczelna i szefowa zespołu śledczego OKO.press; przez 13 lat związana z redakcją "Polityki"), Adam Pieczyński (redaktor naczelny TVN24 i Faktów TVN; współtwórca pierwszej polskiej stacji informacyjnej - TVN24) i Paweł Reszka (kierownik Działu Krajowego tygodnika "Polityka"; w ostatnich 10 latach pisał m.in. dla "Tygodnika Powszechnego" i "Newsweek Polska"; autor takich książek jak "Mali Bogowie. O znieczulicy polskich lekarzy", "Mali Bogowie 2. Jak umierają Polacy", czy "Chciwość. Jak nas oszukują wielkie firmy").</p>
      <p>
        <a href="https://www.polsatnews.pl/wiadomosc/2019-09-24/zygmunt-solorz-i-miroslaw-blaszczyk-laureatami-nagrod-30-lecia-tv-sat-magazynu/">
          <b>ZOBACZ: Zygmunt Solorz i Mirosław Błaszczyk laureatami nagród 30-lecia TV-SAT Magazynu</b>
        </a>
      </p>
      <p>To oni, zdaniem Kapituły, "w ramach swojej działalności w latach 2009-2019 stali się symbolem niezależnego i wolnego od nacisków dziennikarstwa, wykazywali się szczególnym profesjonalizmem i obiektywizmem, przestrzegali etyki zawodowej, a ich materiały cieszyły się uznaniem społecznym i miały istotny wkład w postrzeganie otaczającej nas rzeczywistości".</p>
      <p>Laureaci Nagrody Specjalnej Radia ZET im. Andrzeja Woyciechowskiego "Dziennikarz Dekady", oprócz pozłacanej statuetki, otrzymali po 100 tys. zł ufundowane przez Zbigniewa Jakubasa z jego prywatnego majątku.</p>
      <p>
        <b>"Tylko nie mów nikomu"</b>
      </p>
      <p>Co roku Kapituła, składająca się z redaktorów naczelnych, dyrektorów programowych i wybitnych przedstawicieli najważniejszych polskich mediów, przyznaje też Nagrodę Radia ZET im. Andrzeja Woyciechowskiego autorom materiałów dziennikarskich, które "łamią stereotypy, wykraczają poza schematy i zaglądają »za kulisy« otaczającej nas rzeczywistości".</p>
      <p>
        <a href="https://www.polsatnews.pl/wiadomosc/2019-05-29/tygodnik-wprost-nagrodzil-kobiety-sukcesu-wsrod-laureatek-dorota-gawryluk/">
          <b>ZOBACZ: Tygodnik "Wprost" nagrodził kobiety sukcesu. Wśród laureatek Dorota Gawryluk</b>
        </a>
      </p>
      <p>Doroczną nagrodę im. A. Woyciechowskiego otrzymali bracia Marek i Tomasz Sekielscy za swój film dokumentalny "Tylko nie mów nikomu", poruszający problem pedofilii w polskim kościele katolickim. Oprócz statuetki otrzymali czek wartości 50 tys. zł.</p>
      <p>Wyróżnienia honorowe trafiły w ręce Magdaleny Gałczyńskiej za artykuł "Farma troli w ministerstwie sprawiedliwości, czyli »za czynienie dobra nie wsadzamy«" opublikowany 19 sierpnia br. w Onecie oraz Grzegorza Rzeczkowskiego z "Polityki" za książkę "Obcym alfabetem. Jak ludzie Kremla i PiS zagrali podsłuchami".</p>
      <p>Tomasz Sekielski jest pierwszym dziennikarzem, który odebrał Nagrodę Radia ZET im. Andrzeja Woyciechowskiego dwukrotnie - pierwszy raz w 2006 roku razem z Andrzej Morozowskim.</p>
      <p>
        <b>Nagroda Radia ZET im. Andrzeja Woyciechowskiego</b>
      </p>
      <p>Po raz pierwszy Nagrodę Radia ZET im. Andrzeja Woyciechowskiego wręczono w 2005 r. Celem konkursu jest uhonorowanie dziennikarzy za "odwagę w docieraniu do prawdy i odkrywanie, tego co wcześniej było ukryte lub niedopowiedziane".</p>
      <p>Nominacje przyznają członkowie Kapituły, a ich decyzje są niezależne, niezawisłe i niepodważalne. W tym roku, wyjątkowo, trzy nominacje do Nagrody Specjalnej pochodziły z głosowania kolegiów redakcyjnych mediów informacyjno-publicystycznych.</p>
      <p>Mecenasem tegorocznej edycji Nagrody Radia ZET im. Andrzeja Woyciechowskiego była Mennica Polska.</p>
      <p>
        <a href="https://www.polsatnews.pl/wideo/wypadek-w-turcji-na-wycieczce-dostala-rachunek-na-80-tys-euro_6760115/">WIDEO - Wypadek w Turcji na wycieczce. Dostała rachunek na 80 tys. euro</a>
      </p>
      <figure>
        <img src="https://r.dcs.redcdn.pl/http/o2/redefine/cp/5x/5x1299b76p6i6hoyvka57ubxps72u2b9.jpg"/>
      </figure>
    </article>
  </body>
</html>