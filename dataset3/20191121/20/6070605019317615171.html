<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Mossos-gos-mort-Argentona-marihuana-atac-gossos-trets-taser-foam_0_2348165385.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T20:18:03+00:00"/>
    <meta property="og:title" content="Els Mossos abaten un gos en un operatiu contra el tràfic de marihuana"/>
    <meta property="og:description" content="Els fets han passat en una casa aïllada d'Argentona i la policia diu que l'animal ha atacat un dels agents"/>
  </head>
  <body>
    <article>
      <h1>Els Mossos abaten un gos en un operatiu contra el tràfic de marihuana</h1>
      <h2>Els fets han passat en una casa aïllada d'Argentona i la policia diu que l'animal ha atacat un dels agents</h2>
      <address>
        <time datetime="2019-11-21T20:18:03+00:00">21 Nov 2019, 20:18</time>
      </address>
      <p>Un agent dels Mossos d'Esquadra ha abatut un gos aquest matí en un operatiu contra el tràfic de marihuana. Els fets han passat en una casa aïllada d'Argentona, on es feia un dels escorcolls. Segons la policia, s'han trobat l'animal a la cuina del domicili, on "ha iniciat un atac contra un dels agents". "Davant la impossibilitat de neutralitzar l'agressió fent ús d'una altra eina menys lesiva", a l'agent "no li ha quedat cap més opció" que fer servir l'arma de foc reglamentària "per evitar resultar ferit tant ell com la resta de l'equip". El gos ha mort pels trets.</p>
      <p>No ha sigut l'únic animal a què s'han enfrontat els Mossos. Segons la policia, a la mateixa casa d'Argentona, on després s'ha localitzat una plantació de marihuana i s'hi han detingut dues persones, els agents s'han trobat tres gossos més que "han reaccionat de manera agressiva" quan els han vist. "Davant el risc per a la integritat física, i per minimitzar danys lesius als animals", en aquest cas s'ha fet ús de la pistola elèctrica –Taser– i de projectils de foam. Els tres gossos, tots de raça considerada potencialment perillosa –com també el quart que ha mort– es troben en bon estat i no han patit lesions greus, segons els Mossos.</p>
      <p>Com que els propietaris dels gossos han quedat detinguts per un delicte contra la salut pública, les altres persones que vivien a la casa –que no formaven part de la investigació policial– s'han fet càrrec dels animals. Els altres escorcolls que ha fet aquest matí la policia, de manera simultània, contra el tràfic de marihuana han sigut en un altre domicili d'Argentona, en dos immobles de Sitges i en una associació cannàbica de Barcelona. Segons els Mossos, amb el dispositiu s'ha desmantellat l'associació i quatre plantacions de marihuana –dues a Argentona i dues més a Sitges.</p>
      <p>La policia ha afegit que l'operatiu també ha suposat la desarticulació d'un grup criminal dedicat al tràfic de drogues a través de l'associació cannàbica investigada, situada a la carretera de Sants de Barcelona i que, segons els agents, distribuïa substàncies estupefaents, principalment marihuana. En total s'han detingut cinc persones, entre les quals els màxims responsables del grup i la parella propietària dels gossos –de nacionalitat neerlandesa–, i dues més han quedat com a investigades.</p>
    </article>
  </body>
</html>