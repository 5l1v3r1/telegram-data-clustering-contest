<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/afp-dosarele-in-care-este-inculpat-netanyahu-1922401721552019112019176968"/>
    <meta property="og:site_name" content="News.ro"/>
    <meta property="article:published_time" content="2019-11-21T20:17:55+00:00"/>
    <meta property="og:title" content="AFP: Dosarele în care este inculpat Netanyahu"/>
    <meta property="og:description" content="Procurorul general al Israelului l-a inculpat pe premierul israelian în exerciţiu Benjamin Netanyahu de corupţie, fraudă şi abuz de încredere - schimburi de bunuri, tentative de complicitate cu presa, presupuse cadouri constând în trabucuri şi şampanie - în diverse cazuri care poartă nume de cod de patru cifre, relatează AFP."/>
  </head>
  <body>
    <article>
      <h1>AFP: Dosarele în care este inculpat Netanyahu</h1>
      <address><time datetime="2019-11-21T20:17:55+00:00">21 Nov 2019, 20:17</time> by <a rel="author">Valentin Vidu</a></address>
      <p>
        <b>Procurorul general al Israelului l-a inculpat pe premierul israelian în exerciţiu Benjamin Netanyahu de corupţie, fraudă şi abuz de încredere - schimburi de bunuri, tentative de complicitate cu presa, presupuse cadouri constând în trabucuri şi şampanie - în diverse cazuri care poartă nume de cod de patru cifre, relatează AFP.</b>
      </p>
      <p>Este pentru prima oară când un premier în funcţie este inculpat în Israel, iar această decizie ar putea pune capăt carierei lui Netanyahu, cel mai longeviv dontre şefii de Guvern israelieni.</p>
      <p>
        <b>SCANDALUL BEZEQ</b>
      </p>
      <p>În ”dosarul 4000”, premierul în exerciţiu este incuşpat de trei capete de acuzare - corupţie, fraudă şi abuz de încredere.</p>
      <p>El este acuzat de faptul că a încercat să îşi asigure o acoperire favorabilă pe site-ul de ştiri Walla. În contrapartidă, el ar fi acordat favoruri guvernamentale care i-ar fi putut aduce milioane de dolari lui Shaul Elovitch, la acea vreme patronul principalului grup de telecomunicaţii israelian, Bezeq, şi al site-ului Walla.</p>
      <p>În centrul anchetei se află fuziunea, în 2015, a Bezeq cu furnizorul de televiziune prin satelit Yes. O asemenea decizie necesita aprobarea autorităţilor de control. Or la acea vreme Netanyahu deţinea şi portofoliul Comunicaţiilor.</p>
      <p>Potrivit lui Netanyahu, fuziunea Bezeq-Yes a fost validată de către serviciile ministerului şi autorităţile de control ca fiind pertinentă. El contestă o acoperire privilegiată din partea Walla.</p>
      <p>La 2 decembrie 2018, poliţia a recomandat inculparea lui Netanyahu în acest dosar, de corupţie, fraudă şi abuz de încredere.</p>
      <p>Ancheta îi vizează de asemenea pe Shaul Elovitch, care este în continuare principalul acţionar al Bezeq, şi pe soţia acestuia, Stella Handler, la acea vreme CEO-ul grupului de telecomunicaţii.</p>
      <p>Procurorul general i-a scos din cauză pe Sara şi Yair Netanyahu, soţia şi fiul premierului.</p>
      <p>
        <b>ŞAMPANIE ŞI TRABUCURI</b>
      </p>
      <p>În centrul ”dosarului 1000” se află trabucuri de lux, sticle de şampanie şi bijuterii.</p>
      <p>Anchetatorii vor să stabilească dacă premierul în exerciţiu şi membri ai familiei sale au primit cadouri în valoare de peste 700.000 de shekeli (aproximativ 185.000 de euro) din partea unor personalităţi extrem de bogate, de la producătorul Arnon Milchan şi miliardarul australian James Packer, în schimbul unor favoruri financiare sau personale.</p>
      <p>În acest dosar, Netanyahu este acuzat de fraudă şi abuz de încredere. El afirmă că nu a făcut decât să accepte cadouri din partea unor prieteni, fără să le fi solicitat.</p>
      <p>
        <b>MEDIAGATE</b>
      </p>
      <p>În ”dosarul 2000”, premierul în exerciţiu ar fi încercat, potrivit anchetatorilor, să îşi asigure o acoperire favorabilă în cel mai mare cotidian plătit din Israel, Yediot Aharonot.</p>
      <p>El ar fi încercat să implementeze un acord cu patronul ziarului, Arnon Moses. În schimb, Netanyahu ar fi evocat posibilitatea adoptării unei legi care ar fi limitat difuzarea Israel Hayom - un cotidian gratuit şi principalul concurent al Yediot.</p>
      <p>Acordul nu a mai fost încheiat, însă Netanyahu este inculpat de fraudă şi abuz de încredere.</p>
      <p>Ari Harow, un fost şef de cabinet al lui Netanyahu, a acceptat să depună mărturie în schimbul unui regim clement.</p>
      <p>Netanyahu dă asigurări că el era principalul adversar al legii respective şi spune că a provocat inclusiv alegerile anticipate din 2015 pentru a o bloca.</p>
      <p>
        <b>ŞI ACUM?</b>
      </p>
      <p>Premierul a anunţat că nu demisionează dacă este inculpat. El nu este obligat să demisioneze, potrivit legii.</p>
      <p>După două scrutine legislatve - unul în aprilie şi altul în septembrie - ţara nu a reuşit să formeze un nou guvern. Netanyahu este, aşadar premier în continuare.</p>
      <p>El va fi obligat să demisioneze în cazul va fi condamnat, iar toate căile de recurs au fost epuizate, lucru care ar putea dura ani de zile.</p>
      <p>Însă decizia justiţiei ar putea să-i complice tentativa de a rămâne la putere.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/benjamin-netanyahu-inculpat-de-coruptie-frauda-si-abuz-de-incredere-1924403721002019111819176902"/>
      </related>
    </article>
  </body>
</html>