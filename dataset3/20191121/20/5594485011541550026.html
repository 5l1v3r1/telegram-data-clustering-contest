<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/tezi-dumi-na-shefa-na-folksvagen-izdadokha-kde-shche-e-zavodt_news710654.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-21T20:20:00+00:00"/>
    <meta property="og:title" content="Тези думи на шефа на Фолксваген издадоха къде ще е заводът"/>
    <meta property="og:description" content="Все пак до края на годината сагата трябва да бъде официално приключена"/>
  </head>
  <body>
    <article>
      <h1>Тези думи на шефа на Фолксваген издадоха къде ще е заводът</h1>
      <h2>Все пак до края на годината сагата трябва да бъде официално приключена</h2>
      <address>
        <time datetime="2019-11-21T20:20:00+00:00">21 Nov 2019, 20:20</time>
      </address>
      <p>https://blitz.bg/svyat/tezi-dumi-na-shefa-na-folksvagen-izdadokha-kde-shche-e-zavodt_news710654.html Blitz.bg</p>
      <figure>
        <img src="https://static.blitz.bg/documents/thumbnails/730/201905/1557820263-1557551069-000volkswagen-chattanooga.jpg"/>
      </figure>
      <p>
        <b>След целия шум, който се вдигна около избора на Фолксваген в полза на Турция, концернът все пак реши да отложи окончателното решение. Но една реплика на шефа на Фолксваген издава, че вероятно всичко вече е решено, пише <a href="https://www.dw.com/bg/%D1%82%D0%B5%D0%B7%D0%B8-%D0%B4%D1%83%D0%BC%D0%B8-%D0%B8%D0%B7%D0%B4%D0%B0%D0%B2%D0%B0%D1%82-%D1%80%D0%B5%D1%88%D0%B5%D0%BD%D0%B8%D0%B5%D1%82%D0%BE-%D0%BD%D0%B0-%D1%84%D0%BE%D0%BB%D0%BA%D1%81%D0%B2%D0%B0%D0%B3%D0%B5%D0%BD/a-51348602">DW</a>.</b>
      </p>
      <p>До края на годината Фолксваген трябва да реши дали ще строи новия си завод в Турция или другаде. Например в България. Но може би и в Унгария - твърди се, че в концерна се обсъжда и тази възможност, научаваме от публикация на "Франкфуртер Алгемайне Цайтунг" (ФАЦ).</p>
      <p>
        <b>Дилемата на Фолксваген</b>
      </p>
      <p>Вестник „Ди Велт" също припомня, че на Фолксваген му остават броени седмици до взимането на окончателното решение, което бе отложено заради турската офанзива в Северна Сирия.<br/><br/>Но макар че турската операция срещу кюрдите в Сирия продължава, шефът на концерна Херберт Дийс очевидно не се е отказал от избора си. Това става ясно от статия, която Дийс публикува на английски в социалната мрежа Linkedin.<br/><br/>В нея шефът на Фолксваген описва дилемата, в която се намира концернът заради военните действия на Турция в съседна Сирия.<br/><br/>От една страна към Фолксваген се отправят призиви да действа морално, а от друга - да вземе политически неутрално решение. Дийс потвърждава, че решението на концерна е отложено.<br/><br/>"Макар че в икономически план решение в полза на Турция би било в наш интерес", пише шефът на Фолксваген в статията си, в която все пак еднозначно се твърди, че концернът споделя оценката на Германия и на ЕС за турските военни действия в Сирия: <br/><br/>„Ние сме убедени, че пазарната икономика ще изгуби етичния си фундамент, ако концерните смятат, че единствено правителствата носят отговорност за международното право и за човешките права. (…) Ние няма да положим основен камък в близост до бойното поле, докато там продължават да убиват хора", пише Дийс.</p>
      <p>Това звучи недвусмислено, но въпреки това отваря и една задна вратичка, пише "Ди Велт".<br/><br/>Според изданието, формулировката с „основния камък" всъщност означава, че строежът няма да започне, преди да приключат бойните действия. Тоест, до края на годината може да се вземе решение за изграждане на завод в Турция, а самото строителство да започне едва след края на военната операция.<br/><br/>„Това подозрение се подсилва и от факта, че в следващите пасажи Дийс пледира да се инвестира и в държави, чиито режими не винаги одобряваме", коментира „Ди Велт".<br/><br/>Според вестника, шефът на Фолксваген апелира да се откриват работни места и в такива страни, защото икономическото сътрудничество носело мир, благоденствие и свобода, а икономическите санкции често били скрит протекционизъм.<br/><br/>Авторът на статията в "Ди Велт" смята, че това послание е отправено и към синдикатите във Фолксваген, както и към правителството на провинция Долна Саксония, които в момента са против инвестицията в Турция.</p>
      <p>
        <b>"Двойна победа за Ердоган"</b>
      </p>
      <p>„Като имаме предвид всички тези аргументи, които сега бяха изнесени и публично, съвсем не е изключено Фолксваген да потвърди решението си в полза на Турция.<br/><br/>Още повече, че преди турската военна офанзива в концерна бяха готови да си затварят очите пред нарушенията на човешките права и арестите на журналисти и критици на режима", коментира "Ди Велт".</p>
      <p>А ФАЦ пише следното: "Фолксваген ще изгражда мостове към Турция - с това послание Дийс защитава решението за новия завод. А както се чува, правителството в Берлин гледа на нещата по същия начин.<br/><br/>При това положение Ердоган би пожънал двойна победа.<br/><br/>В Северна Сирия той постигна целите си чрез насилие. А решението на Фолксваген да замрази плановете си само за броени седмици се оказа тъкмо това, което турският президент си е мислел още от самото начало: бегъл реверанс към възмутената западна общественост, който бързо ще бъде забравен".</p>
    </article>
  </body>
</html>