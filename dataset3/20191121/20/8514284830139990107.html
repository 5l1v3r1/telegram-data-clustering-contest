<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/csaknem-300-migranst-mentettek-ki-a-libiai-partoknal-2490693"/>
    <meta property="og:site_name" content="hírTV"/>
    <meta property="article:published_time" content="2019-11-21T20:51:00+00:00"/>
    <meta property="og:title" content="Csaknem 300 migránst mentettek ki a líbiai partoknál"/>
    <meta property="og:description" content="Csaknem 300 migránst vett fedélzetére az elmúlt 48 órában a Földközi-tengeren járőröző két segélyhajó."/>
  </head>
  <body>
    <article>
      <h1>Csaknem 300 migránst mentettek ki a líbiai partoknál</h1>
      <address><time datetime="2019-11-21T20:51:00+00:00">21 Nov 2019, 20:51</time> by <a rel="author">MTI</a></address>
      <h4>Csaknem 300 migránst vett fedélzetére az elmúlt 48 órában a Földközi-tengeren járőröző két segélyhajó - jelentette csütörtökön a dpa német hírügynökség.</h4>
      <p>Az SOS Méditerranée nevű civil szervezet közlése szerint az Ocean Viking nevű hajója több mint 90 embert emelt fedélzetére egy gumicsónakról a nemzetközi vizeken, mintegy 150 kilométerre a líbiai partoktól.</p>
      <p>"A túlélők beszámolója szerint a csónak kedd este hagyta el a líbiai al-Homsz kikötővárosát" - jelentette az Ocean Vikinget az Orvosok Határok Nélkül (MSF) nevű civil szervezettel közösen működtető SOS Méditerranée egy közleményben. "Szinte bizonyosan mindenki meghalt volna a fedélzeten, ha az Ocean Viking nem lett volna a környéken vagy nem tudta volna őket megmenteni" - tette hozzá.</p>
      <p>A csütörtöki műveletet megelőzően az SOS Méditerranée arról számolt be egy Twitter-bejegyzésben, hogy az Ocean Viking fedélzetén négy várandós nő és 42 gyerek, köztük hat, 12 év alatti gyerek is van.</p>
      <p>A mostani akcióval 215-re nőtt azoknak az embereknek a száma, akiket az Ocean Viking a fedélzetére emelt az elmúlt napokban.</p>
      <p>A spanyol Open Arms nevű civil szervezet azonos nevű hajója további 73 embert vett fedélzetére. A kimenekítettek között 24, kísérő nélküli kiskorú van, továbbá lőtt sebet, súlyos égési sérüléseket szenvedett, valamint súlyosan kihűlt és dehidratált emberek is.</p>
      <p>Mindkét hajó várhatóan Olaszországnál vagy Máltánál fog engedélyt kérni a kikötéshez. A két ország általában akkor nyitja meg kikötőit az ilyen hajók előtt, ha megállapodás születik arról, hogy a migránsokat elosztják a különböző uniós tagállamok között. Az egyezmény megszületéséig a hajók a tengeren vesztegelnek. A migránsok elosztásáról szóló megállapodásokat általában az Európai Bizottság (EB) hangolja össze.</p>
      <p>MTI</p>
    </article>
  </body>
</html>