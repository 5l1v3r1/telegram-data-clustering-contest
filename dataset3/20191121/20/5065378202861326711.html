<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/kosmos/story/1031401/apisteyto-domatio-xenodoxeioy-me-ena-eyro-ti-nyxta-me-mia-proypothesi"/>
    <meta property="og:site_name" content="Newsbomb"/>
    <meta property="article:published_time" content="2019-11-21T20:39:02+00:00"/>
    <meta property="og:title" content="Απίστευτο! Δωμάτιο ξενοδοχείου με ένα ευρώ τη νύχτα – Με μία προϋπόθεση"/>
    <meta property="og:description" content="Όταν ο 27χρονος Τετσούγια Ινόουε αποφάσισε να αναλάβει το ryokan (παραδοσιακός ιαπωνικός ξενώνας, με τατάμι στο πάτωμα, κοινόχρηστη τουαλέτα και στρώματα για κρεβάτια) της γιαγιάς του στη Φουκουόκα, άρχισε να ψάχνει τρόπους να «αναστήσει» την οικογενειακή επιχείρηση στους νέους, σύγχρονους καιρούς."/>
  </head>
  <body>
    <article>
      <h1>Απίστευτο! Δωμάτιο ξενοδοχείου με ένα ευρώ τη νύχτα – Με μία προϋπόθεση</h1>
      <h2>Όταν ο 27χρονος Τετσούγια Ινόουε αποφάσισε να αναλάβει το ryokan (παραδοσιακός ιαπωνικός ξενώνας, με τατάμι στο πάτωμα, κοινόχρηστη τουαλέτα και στρώματα για κρεβάτια) της γιαγιάς του στη Φουκουόκα, άρχισε να ψάχνει τρόπους να «αναστήσει» την οικογενειακή επιχείρηση στους νέους, σύγχρονους καιρούς.</h2>
      <address><time datetime="2019-11-21T20:39:02+00:00">21 Nov 2019, 20:39</time> by <a rel="author">Newsroom</a></address>
      <p>Τότε, του ήρθε μία ιδέα: Να αξιοποιήσει το ίντερνετ για να φέρει νέο… «αίμα» και να τονώσει οικονομικά την παραδοσιακή επιχείρηση.</p>
      <p>Κάπως έτσι, οι επισκέπτες έχουν τη δυνατότητα να μείνουν σε ένα δωμάτιο του ριοκάν Ασάχι, πληρώνοντας το ευτελές ποσό των 100 γεν (περί το μόλις ένα ευρώ) τη νύχτα, αρκεί να μεταδίδουν ζωντανά (livestreaming) ολόκληρη τη διαμονή τους.</p>
      <p>Ωστόσο, υπάρχουν περιορισμοί στο πώς θα λειτουργεί το livestreaming. Όπως εξηγεί ο Ινόουε στο CNN, τα βίντεο θα έχουν μόνο εικόνα κι όχι ήχο, ώστε να προστατεύεται η ιδιωτικότητα των φιλοξενούμενων στις συζητήσεις τους ή στην τηλεφωνική τους επικοινωνία. Οι επισκέπτες θα μπορούν να κλείνουν τα φώτα, ενώ η τουαλέτα είναι εκτός εμβέλειας κάμερας.</p>
      <figure>
        <iframe src="https://www.youtube.com/embed/k_D6eaNz6fU" width="560" height="315" data-service="Youtube" scrolling="no"/>
      </figure>
      <p>«Πρόκειται για ένα πολύ παλιό ριοκάν και αναζητούσα ένα νέο επιχειρηματικό μοντέλο» εξηγεί ο Ινόουε που ανέλαβε το παραδοσιακό πανδοχείο μόλις πέρυσι. «Ο ξενώνας μας είναι φθηνός, οπότε πρέπει να του προσθέσουμε αξία, κάτι ιδιαίτερο ώστε όλοι να μιλούν γι’αυτό», προσθέτει ο ίδιος, παρατηρώντας πως «οι νέοι άνθρωποι δεν ενδιαφέρονται και τόσο για την ιδιωτικότητά τους. Κάποιους δεν τους νοιάζει να παρακολουθούνται για μία μέρα».</p>
      <p>Το κανάλι στο YouTube είναι το One Dollar Hotel. Και ήδη έχει ξεπεράσει τις 1.000 εγγραφές. Όταν οι ώρες σε views ξεπεράσουν τις 4.000, θα μπορέσει να βάλει διαφήμιση, εξαργυρώνοντας τη φήμη του ξενώνα του κι, ασφαλώς, την ιδέα του.</p>
      <p>Τις μέρες που το δωμάτιο με το νούμερο 8 δεν θα έχει επισκέπτες, ο Ινόουε θα μεταδίδει ζωντανά τον εαυτό του στη δουλειά.</p>
      <p>Πηγή: <a href="https://www.cnn.gr/taksidi/kosmos/story/198194/iaponia-domatio-xenodoxeioy-me-ena-eyro-ti-nyxta-me-mia-proypothesi">Cnn.gr</a></p>
    </article>
  </body>
</html>