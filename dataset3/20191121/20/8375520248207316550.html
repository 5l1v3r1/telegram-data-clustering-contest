<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/tusk-nazvav-nebezpechnim-kriminalne-peresliduvannya-poroshenka-641563.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T20:59:04+00:00"/>
    <meta property="og:title" content="Туск назвав небезпечним кримінальне переслідування Порошенка"/>
    <meta property="og:description" content="Туск наголосив, що будь-яка спроба залякування лідерів опозиції буде «предметом занепокоєння» у Європі"/>
  </head>
  <body>
    <article>
      <h1>Туск назвав небезпечним кримінальне переслідування Порошенка</h1>
      <address>
        <time datetime="2019-11-21T20:59:04+00:00">21 Nov 2019, 20:59</time>
      </address>
      <h4>Туск наголосив, що будь-яка спроба залякування лідерів опозиції буде «предметом занепокоєння» у Європі</h4>
      <p>Президент Європейської Ради Дональд Туск вважає «дійсно небезпечним» кримінальне переслідування п’ятого президента України Петра Порошенка.</p>
      <p>Про це Туск заявив на прес-конференції у Загребі, Хорватія.</p>
      <p>«Моє перше враження, що це щось дійсно небезпечне. Я сподіваюсь, що Україна залишатиметься країною, в якій правоохоронні та судові органи поважають верховенство права, і в якій немає місця для політично вмотивованих переслідувань», — сказав він.</p>
      <p>Голова Євроради наголосив, що будь-яка спроба залякування лідерів опозиції буде «предметом занепокоєння» у Європі.</p>
      <p>«Завжди, коли влада або люди у владі використовують правосуддя проти політичних опонентів, це у будь-якому вигляді, чи у середньо, чи у довгостроковій перспективі, стане трагедією не лише для жертв переслідування, а й для всієї країни»», — резюмував Туск.</p>
      <p>Нагадаємо, Державне бюро розслідувань <a href="https://glavcom.ua/news/dbr-napravilo-do-genprokuraturi-pidozru-dlya-poroshenka-640638.html">направило в Генпрокуратуру проєкт повідомлення про підозру п'ятому президенту України Петру Порошенку</a>. </p>
      <p>«Проєкт підозри підготовлено і направлено в прокуратуру в рамках досудового розслідування кримінального провадження щодо можливого неправомірного впливу на проведення конкурсу з добору кандидатів для призначення членів Вищої ради правосуддя в березні-травні 2019 року. У документі йдеться про підозру п'ятому президенту України в скоєнні кримінальних злочинів, передбачених ч. 3 ст. 109 і ч. 2 ст. 364 Кримінального кодексу України», - йдеться у повідомленні пресслужби ДБР.</p>
      <p>Крім цього, слідчі ДБР направили в прокуратуру проєкт подання до Верховної Ради про надання згоди на притягнення до кримінальної відповідальності п'ятого президента України, який є чинним народним депутатом.</p>
      <p>Раніше ДБР відкрило справу про «захоплення влади» за фактом призначення Порошенком двох членів ВРП <a href="http://reyestr.court.gov.ua/Review/81476311">попри заборону суду</a>.</p>
      <blockquote><b>Читайте також: <br/></b><br/>   •  <b><a href="https://glavcom.ua/news/konvulsiji-trubi-u-poroshenka-vidpovili-na-zayavu-dbr-pro-pidozru--640653.html">«Конвульсії Труби». У Порошенка відповіли на заяву ДБР про підозру<br/></a></b>   •  <br/><b><a href="https://glavcom.ua/publications/za-shcho-vlada-koshmarit-poroshenka-640771.html">За що влада «кошмарить» Порошенка?</a></b></blockquote>
      <related>
        <a href="https://glavcom.ua/news/prokuratura-povidomila-pro-pidozru-suddyam-z-aneksovanogo-krimu-u-spravi-26-lyutogo-641556.html"/>
        <a href="https://glavcom.ua/news/navchannya-deputativ-vid-slugi-narodu-v-truskavci-obiyshlosya-partiji-v-10-mln-grn-chesno-641553.html"/>
        <a href="https://glavcom.ua/country/society/ukrajinskiy-diplomat-zelenskiy-vtrativ-doviru-svitovih-lideriv-641253.html"/>
      </related>
    </article>
  </body>
</html>