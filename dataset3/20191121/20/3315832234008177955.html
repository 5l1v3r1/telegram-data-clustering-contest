<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/aa015775445dc868/coldplay-renunta-la-turneul-pentru-promovarea-celui-mai-recent-album-pentru-a-proteja-mediul.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-21T20:26:05+00:00"/>
    <meta property="og:title" content="Coldplay renunţă la turneul pentru promovarea celui mai recent album pentru a proteja mediul"/>
    <meta property="og:description" content="Trupa engleză Coldplay a anunţat că nu va susţine un turneu pentru promovarea celui mai nou album, care urmează să fie lansat vineri, şi încearcă să găsească o variantă de a proteja mediul."/>
  </head>
  <body>
    <article>
      <h1>Coldplay renunţă la turneul pentru promovarea celui mai recent album pentru a proteja mediul</h1>
      <address><time datetime="2019-11-21T20:26:05+00:00">21 Nov 2019, 20:26</time> by <a rel="author">Jurnal.md</a></address>
      <p>
        <b>Trupa engleză Coldplay a anunţat că nu va susţine un turneu pentru promovarea celui mai nou album, care urmează să fie lansat vineri, şi încearcă să găsească o variantă de a proteja mediul.</b>
      </p>
      <p>Coldplay se află în Amman (Iordania) pentru a susţine vineri două concerte care vor fi transmise live pe YouTube. Primul va avea loc la răsăritul soarelui, celălalt, la apus. Astfel, vor fi reprezentate cele două părţi ale albumului „Everyday Life”, al optulea al grupului, scrie News.ro.</p>
      <p>Liderul Chris Martin a declarat pentru BBC News: „Nu vom face un turneu pentru acest album. Luăm pauză un an sau doi să ne dăm seama cum turneul nostru va fi nu doar sustenabil, ci şi folositor în mod activ”.</p>
      <p>El a punctat că trupa îşi doreşte ca viitoarele turnee să „aibă un impact pozitiv” asupra mediului.</p>
      <p>Grupul a susţinut cel mai recent turneu, „A Head Full of Dreams”, în 2016 şi 2017, iar seria a cuprins 122 de concerte.</p>
      <p>„Următorul nostru turneu va fi cea mai bună versiune posibilă a unui turneu, din punct de vedere al mediului. Am fi dezamăgiţi dacă nu va fi neutru din punct de vedere al emisiilor de carbon. Cea mai dificilă parte este cea a zborurilor. Dar, de exemplu, visul nostru este să avem un show fără obiecte din plastic de unică folosinţă, să fie bazat pe energie solară”, a mai spus Martin.</p>
      <p>Muzicianul a afirmat că trupa a ales Iordania pentru că „am vrut să începem de undeva din mijlocul lumii unde, în mod normal, nu ajungem să cântăm”.</p>
      <p>Despre noul album, care va fi lansat vineri, el a spus că reflectă perspectiva globală a grupului.</p>
      <p>Coldplay va susţine un concert pe 25 noiembrie, la Natural History Museum din Londra. Toate veniturile de pe urma acestuia vor fi donate unei organizaţii care luptă pentru protejarea mediului.</p>
      <p>Coldplay, înfiinţată în 1996, este una dintre cele mai de succes trupe ale noului mileniu şi este alcătuită din Chris Martin, Jon Buckland, Guy Berryman şi Will Champion. Grupul britanic a lansat şapte albume de studio, care au fost vândute în peste 80 de milioane de copii pe plan mondial. Formaţia a câştigat numeroase premii, între care şapte trofee Grammy.</p>
    </article>
  </body>
</html>