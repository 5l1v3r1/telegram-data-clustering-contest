<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.cz/2019/11/21/do-evropy-miri-i-realme-5-s-cenou-jen-e169/"/>
    <meta property="og:site_name" content="GizChina.cz"/>
    <meta property="article:published_time" content="2019-11-21T20:02:54+00:00"/>
    <meta property="og:title" content="Do Evropy míří i Realme 5 s cenou jen €169"/>
    <meta property="og:description" content="Pomoci globálnímu raketovému vzestupu značky Realme má i levné Realme 5, které k nám do Evropy míří v následujících dnech."/>
  </head>
  <body>
    <article>
      <h1>Do Evropy míří i Realme 5 s cenou jen €169</h1>
      <address><time datetime="2019-11-21T20:02:54+00:00">21 Nov 2019, 20:02</time> by <a rel="author" href="https://gizchina.cz/author/mfabian/" target="_blank">Martin Fabián</a></address>
      <p>Ohodnoťte článek</p>
      <p>Dovedli byste si tipnout jen tak z hlavy nejrychleji rostoucí značku telefonů za třetí čtvrtletí letošního roku ? Myslím, že asi ne, protože se nejedná o žádnou ze starých známých firem. U nás stále ještě poměrně neznámá značka Realme se v poslední době opravdu vyprofilovala a z původně čistě indického bočního projektu OPPO se vypracovala až na světovou sedmičku. Meziroční nárůst za Q3 2019 je pak závratných 808 %. A to je jejich expanze na další trhy včetně evropského stále ještě poměrně v plenkách. Pomoci tomu má i levné Realme 5, které k nám do Evropy <a href="https://twitter.com/realmeeurope/status/1197462347629113345">míří</a> v následujících dnech.</p>
      <p>Nejedná se o první kousek Realme oficiálně dostupný v Evropě, vlajkový model Realme X2 Pro už se v celé řadě států kolem nás prodává od začátku listopadu. Ale i když jde o skvěle vybavený špičkový telefon za výbornou cenu (začínající na 399 euro), tak je přece jen větší poptávka po levnějších kusech. Realme se původně profilovali jako hlavní konkurence <a href="http://gizchina.cz/tag/redmi">Redmi</a>, takže je jen nasnadě pustit do oběhu něco pro střední či nižší třídu. A takovým kusem je právě Realme 5, které bude k mání jen za skvělých 169 euro, případně ještě o 10 euro levněji během prvního týdne prodejů od 27. listopadu.</p>
      <figure>
        <iframe data-src="https://twitter.com/realmeeurope/status/1197462347629113345?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A za tu cenu rozhodně nedostanete špatný telefon, Realme 5 může nabídnout 6,5-palcový displej s HD+ rozlišením a kapkovitým vykousnutím, procesor Snapdragon 665, 4 GB RAM, 128 GB vnitřní paměti, čtveřici zadních fotoaparátů (12 Mpix + 8 Mpix ultra-wide+ 2 Mpix makro + 2 Mpix), 13 Mpix selfie snímač, masivní 5000 mAh baterii nebo systém ColorOS 6.0 založený na Androidu 9 s příslibem brzkého ColorOS 7.0 s Androidem 10. Telefon bude k mání v modré nebo fialové barvě a určitě se pokusí Xiaomi/Redmi zatopit. Myslíte, že uspěje ?</p>
      <footer>Některé naše odkazy mohou vést na prodejce elektroniky. Pokud si skrze takový odkaz něco koupíte, můžeme z prodeje obdržet malá procenta.</footer>
      <related>
        <h4>Podobné články</h4>
        <a href="https://gizchina.cz/2019/11/06/redmi-note-8t-je-exkluzivne-k-mani-na-evropskem-trhu/"/>
        <a href="https://gizchina.cz/2019/10/24/realme-telefony-dostanou-prizpusobenou-nadstavbu-coloros-7/"/>
        <a href="https://gizchina.cz/2019/10/02/redmibook-14-miri-nezadrzitelne-i-na-evropsky-trh/"/>
      </related>
    </article>
  </body>
</html>