<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/21-listopada-iran-navchit-rf-pridushuvati-povstannya-50055013.html"/>
    <meta property="og:site_name" content="НВ"/>
    <meta property="article:published_time" content="2019-11-21T20:50:00+00:00"/>
    <meta property="og:title" content="21 листопада: Іран навчить РФ придушувати повстання"/>
    <meta property="og:description" content="Трамп похвалив себе за побудований за президентства Обами завод, а Туреччина відмовилася знімати з озброєння С-400"/>
  </head>
  <body>
    <article>
      <h1>21 листопада: Іран навчить РФ придушувати повстання</h1>
      <h2>Трамп похвалив себе за побудований за президентства Обами завод, а Туреччина відмовилася знімати з озброєння С-400</h2>
      <address><time datetime="2019-11-21T20:50:00+00:00">21 Nov 2019, 20:50</time> by <a rel="author">Іван Яковина</a></address>
      <p>1. Почати хочу з повернення кораблів, захоплених Росією в нейтральних водах Чорного моря — там, де суверенітет РФ взагалі-то не діє. Катери і буксир майже знищені — звідти зняли зброю, боєприпаси, техніку, обладнання та навіть елементи конструкції. <a href="https://nv.ua/ukr/world/countries/povernennya-ukrajinskih-korabliv-zayava-fsb-50054828.html">ФСБ заявила</a>, що до такого стану кораблі привела українська сторона під час їх переходу до Очакова, але я б не довіряв цій заяві. Думаю, не треба було підписувати документів на приймання кораблів доти, доки їх не приведуть у належний стан. Просто заявити: або віддавайте в нормальному вигляді, або платіть, або давайте свої аналогічні кораблі. І добре б розібратися, хто саме і за чиїм наказом поставив підпис, приймаючи у росіян металобрухт замість нормальних кораблів. Як так узагалі могло статися?</p>
      <p>2. Вельми цікава історія зараз розгортається в Ірані. Уже кілька днів там по всій країні тривають масові виступи простих людей проти тоталітарного режиму аятолл. Підставою до виступів стало різке зростання цін на бензин, але взагалі-то народ втомився від релігійного диктату з боку невеликої групи людей, що стоять на чолі держави. Внаслідок зіткнень з поліцією і місцевим аналогом «тітушок» вже загинуло більше сотні людей. Але найцікавіше тут — це <a href="https://www.theguardian.com/world/2019/nov/21/irans-digital-shutdown-other-regimes-will-be-watching-closely">успіх іранського уряду з відділення свого сегменту інтернету</a> від решти світу. П’ять днів в Ірані можна було користуватися всіма місцевими ресурсами, але заходити на іноземні сайти і листуватися із закордоном було неможливо. Тепер досвід Ірану з відсікання національного сегмента мережі від світу ретельно вивчають інші диктатури, які побоюються масових антиурядових хвилювань у своїх країнах, зокрема, Росія.</p>
      <p>3. У самій Росії влада вже давно готується до придушення революції. Особливу увагу вона приділяє саме інтернету. Сьогодні Держдума <a href="https://meduza.io/news/2019/11/21/gosduma-ustanovila-mnogomillionnye-shtrafy-za-povtornyy-otkaz-peredat-fsb-klyuchi-shifrovaniya">ухвалила закон про штрафи для компаній</a>, які не дають ФСБ читати листування своїх клієнтів. Відтепер такий штраф становитиме до шести мільйонів рублів. Ті компанії, що відмовляться переносити сервери з даними своїх російських користувачів на територію РФ, покарають штрафами до 18 мільйонів рублів. Цікаво, що вони робитимуть, якщо Facebook або Twitter не погодиться виконати ці умови? Всіх росіян примусово у VK переведуть? Хочеться вже скоріше подивитися на цей бій!</p>
      <p>4. Сьогодні стало відомо, що Північний потік-2 <a href="https://nv.ua/ukr/biz/economics/koli-zapracyuye-pivnichniy-potik-2-novini-svitu-50054884.html">не почне роботу раніше середини наступного року</a>. Відповідно, Росії доведеться використовувати українську ГТС для виконання своїх зобов’язань перед споживачами в Європі. А для цього потрібен новий контракт, оскільки старий закінчується 31 грудня 2019 року. Відповідно, Київ може зараз викотити практично будь-які умови продовження цього контракту. Наприклад, таке: в подовженому контракті має бути записано, що транзит російського газу по українській ГТС буде йти до 2030 року. Все гранично чесно, ніяких неможливих умов у цьому немає. Але в цьому разі Москва втратить можливість викручувати руки Києву, а для Путіна весь цей проект із Північним потоком-2 починався саме заради такого викручування. У будь-якому разі, тепер президентам України і РФ точно буде що обговорити в Парижі 9 грудня.</p>
      <p>5. На слуханнях щодо імпічменту в Конгресі заступник помічника міністра оборони США Лора Купер <a href="https://nv.ua/ukr/world/geopolitics/kijiv-mig-znati-pro-zatrimku-viyskovoji-dopomogi-ssha-shche-v-lipni-pentagon-50054786.html">заявила</a>, що Київ знав про затримку американської військової допомоги ще до 25 липня — дня телефонної розмови Зеленського і Трампа. Ці свідчення ламають лінію оборони республіканців, які казали, що Трампа не можна звинувачувати у здирництві, оскільки 25 липня Зеленський нібито навіть і не знав, що може втратити. Завдяки Купер всім стало відомо, що президент України був у курсі затримки з отриманням американської допомоги, тому розумів, що може втратити, якщо не піде на повідку у Трампа. Простіше кажучи, ця історія стала ще сильніше скидатися на шантаж і вимагання.</p>
      <p>6. На тих же слуханнях співробітник посольства США в Україні Девід Холмс сказав, що особистий «рішала» президента США Руді Джуліані <a href="https://nv.ua/ukr/world/geopolitics/dzhuliani-mav-vpliv-na-politiku-ssha-v-ukrajini-svidchennya-v-kongresi-50054946.html">намагався сам визначати напрям американської зовнішньої політики</a> в Україні, не зважаючи на офіційні її цілі та завдання. По суті, за його словами, Джуліані оголосив війну офіційній дипломатії, вимагаючи звільнити з посади посла Марі Йованович, а також намагаючись добути компромат на Джо Байдена в Києві. З учорашніх свідчень Гордона Сондленда ми знаємо, що Руді вів антиамериканську політику в Києві не сам по собі, а за наказом Дональда Трампа.</p>
      <p>7. Водночас у справах, які дійсно важливі для американської безпеки, Дональд Трамп демонструє повну імпотенцію. Для США критично важливо, щоб російські системи ППО С-400 не ставали на бойове чергування в Туреччині. Але замість тиску на Анкару Трамп братається з султаном Ердоганом, через що Туреччина сьогодні вкотре оголосила, що <a href="https://nv.ua/ukr/world/geopolitics/ssha-zaklikali-turechchinu-pozbutisya-s-400-50054994.html">не відмовлятиметься від використання цих комплексів</a> ППО. Тим самим ця країна ставить під сумнів ефективність подальшого використання літаків F-35, які складуть кістяк ВВС країн НАТО та інших союзників США в середині XXI століття.</p>
      <p>8. Однак сам Трамп на такі дрібниці уваги не звертає. Сьогодні він оголосив, що завдяки його мудрій політиці компанія Apple повернула в США з-за кордону завод з виробництва комп’ютерів. Однак люди моментально <a href="https://nv.ua/ukr/world/countries/tramp-pohvalivsya-shcho-vidkriv-zavod-apple-naspravdi-ni-50054898.html">з’ясували</a>, що завод цей почав працювати ще в 2013 році, коли президентом був Барак Обама. Відповідно, Трамп жодного стосунку до його появи в США не має.</p>
      <p>9. Прем'єр-міністр Ізраїлю Біньямін «Бібі» Нетаньяху сьогодні офіційно став обвинуваченим одразу за трьома кримінальними справами. Прокуратура Ізраїлю <a href="https://nv.ua/ukr/world/countries/prem-yera-izrajilyu-zvinuvatili-v-korupciji-50054973.html">висунула йому звинувачення</a> в шахрайстві, хабарництві та у зловживанні довірою. Він свою провину заперечує, називає те, що відбувається, «спробою перевороту». Думаю, він перебільшує. Ізраїльська прокуратура — дуже хороша організація. Вона саджає і мерів, і міністрів, і прем'єрів, і президентів. Нікого не шкодує. Власне, тому ізраїльська економіка дуже швидко зростає, а рівень корупції залишається стабільно низьким. Якщо зараз ще й чинний прем'єр сяде, впевненість інвесторів у верховенстві права та рівності всіх перед законом тільки підвищиться.</p>
    </article>
  </body>
</html>