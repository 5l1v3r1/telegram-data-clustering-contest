<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/bgfootballother/ot-bfs-komentiraha-skandala-s-otkloneni-milioni-vlezli-v-kasata-ot-dyrzhavata--1408565.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-21T20:42:00+00:00"/>
    <meta property="og:title" content="От БФС коментираха скандала с отклонени милиони, влезли в касата от държавата"/>
    <meta property="og:description" content="Българският футболен съюз излезе с официална позиция, в която категорично отхвърля твърденията, че в последните години е имало неправомерно харчене на средства, отпуснати от Министерство на младежта и спорта по линия на детско-юношески футбол Според репортаж на бТВ футболната ни централа е изразходвала по нереден начин пари, отпуснати от държавата за закупуване на екипи и топки за деца, трениращи футбол, както и средства, отделени за лагери на трениращите"/>
  </head>
  <body>
    <article>
      <h1>От БФС коментираха скандала с отклонени милиони, влезли в касата от държавата</h1>
      <address><time datetime="2019-11-21T20:42:00+00:00">21 Nov 2019, 20:42</time> by <a rel="author">Sportlive.bg</a></address>
      <p>Българският футболен съюз излезе с официална позиция, в която категорично отхвърля твърденията, че в последните години е имало неправомерно харчене на средства, отпуснати от Министерство на младежта и спорта по линия на детско-юношески футбол.</p>
      <p>Според репортаж на бТВ футболната ни централа е изразходвала по нереден начин пари, отпуснати от държавата за закупуване на екипи и топки за деца, трениращи футбол, както и средства, отделени за лагери на трениращите. От БФС твърдят, че това не отговаря на истината, като се позовават на финансови проверки, извършени от УЕФА и ФИФА, както и от положителните оценки на ММС за съвместната работа между двете институции.</p>
      <p>"Подчертаваме, че БФС категорично не е извършвал действия в ущърб на българския данъкоплатец, на развитието на детско-юношеския футбол или на изпълнителната власт в лицето на ММС. Всички активности и практики, свързани с Програмата за развитие на детско-юношеския футбол, с организацията на Евро 2015 за юноши до 17 г., както и с други съвместни инициативи с ММС, са надлежно проведени по установените правила, документирани, комуникирани с ММС и са само и единствено в името на възможно най-качественото изпълнение на всеки един проект – с мисъл за доброто на българския футбол. Можем да обявим следните факти: през 2015, 2016 и 2017 г. са проведени общо 174 турнира по споменатата програма. В тях са взели участие 32 412 млади футболисти (момчета и момичета). С получените от ММС средства за същия период са закупени 33 600 екипа и 5376 топки, които са раздадени на участващите общо 1717 отбора, включително и като индивидуални награди", се казва в позицията на БФС.</p>
      <p>"Доказателство за прозрачността в действията на БФС са отличните оценки от редовните проверки, извършвани от независими одитори по изискване на УЕФА и ФИФА, от положителните оценки на ММС за съвместната работа между двете институции, както и най-вече от задоволството на клубове, академии и млади футболисти от организираните лагери, тестове, програми и от материалната помощ от държавата, получена със съдействието на БФС", допълват от централата.</p>
      <p>Вицепрезидентът на БФС Атанас Фурнаджиев също отхвърли твърденията на телевизията. Той потвърждава, че фирма, на която е собственик, е основен инвеститор в хотел в Банско, в който са настанявани млади футболисти по програмите за детско-юношески футбол, но заявява, че по никакъв начин е участвал в избора на хотели. Фурнаджиев допълва, че ще отговори на всички въпроси по темата по време на пресконференцията след заседанието на Изпълкома на БФС на 28 ноември.</p>
      <p>Следващия четвъртък е насрочено извънредно заседание на Изпълнителния комитет, на което се очаква да бъде насрочено извънредно Общо събрания на организацията, за да бъде избран нов президент и ново ръководство на Съюза, след като дългогодишният президент Борислав Михайлов подаде оставка в края на миналия месец.</p>
      <related>
        <h4>Още по темата</h4>
        <a href="https://www.sportlive.bg/bgfootball/bgfootballother/BFS-harchil-dyrzhavni-pari-za-detski-lageri-v-hotelite-na-Lechkov-i-Furnadzhiev-1408219.html"/>
        <a href="https://www.sportlive.bg/bgfootball/bgfootballother/Kralev-naredil-proverka-v-BFS-oshte-na-28-oktomvri-1408214.html"/>
        <a href="https://www.sportlive.bg/bgfootball/bgfootballother/Dokument-pokazva-otkaza-na-Lechkov-ot-shefskoto-mqsto-v-BFS-a-spored-nego-e-izmama--1408055.html"/>
        <a href="https://www.sportlive.bg/bgfootball/bgfootballother/Kak-BFS-harchi-milioni-ot-dyrzhavata-za-detski-sport-1407861.html"/>
      </related>
    </article>
  </body>
</html>