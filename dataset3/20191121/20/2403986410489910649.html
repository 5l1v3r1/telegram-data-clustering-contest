<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/dlya_golovnoyi_yalinki_ukrayini_gotuyut_osoblivi_prikrasi_vartistyu_mayzhe_3_milyoni_griven_n1237630"/>
    <meta property="og:site_name" content="24 Канал"/>
    <meta property="article:published_time" content="2019-11-21T20:37:00+00:00"/>
    <meta property="og:title" content="Для головної ялинки України готують особливі прикраси, вартістю майже 3 мільйони гривень"/>
    <meta property="og:description" content="У Києві розпочнуть підготовку до новорічних свят. Вже 5 грудня відбудеться монтування головної ялинки, яку, за традицією, встановлять на Софійській площі. Дизайнери підібрали для атрибута Нового року особливі прикраси, які зможуть приголомшити навіть не любителів цих свят."/>
  </head>
  <body>
    <article>
      <h1>Для головної ялинки України готують особливі прикраси, вартістю майже 3 мільйони гривень</h1>
      <address><time datetime="2019-11-21T20:37:00+00:00">21 Nov 2019, 20:37</time> by <a rel="author" href="https://24tv.ua/yuliya_mihaylova_tag5684/" target="_blank">Юлія Михайлова</a></address>
      <p>
        <b>У Києві розпочнуть підготовку до новорічних свят. Вже 5 грудня відбудеться монтування головної ялинки, яку, за традицією, встановлять на Софійській площі. Дизайнери підібрали для атрибута Нового року особливі прикраси, які зможуть приголомшити навіть не любителів цих свят.</b>
      </p>
      <p>Перші деталі новорічного декору Києва відкрив засновник проєкту Folk Ukraine Ігор Добруцький. За його словами, висота головної новорічної ялинки країни буде становити 30 метрів, відтак бригадам доведеться працювати в три або чотири зміни, щоб встигнути її встановити. Планується, що всі роботи завершаться 12 грудня, а на День Миколая пройде урочисте відкриття ялинки. </p>
      <blockquote>Читайте також: <a href="https://24tv.ua/lifestyle/korolivski_sadi_u_londoni_prikrasili_do_rizdvyanih_svyat_prigolomshlivi_foto_ta_video_n1067658">Королівські сади у Лондоні прикрасили до різдвяних свят: перші фото та відео</a></blockquote>
      <p>Як і в 2019-му, дерево зберуть з гілок сосни та ялиці, яку привезуть до Києва з Вінницької та Житомирської областей. А от щодо декору, то він зможе вразити всіх українців та гостей держави. Головна тема прикрас – старовинне козацьке містечко Опішне, що у Полтавській області. Його називають гончарною столицею України, відтак на ялинці виднітимуться ялинкові іграшки у формах цієї особливої кераміки. Зокрема, можна буде побачити жбани, кашники, макітри, глечики, "гарбузи" для води, барильця та зозулиці, іграшки-свистульки у формі коня, вершника, півня, баранчика, козла, оленя. </p>
      <aside>Цього року у нас дві тематики — ми продовжуємо завжди українську тему, вже була Яворівська іграшка, Марія Примаченко, цього року — Опішня, Полтавська іграшка. І щороку ми будемо розкривати культуру кожного регіону. Друга тема — європейська, класична, історія про Лускунчика,<cite>– зазначив Ігор Добруцький.</cite></aside>
      <p>Окрім цього, відомо, що кожного року автори арт-проєкту будуть обирати новий регіон та показувати українцям красу та особливість нашої культури в новорічному декорі. На День Миколая планується не тільки відкриття головною ялинки за участю президентської сім'ї, але й хода із символами року, персонажами "Лускунчика" та козаками. А от від феєрверків на свята столична влада просить відмовитись. </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FFolkUkraine%2Fvideos%2F472269753399097%2F&amp;show_text=0&amp;width=476" width="476" height="476" data-service="Facebook" scrolling="no"/>
      </figure>
      <p> </p>
    </article>
  </body>
</html>