<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/biti-zraneni-hlavy-agresivita-na-chodbach-na-zakladni-skole-se-deti-boji-spoluzaku"/>
    <meta property="og:site_name" content="eXtra.cz"/>
    <meta property="article:published_time" content="2019-11-21T20:15:00+00:00"/>
    <meta property="og:title" content="Bití, zranění hlavy, agresivita na chodbách: Na základní škole se děti bojí spolužáků"/>
    <meta property="og:description" content="Další otřesný případ násilí řeší úřady. Ve středu se na Facebooku objevilo video, jehož autorkou je matka žáka navštěvujícího základní školu v Ostravě-Vítkovicích. Z něj je patrné, že mezi žáky jsou značně agresivní vztahy. Video sociální síť zablokovala, čímž rozlítila řadu uživatelů."/>
  </head>
  <body>
    <article>
      <h1>Bití, zranění hlavy, agresivita na chodbách: Na základní škole se děti bojí spolužáků</h1>
      <address><time datetime="2019-11-21T20:15:00+00:00">21 Nov 2019, 20:15</time> by <a rel="author">Rudolf Šindelář</a></address>
      <p>
        <b>Další otřesný případ násilí řeší úřady. Ve středu se na Facebooku objevilo video, jehož autorkou je matka žáka navštěvujícího základní školu v Ostravě-Vítkovicích. Z něj je patrné, že mezi žáky jsou značně agresivní vztahy. Video sociální síť zablokovala, čímž rozlítila řadu uživatelů.</b>
      </p>
      <p>Na případ upozornil portál <a href="https://tn.nova.cz/clanek/sikana-a-rasismus-ostravska-zakladni-skola-resi-valku-mezi-zaky.html">TN.cz.</a> Jeden ze žáků z ostravské školy Jugoslávská poskytl vyjádření. Podle něj původcem narušených vztahů mezi žáky je problémová partička mladistvých, kteří školu navštěvují. Denně se jedná o šikanu a fyzické útoky na spolužáky či učitele.</p>
      <p><a href="https://www.extra.cz/bestialni-napadeni-v-sedlcanech-na-detskem-hristi-brutalne-zmlatili-chlapce-ostatni-se-divali">Chlapec, jehož napadení zachycuje video, je aktuálně v nemocnici kvůli zranění hlavy</a>. To utrpěl při potyčce. Jeho matka uvedla, že policie případ vyhodnotila jako přestupkové jednání. „Před několika lety zaútočili na chodbě ve škole. Dalo by se říct, že to byla bitka. Udeřili dokonce i učitelku. Když potom přišla do třídy, měla rozmazaný make-up a brečela, ale popírala, že by se to kdy stalo. Když jsme se jí na to ptali druhý den, hádala se s námi, že se nic takového nikdy nestalo,“ svěřil se pro portál jeden ze žáků.</p>
      <p>Dle slov matky napadeného školáka je běžné, že děti nyní chodí raději po skupinkách. Mají obavy, aby se nedostaly na mušku partě a aby útoky nebyly vedeny na jejich osobu. Problémoví žáci si údajně záměrně vyhlížejí slabší jedince. „Když vám kluk ráno zvrací a nechce do školy, někde bude něco špatně,“ sdělila k záležitosti matka žáka.</p>
      <p>Podle dalších svědectví jde o skupinu žáků, kteří podnikají fyzické útoky na ostatní bezdůvodně. Dle vyjádření jednoho z napadených žáků si od té doby agresoři školáky odchytávají jednoho po druhém, a to kvůli skutečnosti, že po jedné ze šarvátek jeden z útočníků skončil se zlomeným prstem. Jde tak o pomstu, kdy se napadený bránil.</p>
      <p>„Útočí i v sedmičlenných skupinách na jednoho. Většinou jsou to kluci ze školy, ale byli tam i starší chlapi. Jednou se do toho zapojil i starší muž s holí. Vyhrožovali nám i nožem,“ svěřil se napadený žák. Podle dalších svědectví situaci na vítkovické škole řešila i policie a dokonce i OSPOD, který záležitost odmítl komentovat. Mluvčí ostravské policie potvrdila, že se policie případem aktivně zabývá.</p>
      <p>„Řešilo se to s OSPODem, teď to řeší policie. Ve škole už je klid. To, co se teď stalo, bylo mimo školu, a my to tak řešit ani nemůžeme. V tuhle chvíli je to v dikci ostravské policie,“ vyjádřil se k útokům na studenty ředitel školy Jugoslávská Petr Opletal s tím, že vedení školy umístilo na chodbách i v učebnách bezpečnostní kamery. Jejich účinnost ale žáci, na které útoky dopadají, zpochybňují. „Kamery tam sice dali, ale málo a nesnímají místa, kde se to děje,“ tvrdí.</p>
      <p>
        <a href="https://www.extra.cz/bestialni-napadeni-v-sedlcanech-na-detskem-hristi-brutalne-zmlatili-chlapce-ostatni-se-divali">PODOBNÝ PŘÍPAD NÁSILÍ MEZI ŠKOLÁKY SE STAL V SEDLČANECH – psali jsme ZDE</a>
      </p>
    </article>
  </body>
</html>