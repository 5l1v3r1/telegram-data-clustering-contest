<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260181/syriza-gia-proypologismo-i-nd-dinei-polla-stoys-ligoys-kai-liga-stoys-polloys"/>
    <meta property="og:site_name" content="LiFO"/>
    <meta property="article:published_time" content="2019-11-21T20:47:00+00:00"/>
    <meta property="og:title" content="ΣΥΡΙΖΑ για Προϋπολογισμό: Η ΝΔ δίνει πολλά στους λίγους και λίγα στους πολλούς"/>
    <meta property="og:description" content="«Ο Προϋπολογισμός που κατέθεσε στη Βουλή η κυβέρνηση επιβεβαιώνει την κριτική που έχουμε ασκήσει μέχρι σήμερα στη δημοσιονομική και γενικότερα οικονομική πολιτική της», αναφέρει ο ΣΥΡΙΖΑ, κατηγορώντας τη ΝΔ ότι «πιστή στη νεοφιλελεύθερη ιδεοληψία της δίνει πολλά στους λίγους και λίγα στους πολλούς»."/>
  </head>
  <body>
    <article>
      <h1>ΣΥΡΙΖΑ για Προϋπολογισμό: Η ΝΔ δίνει πολλά στους λίγους και λίγα στους πολλούς</h1>
      <address><time datetime="2019-11-21T20:47:00+00:00">21 Nov 2019, 20:47</time> by <a rel="author">NEWSROOM</a></address>
      <p>
        <b>«Ο <a href="https://www.lifo.gr/tags/%CE%A0%CF%81%CE%BF%CF%8B%CF%80%CE%BF%CE%BB%CE%BF%CE%B3%CE%B9%CF%83%CE%BC%CF%8C%CF%82">Προϋπολογισμός που κατέθεσε στη Βουλή</a> η κυβέρνηση επιβεβαιώνει την κριτική που έχουμε ασκήσει μέχρι σήμερα στη δημοσιονομική και γενικότερα οικονομική πολιτική της», αναφέρει ο ΣΥΡΙΖΑ, κατηγορώντας τη ΝΔ ότι «πιστή στη νεοφιλελεύθερη ιδεοληψία της δίνει πολλά στους λίγους και λίγα στους πολλούς».</b>
      </p>
      <p>Συγκεκριμένα, ο ΣΥΡΙΖΑ αναφέρει ότι πρόκειται για έναν προϋπολογισμό ο οποίος «προβλέπει πλουσιοπάροχες φοροελαφρύνσεις για τους ισχυρούς και τους πλούσιους, δεν είναι όμως καθόλου γενναιόδωρος με τα χαμηλά και μεσαία εισοδήματα». Επιπλέον, ότι «δεν συγκλονίζει τη μεσαία τάξη», αλλά, «απεναντίας, διαψεύδει τις ελπίδες για σημαντική βελτίωση της εισοδηματική της κατάστασης που προεκλογικά είχε καλλιεργήσει η ΝΔ».</p>
      <p>Προσθέτει ότι «οι εισοδηματικές ανισότητες όχι μόνο δεν αντιμετωπίζονται, αλλά αντίθετα θα ενισχυθούν», σημειώνοντας ότι «ανατρέπεται δηλαδή η κυβερνητική πολιτική του ΣΥΡΙΖΑ που με πολύ προσπάθεια είχε καταφέρει να αρχίσει να αμβλύνει τις ανισότητες αυτές».</p>
      <p>Ακόμη, η αξιωματική αντιπολίτευση τονίζει ότι «τα οφέλη της εξόδου της χώρας από τα μνημόνια και της διαρκούς ανάπτυξης επί δέκα συνεχόμενα τρίμηνα που πέτυχε η κυβέρνηση ΣΥΡΙΖΑ όχι μόνο δεν κατανέμονται δίκαια αλλά, επιπλέον, κατανέμονται με εκείνον ακριβώς τον τρόπο που μας οδήγησε στην κρίση και τη χρεοκοπία».</p>
      <p>«Εν ολίγοις καμία έκπληξη από τη Νέα Δημοκρατία. Πιστή στη νεοφιλελεύθερη ιδεοληψία της δίνει πολλά στους λίγους και λίγα στους πολλούς», καταλήγει.</p>
    </article>
  </body>
</html>