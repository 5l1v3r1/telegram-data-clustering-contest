<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-energie-23506048-exxonmobil-cea-mai-mare-vanzare-active-din-ultimele-decenii-americanii-renunta-zacamintele-gaze-din-europa.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T20:09:00+00:00"/>
    <meta property="og:title" content="ExxonMobil - cea mai mare vânzare de active din ultimele decenii / Americanii renunță la zăcămintele de gaze din Europa"/>
    <meta property="og:description" content="Americanii de la Exxon Mobil demarează cea mai mare vânzare de active din ultimele decenii, renunţând la zăcăminte de gaze şi ţiţei în valoare de până la 25 de miliarde de"/>
  </head>
  <body>
    <article>
      <h1>ExxonMobil - cea mai mare vânzare de active din ultimele decenii / Americanii renunță la zăcămintele de gaze din Europa</h1>
      <address><time datetime="2019-11-21T20:09:00+00:00">21 Nov 2019, 20:09</time> by <a rel="author">CP</a></address>
      <p><b>​Americanii de la Exxon Mobil demarează cea mai mare vânzare de active din ultimele decenii, renunţând la zăcăminte de gaze şi ţiţei în valoare de până la 25 de miliarde de dolari în Europa, Asia şi Africa, au declarat, pentru Reuters, surse care au dorit să-şi păstreze anonimatul, potrivit Agerpres. Exxon ar intenționa să renunţe efectiv la operaţiunile sale upstream de petrol şi gaze naturale din Europa, inclusiv la cele din România. Aceste informații contrazic declarațiile președintelui Klaus Iohannis, care a spus, zilele trecute, că este posibil ca ExxonMobil să-și schimbe decizia și să nu renunțe la România.</b><br/><br/>"Posibil ca Exxon să nu se retragă, aceste mega-companii spun ce cred ele că e bine să spună, e posibil să se schimbe decizia și să nu se retragă", a spus Iohannis. <br/><br/>În schimb, informațiile obținute de Reuters arată că americanii doresc să renunțe la operațiunile din Europa, unde este prezentă de peste 120 de ani, planificatele vânzări însemnând ieşirea din zona britanică a Mării Nordului, Germania şi România. Astfel, Exxon va rămâne cu producţia din Olanda, unde, împreună cu Royal Dutch Shell, deţine o participaţie la zăcământul de gaze naturale Groningen, pe care Guvernul intenţionează să-l închidă în 2022.<br/><br/>Programul de vânzări apare în urma creşterii presiunii din partea investitorilor de a elibera numerar, deoarece compania intenţionează să-şi majoreze cheltuielile la noile proiecte din Guyana, Mozambic, Papua Noua Guinee şi SUA.<br/><br/>Exxon a pregătit o listă extinsă de active, din cel puţin 11 ţări, pe care intenţionează să le vândă, depăşind actuala ţintă de a obţine 15 miliarde de dolari din vânzarea acestora până în 2021.<br/><br/>Pe de altă parte, un purtător de cuvânt al Exxon a declarat că firma "nu comentează asupra zvonurilor sau a speculaţiilor de pe pieţe".<br/><br/>Exxon, cea mai mare companie energetică listată din lume, a încheiat în ultimele luni o serie de acorduri, obţinând 4,5 miliarde de dolari în urma ieşirii din Norvegia şi oferă deja active în Australia, Nigeria şi Malaezia.<br/><br/>De asemenea, planul prevede că Exxon îşi va reduce semnificativ operaţiunile din sud-estul Asiei, în urma vânzării activelor din Indonezia şi Malaezia, susţin sursele.<br/><br/>În Africa, Exxon vrea să-şi vândă afacerile din Ciad, Guineea Ecuatorială, precum şi o parte din activele din Nigeria.<br/><br/>Exxon a răspuns mult mai lent decât rivalele sale la scăderea semnificativă a preţului la ţiţei din 2014, iar în ultimii cinci ani acţiunile companiei au avut evoluţii mai slabe decât ale altor companii energetice importante.<br/><br/>Sub conducerea directorului general Darren Woods, Exxon urmează să-şi majoreze semnificativ cheltuielile în următorii ani, dezvoltând zăcăminte de ţiţei şi gaze naturale inclusiv în Guyana, Mozambic, Brazilia, Papua Noua Guinee, SUA şi, posibil, Qatar.<br/><br/><b>Citește și<br/></b><br/><b><a href="https://economie.hotnews.ro/stiri-energie-23501687-posibil-exxon-nu-retraga-din-romania-aceste-mega-companii-spun-cred-ele-bine-spuna-posibil-schimbe-decizia-klaus-iohannis.htm">Posibil ca Exxon să nu se retragă din România, aceste mega-companii spun ce cred ele că e bine să spună/ E posibil să se schimbe decizia- Klaus Iohannis</a><br/></b><b><br/></b><b><a href="https://www.agerpres.ro/economic-intern/2019/11/19/volintiru-romgaz-ar-putea-prelua-15-20-din-proiectul-neptun-deep-am-fost-contactati-luni-de-reprezentantii-exxon--405596">Noul ministru al Economiei dorește ca Romgaz să intre în locul ExxonMobil în proiectul din Marea Neagră/ Același lucru l-a spus și Iulian Iancu (PSD) în urmă cu o săptămână</a><br/></b><br/><b><a href="https://economie.hotnews.ro/stiri-energie-23378036-guvernul-schimba-legea-offshore-favoarea-investitorilor-din-marea-neagra-proiect-lege.htm">Guvernul schimbă Legea Offshore în favoarea investitorilor din Marea Neagră- proiect de lege<br/><br/></a><b><a href="https://economie.hotnews.ro/stiri-energie-23259642-povestea-din-spatele-presupusei-renuntari-exxonmobil-investitia-din-marea-neagra-americanii-vrea-retraga-din-proiect-dar-nu-tot.htm">Povestea din spatele presupusei renunțări a ExxonMobil la investiția din Marea Neagră/ Americanii ar vrea să se retragă din proiect, dar nu de tot<br/></a></b></b><br/><br/><br/> </p>
    </article>
  </body>
</html>