<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/netanjahu-po-obzalobe-zautocil-na-svo/431591-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T20:14:00+00:00"/>
    <meta property="og:title" content="Netanjahu odmietol žalobu a zaútočil na politických protivníkov"/>
    <meta property="og:description" content="To, čo sa tu deje, je pokus zvrhnúť premiéra. Cieľom vyšetrovania bolo vyhnať pravicu z vlády. Budem podľa litery zákona viesť túto krajinu aj naďalej. Nedovolím, aby lož zvíťazila, uviedol Netanjahu."/>
  </head>
  <body>
    <article>
      <h1>Netanjahu odmietol žalobu a zaútočil na politických protivníkov</h1>
      <h2>To, čo sa tu deje, je pokus zvrhnúť premiéra. Cieľom vyšetrovania bolo vyhnať pravicu z vlády. Budem podľa litery zákona viesť túto krajinu aj naďalej. Nedovolím, aby lož zvíťazila, uviedol Netanjahu.</h2>
      <address><time datetime="2019-11-21T20:14:00+00:00">21 Nov 2019, 20:14</time> by <a rel="author">TASR</a></address>
      <p>Jeruzalem 21. novembra (TASR) - Izraelský premiér Benjamin Netanjahu, ktorého vo štvrtok obžalovali z korupcie, všetky obvinenia odmietol a vyhlásil, že bude aj naďalej stáť na čele Izraela. Informovala o tom agentúra AFP.</p>
      <p>Dvojnásobný predseda izraelskej vlády v približne 15-minútovom prejave povedal, že všetky obvinenia z korupcie a porušenia dôvery, ktoré boli proti nemu v troch rôznych kauzách vznesené, sú vykonštruované a politicky motivované.</p>
      <p>"<i>To, čo sa tu deje, je pokus zvrhnúť premiéra. Cieľom vyšetrovania bolo vyhnať pravicu z vlády. Budem podľa litery zákona viesť túto krajinu aj naďalej. Nedovolím, aby lož zvíťazila,</i>" uviedol Netanjahu, ktorý zároveň zaútočil na svojich politických protivníkov a štátne inštitúcie, pričom políciu a súdnictvo obvinil zo zaujatosti.</p>
      <p>Netanjahu čelí žalobe v troch od seba nezávislých prípadoch známych ako Kauza 1000, 2000 a 4000, ale vyšetrovaný je aj v prípade známom ako Kauza 3000.</p>
      <p>Ako najzávažnejšia sa podľa agentúry DPA javí Kauza 4000, v ktorej je izraelský premiér podozrivý, že výmenou za protislužby podporoval regulačné opatrenia výhodné pre telekomunikačný gigant Bezeq, prijímal dary od bohatých podnikateľov a nezákonnými prostriedkami sa snažil o zlepšenie svojho imidžu v izraelskej tlači.</p>
      <p>V Kauze 2000 čelí Netanjahu podozreniu, že uzavrel dohodu s Arnonom Mozesom, vydavateľom denníka Jediot achronot, podľa ktorej sa mal pričiniť o "pribrzdenie" rastu konkurenčného denníka Jisrael ha-jom. Podľa polície mnohé nasvedčuje tomu, že Mozes ponúkol Netanjahuovi za poskytnutú pomoc finančnú odmenu.</p>
      <p>V kauze 1000 je Netanjahu podozrivý, že prijímal dary od zámožných podnikateľov výmenou za služby v obchodnej aj súkromnej sfére.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/rozhodnutie-obzalovat-netanjahua-je-sa/431581-clanok.html"/>
        <a href="https://www.teraz.sk/zahranicie/izraelskeho-premiera-obzalovali-z-pod/431559-clanok.html"/>
      </related>
    </article>
  </body>
</html>