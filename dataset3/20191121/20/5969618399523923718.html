<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/eb-news/eb_olympiacos/almpa-verolinoy-olympiakos-80-99-gkremise-ta-teixh-me-megalh-emfanish.5644133.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-21T20:49:00+00:00"/>
    <meta property="og:title" content="Άλμπα Βερολίνου - Ολυμπιακός 80-99: Γκρέμισε τα τείχη με μεγάλη εμφάνιση"/>
    <meta property="og:description" content="Ο καλύτερος Ολυμπιακός της σεζόν 2019/20 εμφανίστηκε στο Βερολίνο, για να διαλύσει την Άλμπα (99-80) με μια χορταστική, επιβλητική, κυρίαρχη εμφάνιση από το πρώτο έως το τελευταίο δευτερόλεπτο (VIDEO)."/>
  </head>
  <body>
    <article>
      <h1>Άλμπα Βερολίνου - Ολυμπιακός 80-99: Γκρέμισε τα τείχη με μεγάλη εμφάνιση</h1>
      <h2>Ο καλύτερος Ολυμπιακός της σεζόν 2019/20 εμφανίστηκε στο Βερολίνο, για να διαλύσει την Άλμπα (99-80) με μια χορταστική, επιβλητική, κυρίαρχη εμφάνιση από το πρώτο έως το τελευταίο δευτερόλεπτο (VIDEO).</h2>
      <address><time datetime="2019-11-21T20:49:00+00:00">21 Nov 2019, 20:49</time> by <a rel="author">Χάρης Σταύρου</a></address>
      <p>Η βελτίωσή του είναι συνεχής, πλέον είναι και εντυπωσιακή! Ο <b><a href="https://www.sport24.gr/Basket/Euroleague/eb-news/eb_olympiacos/">Ολυμπιακός</a></b> έκανε καταπληκτική εμφάνιση στην εκτός έδρας αναμέτρηση με την Άλμπα Βερολίνου για τη 10η αγωνιστική της κανονικής περιόδου της <b><a href="https://www.sport24.gr/Basket/Euroleague/">EuroLeague 2019/20</a></b>, νίκησε με χαρακτηριστική άνεση (99-80), πήγε στο 4-6 και συνεχίζει να κρυφοκοιτάζει την πρώτη οκτάδα που είναι γεγονός ότι ακόμη μοιάζει με πολύ μακρινό και ίσως και άπιαστο στόχο.</p>
      <p>Ο Κεστούτις Κεμζούρα είδε τους παίκτες του ακόμη πιο βελτιωμένους σε σχέση με τον αγώνα της περασμένης Τρίτης με τη Μπάγερν Μονάχου, πιο συνεπείς, πιο συγκεντρωμένους και αποφασιστικούς. Τους είδε να σκοράτουν 30 πόντους στο πρώτο δεκάλεπτο, 55 στο πρώτο μέρος, τους είδε να κυκλοφορούν και να μοιράζουν σωστά τη μπάλα, τους είδε αυτή τη φορά να συνεργάζονται άψογα και να καλύπτουν το κενό που άφησε ο Γουίλι Ριντ. <b><a href="https://www.sport24.gr/Basket/Euroleague/eb-news/eb_olympiacos/almpa-verolinoy-olympiakos-travhgma-ston-prosagwgo-o-goyili-rint.5644228.html">Ο Αμερικανός τραυματίστηκε νωρίς στο παιχνίδι</a></b>, η απουσία του όμως δεν πλήγωσε τους Πειραιώτες.</p>
      <p>Πέντε παίκτες είχαν διψήφιο αριθμό πόντων για τον Ολυμπιακό των 23 ασίστ και των μόλις επτά λαθών, του 58% στο δίποντο, του 52% στο τρίποντο και του 83% στις βολές. Η Άλμπα, από την άλλη, έδειξε να σοκάρεται από το τρομερό πρώτο δεκάλεπτο των αντιπάλων της και όσες φορές κι αν προσπάθησε για να γυρίσει το ματς, πάντα δεχόταν "χτυπήματα" που την κρατούσαν μακριά. Μάρκους Έρικσον και Μέισον Μακάι ήταν οι δύο που ξεχώρισαν, τα 13/27 τρίποντα ήταν μια πολύ αξιόλογη επίδοση, δεν ήταν όμως αρκετή για κάτι περισσότερο.</p>
      <p>
        <b>O MVP</b>
      </p>
      <p>Πραγματικά, όσο κι αν ακούγεται υπερβολικό, οι 12 που χρησιμοποίησε ο Κεστούτις Κεμζούρα ήταν όλοι θετικοί. Ουδείς υστέρησε, ουδείς πλήγωσε τον Ολυμπιακό, κορυφαίος όλων από τους πολλούς διακριθέντες ήταν όμως ο Όγκουστιν Ρούμπιτ που χρειαζόταν μια μεγάλη εμφάνιση. Ο προπονητής του τον εμπιστεύθηκε και τον έβαλε στην αρχική πεντάδα κι ο Αμερικανός, που γνωρίζει τι σημαίνει γερμανικό μπάσκετ από την πολυετή θητεία του στη Μπάμπεργκ, τον δικαίωσε και με το παραπάνω. Σε 23:38 σκόραρε 16 πόντους από 5/10 δίποντα, 1/2 τρίποντα και 3/3 βολές, μάζεψε οκτώ ριμπάουντ, έδωσε μια ασίστ, έκανε ένα μπλοκ και συγκέντρωσε 21 μονάδες στο σύστημα αξιολόγησης.</p>
      <p>
        <b>ΤΑ ΣΤΑΤΙΣΤΙΚΑ ΠΟΥ ΞΕΧΩΡΙΣΑΝ</b>
      </p>
      <p>Τους 16 από τους 30 πόντους του Ολυμπιακού στο πρώτο δεκάλεπτο (8/10 δίποντα, 4/6 τρίποντα, 2/3 βολές) τους έβαλαν οι δύο PF, o Ρούμπιτ κι ο Πρίντεζης. Οι Πειραιώτες είχαν 15/19 δίποντα στο ημίχρονο, την ώρα που η Άλμπα μετρούσε 11/29 σουτ, στο τέλος της βραδιάς όμως ο αριθμός που έκανε τη σημαντικότερη διαφορά ήταν τα μόλις επτά λάθη της ομάδας του Κεστούτις Κεμζούρα, η οποία είχε 23 ασίστ, 58% στο δίποντο και 52% στο τρίποντο με μόλις τρεις άστοχες βολές σε 18 εκτελεσμένες.</p>
      <p>
        <b>Ο ΑΓΩΝΑΣ</b>
      </p>
      <p>Με τους Κόνιαρη, Σπανούλη, Παπανικολάου, Ρούμπιτ, Μιλουτίνοβ μπήκε ο Ολυμπιακός στο ματς, καθώς ο Κεμζούρα προτίμησε να κρατήσει τον Πρίντεζη στον πάγκο. Δικαιώθηκε ο Λιθουανός, καθώς ο Ρούμπιτ ήταν σπουδαίος και στις δύο άκρες του παρκέ για το 4-11 στο τρίτο λεπτό και για το 8-16 στο πέμπτο, όταν ήρθε το πρώτο timeout της αναμέτρησης. Η διαφορά έφτασε στους δώδεκα (8-20) από καλάθι του Πρίντεζη και στους 14 (11-25) από τρίποντο του Παπανικολάου στο όγδοο λεπτό, με τον Ρενέσες να μένει άναυδος και το δεκάλεπτο να κλείνει στο 17-30.</p>
      <p>Όσο περνούσε η ώρα, τόσο η διαφορά άνοιγε υπέρ των Πειραιωτών. Ο Πρίντεζης έκανε ό,τι ήθελε την άμυνα της Άλμπα, το 17-36 σόκαρε τους γηπεδούχους που απάντησαν με ένα μικρό 7-0, εκεί όμως Πολ και Σπανούλης πέτυχαν από ένα μακρινό σουτ που έστειλε τον Ολυμπιακό για δεύτερη φορά στο +19 (23-42). Οι Πειραιώτες είχαν τον απόλυτο έλεγχο του ματς, αν πρόσεχαν λίγο περισσότερο με τα φάουλ και δεν έδιναν πολλές βολές στην Άλμπα θα έκλειναν το πρώτο μέρος με ακόμη μεγαλύτερη διαφορά (38-55), ακόμη κι έτσι όμως ήταν καταπληκτικοί.</p>
      <figure>
        <img src="https://www.sport24.gr/incoming/article5644233.ece/BINARY/w620/4959847.jpg"/>
      </figure>
      <p> </p>
      <p>Ο Κόνιαρης άνοιξε το τρίτο δεκάλεπτο με τρίποντο για το 38-58, ο Ρούμπιτ έβαλε βολές για το 38-60, ο Κόνιαρης έστειλε τη διαφορά στους 26 (43-69) και η Άλμπα έμοιαζε να έχει παραδοθεί άνευ όρων. Έτρεξε ένα γρήγορο 6-0 για το 49-69, μείωσε στους 14 (57-71), εκεί όμως ο Μπάλντγουιν κι ο Πρίντεζης απάντησαν με ένα 5-0 για να κρατήσει ο ο Ολυμπιακός τον απόλυτο έλεγχο της αναμέτρησης και να φτάσει χωρίς το παραμικρό πρόβλημα σε μια εύκολη νίκη με την καλύτερη φετινή του εμφάνιση. Η τέταρτη περίοδος είχε ξεκάθαρα διαδικαστικό χαρακτήρα και το μόνο που έλειψε από τους Πειραιώτες, ήταν στο τέλος το καλάθι για την κατοστάρα...</p>
      <p><b>Η ΠΡΟΣΕΛΕΥΣΗ</b>: 8833 θεατές παρακολούθησαν την αναμέτρηση στη Mercedes-Benz Arena, ανάμεσά τους και αρκετοί φίλοι του Ολυμπιακού που ακούγονταν από το πρώτο μέχρι το τελευταίο δευτερόλεπτο.</p>
      <p><b>ΟΙ ΔΙΑΙΤΗΤΕΣ</b>: Ράντοβιτς, Βοΐνοβιτς, Ρόσι</p>
      <p><b>ΤΑ ΔΕΚΑΛΕΠΤΑ</b>: 17-30, 38-55, 57-76, 80-99</p>
      <p><b>ΑΛΜΠΑ ΒΕΡΟΛΙΝΟΥ</b> (Ρενέσες): Μέισον 15 (3/3 τρίποντα, 6/7 βολές), Γκιφάι 8 (2), Έρικσον 16 (4/7 τρίποντα), Μάτισεκ 3 (1), Σνάιντερ 9 (3/5 τρίποντα, 4 ριμπάουντ), Χέρμανσον 6 (1/5 δίποντα, 0/3 τρίποντα, 4/4 βολές, 7 ασίστ), Νίκιτς, Όγκμπε 2, Γκεντράιτις 4 (1/6 δίποντα, 0/1 τρίποντο, 2/2 βολές), Νόκο 11, Σίκμα 6 (6 ασίστ)</p>
      <p><b>ΟΛΥΜΠΙΑΚΟΣ</b> (Κεμζούρα): Πάντερ, Ρότσεστι 5 (1 τρίποντο, 6 ασίστ), Μπάλντγουιν 6, Πολ 12 (4/7 τρίποντα), Κόνιαρης 7 (1), Σπανούλης 11 (1/2 δίποντα, 2/6 τρίποντα, 3/4 βολές, 4 ασίστ), Μιλουτίνο 8 (6 ριμπάουντ), Βεζένκοφ 5 (1), Πρίντεζης 15 (4/6 δίποντα, 2/3 τρίποντα, 1/2 βολές), Παπανικολάου 12 (2/3 δίποντα, 2/2 τρίποντα, 2/2 βολές), Ρούμπιτ 16 (5/10 δίποντα, 1/2 τρίποντα, 3/3 βολές, 7 ριμπάουντ), Ριντ 2. </p>
      <p><b>Τα ομαδικά στατιστικά της Άλμπα Βερολίνου</b>:11/27 δίποντα, 13/27 τρίποντα, 19/21 βολές, 25 ριμπάουντ (19 αμυντικά - 6 επιθετικά), 19 ασίστ, 4 κλεψίματα, 2 μπλοκ, 14 λάθη</p>
      <p><b>Τα ομαδικά στατιστικά του Ολυμπιακού</b>: 21/36 δίποντα, 14/27 τρίποντα, 15/18 βολές, 32 ριμπάουντ (26+6), 23 ασίστ, 5 κλεψίματα, 3 μπλοκ, 7 λάθη</p>
      <p><b>Οι επόμενοι αγώνες των δύο ομάδων</b>: Η Άλμπα θα μείνει στο Βερολίνο για να υποδεχθεί τη Ζάλγκιρις Κάουνας (28/11 στις 21:00), ενώ ο Ολυμπιακός θα γυρίσει στο ΣΕΦ για να παίξει με την Αρμάνι Μιλάνο (29/11 στις 21:30).</p>
      <figure>
        <iframe src="https://www.youtube.com/embed/gvqkHKu7_x8" width="620" height="315" data-service="Youtube" scrolling="no"/>
      </figure>
    </article>
  </body>
</html>