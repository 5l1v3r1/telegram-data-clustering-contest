<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/21/news/roma_metro_c_il_ministero_trova_i_soldi_fino_a_piazza_venezia-241599631/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T20:08:00+00:00"/>
    <meta property="og:title" content="Roma, metro C. Il ministero trova i soldi per proseguire fino a piazza Venezia"/>
    <meta property="og:description" content="Le talpe non rimarranno interrate sotto al Campidoglio"/>
  </head>
  <body>
    <article>
      <h1>Roma, metro C. Il ministero trova i soldi per proseguire fino a piazza Venezia</h1>
      <h2>Le talpe non rimarranno interrate sotto al Campidoglio</h2>
      <address><time datetime="2019-11-21T20:08:00+00:00">21 Nov 2019, 20:08</time> by <a rel="author">CECILIA GENTILE</a></address>
      <p>Boccata d'ossigeno per la agonizzante <a href="https://www.repubblica.it/argomenti/metro_c">metro C</a>. Il Mit ha trovato 10 milioni per il proseguimento della terza linea metropolitana della capitale fino a piazza Venezia. Il temuto stop alla stazione Colosseo/Fori imperiali, con conseguente interramento delle talpe sotto il Campidoglio, sembra per il momento scongiurato. La ministra alle Infrastrutture, la dem Paola De Micheli, e la sindaca di Roma, la 5S Virginia Raggi, che nel pomeriggio si sono incontrate al Mit sono ottimiste. <br/><br/>E se prima era solo una speranza, adesso la ministra ha formalizzato la disponibilità a finanziare il prolungamento delle gallerie fino a piazza Venezia, come progettato da un preliminare presentato a luglio da Roma Capitale. La disponibilità è stata formalizzata in un'informativa presentata dalla stessa responsabile del dicastero nella seduta odierna del Cipe, il comitato interministeriale programmazione economica, che dovrà nella successiva riunione di dicembre deliberare definitivamente lo stanziamento necessario.<br/><br/><br/>"Le talpe non si fermeranno ai Fori imperiali, ma arriveranno fino a Piazza Venezia - esulta la sindaca Raggi - Si tratta di una vittoria per tutti i cittadini, resa possibile grazie alla collaborazione avviata con il ministro delle Infrastrutture e dei Trasporti. La metro C è un'opera fondamentale nella strategia complessiva che mira a rendere sempre più efficiente e sostenibile il trasporto pubblico nella Capitale d'Italia".</p>
    </article>
  </body>
</html>