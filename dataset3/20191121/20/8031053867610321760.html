<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%cf%80%ce%b9%cf%83%cf%84%cf%81%ce%bf%cf%86%ce%ae-%cf%83%cf%84%ce%b9%cf%82-%ce%bd%ce%af%ce%ba%ce%b5%cf%82-%ce%b3%ce%b9%ce%b1-%cf%84%ce%bf%ce%bd-%ce%bf%ce%bb%cf%85%ce%bc%cf%80%ce%b9%ce%b1%ce%ba.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T20:51:35+00:00"/>
    <meta property="og:title" content="Επιστροφή στις νίκες για τον Ολυμπιακό – Ισοπέδωσε την Αλμπα στο Βερολίνο"/>
    <meta property="og:description" content="Οι «ερυθρόλευκοι»με μια εξαιρετική εμφάνιση, κατάφεραν μια σημαντική νίκη (80-99) επί γερμανικού εδάφους απέναντι στην Άλμπα."/>
  </head>
  <body>
    <article>
      <h1>Επιστροφή στις νίκες για τον Ολυμπιακό – Ισοπέδωσε την Αλμπα στο Βερολίνο</h1>
      <address>
        <time datetime="2019-11-21T20:51:35+00:00">21 Nov 2019, 20:51</time>
      </address>
      <p>
        <b>Οι «ερυθρόλευκοι»με μια εξαιρετική εμφάνιση, κατάφεραν μια σημαντική νίκη (80-99) επί γερμανικού εδάφους απέναντι στην Άλμπα.</b>
      </p>
      <p>Ασταμάτητος ήταν ο Ολυμπιακός στο Βερολίνο, όπου ισοπέδωσε την Αλμπα για τη 10η αγωνιστική της Euroleague. Οι «ερυθρόλευκοι» είχαν καταιγιστικό ρυθμό και εξαιρετικά ποσοστά ευστοχίας φτάνοντας σε μια άνετη, εντυπωσιακή και συνάμα σημαντική νίκη (80-99), που τους φέρνει στο 4-6 στη βαθμολογία.</p>
      <p>Η ομάδα του Κεστούτις Κεμζούρα, που έδειξε να ανακτά τις δυνάμεις της μετά την ήττα από την Μπάγερν στο Μόναχο δύο εικοσιτετράωρα πριν, έκανε εξαιρετική δουλειά στην άμυνα αλλά κυρίως στην επίθεση όπως καταδεικνύουν και οι 99 πόντοι που πέτυχε. Ουσιαστικά ο Ολυμπιακός άγγιξε το τέλειο έχοντας μόλις επτά φάουλ σε 40 λεπτά αγώνα!</p>
      <p>Μοναδικό μελανό σημείο ήταν ο τραυματισμός του Γουίλι Ριντ, ο οποίος υπέστη τράβηγμα στον προσαγωγό.</p>
      <p>Το ξεκίνημα του Ολυμπιακού στο παιχνίδι ήταν εκπληκτικό. Οι «ερυθρόλευκοι» έχοντας τρομερά ποσοστά ευστοχίας (12/16 σουτ) κατόρθωσαν νωρίς νωρίς να πάρουν σημαντικό προβάδισμα τελειώνοντας την πρώτη περίοδο στο +13 (17-30)!</p>
      <p>Οι Πειραιώτες συνέχισαν με το… γκάζι πατημένο και στη δεύτερη περίοδο φτάνοντας τη διαφορά μέχρι και το +22 (27-49), ενώ τελείωσαν το ημίχρονο στο +17 (38-55) και 15/19 δίποντα, 6/12 τρίποντα, 7/10 βολές.</p>
      <p>Το επιθετικό κρεσέντο του Ολυμπιακού συνεχίστηκε με τη διαφορά να εκτοξεύεται στο ξεκίνημα της τρίτης περιόδου στο +25 (40-65) και στο τέλος να… μαζεύεται στο +19 (57-76).</p>
      <p>Η εικόνα του ματς δεν άλλαξε ούτε στην τελευταία περίοδο, παρά τις προσπάθειες του Αϊτο Ρενέσες για να πέσει η διαφορά που τελικά «κλείδωσε» στο +19 για τους εκπληκτικούς «ερυθρόλευκους» που έπαιζαν λες και βγήκαν από… κομπιούτερ.</p>
    </article>
  </body>
</html>