<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/219964"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T20:37:20+00:00"/>
    <meta property="og:title" content="Αγνόησαν το ανώτατο δικαστήριο στην «υπόθεση Cumhuriyet»"/>
    <meta property="og:description" content="Τις ποινές φυλάκισης που είχαν επιβληθεί κατά πρώην δημοσιογράφων της αντιπολιτευόμενης εφημερίδας Cumhuriyet διατήρησε τουρκικό δικαστήριο — μια ετυμηγορία που έρχεται σε αντίθεση με την απόφαση του Ακυρωτικού Δικαστηρίου."/>
  </head>
  <body>
    <article>
      <h1>Αγνόησαν το ανώτατο δικαστήριο στην «υπόθεση Cumhuriyet»</h1>
      <address><time datetime="2019-11-21T20:37:20+00:00">21 Nov 2019, 20:37</time> by <a rel="author">efsyn.gr</a></address>
      <p>Τις ποινές φυλάκισης που είχαν επιβληθεί κατά πρώην δημοσιογράφων της αντιπολιτευόμενης εφημερίδας Cumhuriyet («υπόθεση Cumhuriyet», όπως είναι γνωστή στην Τουρκία), διατήρησε σήμερα (Πέμπτη) τουρκικό δικαστήριο. Σημειώνεται ότι η ετυμηγορία αυτή έρχεται σε αντίθεση με την απόφαση του Ακυρωτικού Δικαστηρίου το οποίο είχε ακυρώσει προηγούμενη καταδίκη.</p>
      <p>Ειδικότερα, το δικαστήριο διατήρησε τις καταδίκες των 12 πρώην συνεργατών και διευθυντικών στελεχών της Cumhuriyet σε ποινές που φθάνουν έως τα οκτώ και πλέον χρόνια φυλάκισης γιατί «βοήθησαν τρομοκρατικές οργανώσεις», σύμφωνα με ανταποκρίτρια του AFP που βρισκόταν στο δικαστήριο. Αντίθετα αθωώθηκε ένας άλλος κατηγορούμενος.</p>
      <p>Η απόφαση του δικαστηρίου δεν συνοδεύεται από ένταλμα σύλληψης, που σημαίνει ότι οι δημοσιογράφοι, οι οποίοι παρουσιάζονται ενώπιον του δικαστηρίου ελεύθεροι, δεν θα πρέπει να επιστρέψουν στη φυλακή.</p>
      <h3>«Διάβρωση ελευθερίας του Τύπου»</h3>
      <p>Οι νέες ποινές που απαγγέλθηκαν σήμερα έρχονται σε αντίθεση με την απόφαση που είχε λάβει τον Σεπτέμβριο το Ακυρωτικό Δικαστήριο —-το ανώτατο εφετείο της Τουρκίας— να ακυρώσει την καταδίκη των δημοσιογράφων κατά τη διάρκεια μιας πρώτης δίκης το 2018, που επιβεβαιώθηκε στο πλαίσιο της διαδικασίας της έφεσης.</p>
      <p>Η «υπόθεση Cumhuriyet» αποδεικνύει για τις μκο τη διάβρωση της ελευθερίας του Τύπου υπό την προεδρία του Ρετζέπ Ταγίπ Ερντογάν, κυρίως μετά το αποτυχημένο πραξικόπημα το 2016, το οποίο ακολούθησε μαζική καταστολή.</p>
      <p>Στη δίκη αυτή που χαρακτηρίζουν «παράλογη», οι πρώην συνεργάτες της Cumhuriyet κατηγορούνται ότι βοήθησαν το Εργατικό Κόμμα του Κουρδιστάν (ΡΚΚ) που χαρακτηρίζεται «τρομοκρατική» οργάνωση από την Άγκυρα, καθώς και έναν ιεροκήρυκα που κατηγορείται από την Τουρκία ότι εξύφανε το αποτυχημένο πραξικόπημα.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/eyropi/128507_dynamiki-sygkentrosi-exo-apo-ti-diki-tis-cumhuriyet"/>
        <a href="https://www.efsyn.gr/kosmos/eyropi/118523_i-dimokratia-sto-edolio"/>
        <a href="https://www.efsyn.gr/kosmos/eyropi/118345_simera-dikazetai-mia-efimerida"/>
        <a href="https://www.efsyn.gr/kosmos/eyropi/114232_i-megali-poreia-ton-kemalikon"/>
        <a href="https://www.efsyn.gr/kosmos/eyropi/95966_nees-dioxeis-kata-ton-dimosiografon-tis-cumhuriyet"/>
        <a href="https://www.efsyn.gr/kosmos/eyropi/88321_kata-kraygi-ston-bronto"/>
      </related>
    </article>
  </body>
</html>