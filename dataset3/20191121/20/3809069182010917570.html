<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1417116/almpa-olympiakos-80-99-aprovlepta-apolaystikos-vid"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T20:43:00+00:00"/>
    <meta property="og:title" content="Άλμπα - Ολυμπιακός 80-99: Απρόβλεπτα... απολαυστικός! (vid)"/>
    <meta property="og:description" content="Ο Ολυμπιακός μετά την ήττα στο Μόναχο, πέρασε με άνεση από το Βερολίνο επικρατώντας της Άλμπα με 80-99. Πέντε παίκτες με διψήφιο αριθμό πόντων."/>
  </head>
  <body>
    <article>
      <h1>Άλμπα - Ολυμπιακός 80-99: Απρόβλεπτα... απολαυστικός! (vid)</h1>
      <h2>Ο Ολυμπιακός μετά την ήττα στο Μόναχο, πέρασε με άνεση από το Βερολίνο επικρατώντας της Άλμπα με 80-99. Πέντε παίκτες με διψήφιο αριθμό πόντων.</h2>
      <address><time datetime="2019-11-21T20:43:00+00:00">21 Nov 2019, 20:43</time> by <a rel="author" href="http://www.gazzetta.gr/dimosiografos/konstantinos-melagies" target="_blank">Κωνσταντίνος Μελάγιες</a></address>
      <p>Ο <b>Ολυμπιακός </b>πραγματοποιώντας το καλύτερο φετινό του παιχνίδι έκανε βόλτα στο Βερολίνο επικρατώντας της <b>Άλμπα</b> με 80-99. Οι «ερυθρόλευκοι» ήταν απολαυστικοί τόσο στην άμυνα όσο και στην επίθεση με τον πλουραλισμό να πρωταγωνιστεί αφού πέντε παίκτες τελείωσαν με διψήφιο αριθμό πόντων.</p>
      <p>Οι Πειραιώτες ξεκίνησαν πολύ καλύτερα την αναμέτρηση εγκλωβίζοντας τους γηπεδούχους με την πιεστική τους άμυνα. Στην άλλη πλευρά με υπομονή και συνεχή κίνηση έβρισκαν τρόπο να σκοράρουν με πρωταγωνιστές τους<b> Ρούμπιτ, Σπανούλη </b>και <b>Παπανικολάου</b> (8-16, 5'). Το τάιμ άουτ του <b>Ρενέσες </b>δεν άλλαξε το ρυθμό του παιχνιδιού. Οι αλλαγές του <b>Κεμζούρα </b>και ειδικά ο <b>Πρίντεζης </b>πρόσφερε φρεσκάδα και λύσεις (11-25, 8').</p>
      <p>Ο Ολυμπιακός στο δεύτερο δεκάλεπτο παρέμεινε το ίδιο σοβαρός και βρέθηκε μπροστά με double score (17-34, 13'). Ο <b>Σίκμα </b>με ένα προσωπικό ξέσπασμα πρόσθεσε σκορ για την ομάδα του, ωστόσο τα τρίποντα των <b>Πολ </b>και Σπανούλη μετέτρεψαν το σκορ σε 23-42 (16'). Οι «ερυθρόλευκοι» δε σταμάτησαν εκεί και συνεχίζοντας σε αυτό το ρυθμό, βρέθηκαν στο +22 (27-49, 18').</p>
      <p>Η συνέπεια στην απόδοση του Ολυμπιακού δεν είχε πρόσφατο προηγούμενο με την Άλμπα να μοιάζει παραδομένη στις ορέξεις της ελληνικής ομάδας. Ρούμπιτ, Σπανούλης και <b>Κόνιαρης </b>σκόραραν με ευκολία και το σκορ πήγε στο 43-69 (27'). Οι Βερολινέζοι με τέσσερα συνεχόμενα τρίποντα μείωσαν σε 57-71 (28΄), ωστόσο ο Ολυμπιακός αντέδρασε με δικό του 8-0 και ηρέμησε (57-79, 31').</p>
      <p>Οι Γερμανοί επέμεναν κυρίως με σουτ τριών πόντων, αλλά όταν το έβρισκαν, το έβρισκε και ο Ολυμπιακός. Ετσι με τους <b>Ρότσεστι </b>και Πολ να ευστοχούν πίσω από τα 6.75 η διαφορά παρέμενε σε επίπεδο ασφαλείας (68-88, 36').</p>
      <p><b>ΝΙΚΗΣΕ ΓΙΑΤΙ:</b> Ο Ολυμπιακός έπαιξε καταπληκτική άμυνα με την Αλμπα να μη μπορεί να βρει λύσεις. Στην επίθεση οι νικητές είχαν 58.3% στα δίποντα, 51.9% στα τρίοντα, έδωσαν 23 ασίστ και έκαναν μόλις 7 λάθη.</p>
      <p><b>ΕΚΑΝΕ ΤΗ ΔΙΑΦΟΡΑ</b>: Ο<b> Όγκουστιν Ρούμπιτ</b> σε 21:51 είχε 16 πόντους (5/8δ., 1/2τρ., 3/3β.), 8 ριμπάουντ, μία ασίστ κι ένα κόψιμο.</p>
      <p>Σπουδαίος και ο <b>Κώστας Παπανικολάου</b> με 12 πόντους (2/3δ., 2/2τρ., 2/2β.), 4 ριμπάουντ, ένα κλέψιμο κι ένα λάθος.</p>
      <p><b>ΑΦΑΝΗΣ ΗΡΩΑΣ:</b> Ο<b> Βασίλης Σπανούλης </b>είχε 11 πόντους, 4 ασίστ και 2 λάθη. Ο <b>Γιώργος Πρίντεζης </b>ολοκλήρωσε με 15 πόντους και ο <b>Μπράντον Πολ</b> με 12 πόντους, 3 ριμπάουντ και 2 ασίστ.</p>
      <p><b>ΠΕΡΑΣΕ ΚΑΙ ΔΕΝ ΑΚΟΥΜΠΗΣ</b>Ε: Ο<b> Ρόκας Γκιεντράιτις</b> είχε 1/7 σουτ κι ο <b>Μάρτιν Χέρμανσον</b> με 1/8 σουτ (βρήκε 7 ασίστ)</p>
      <p><b>ΣΗΜΕΙΟ-ΚΛΕΙΔΙ:</b> Ουσιαστικά από ξεκίνημα της αναμέτρησης ξέφυγε με διψήφια διαφορά πόντων ο Ολυμπιακός. Κάποια στιγμή που η Άλμπα αντέδρασε (57-71) βρήκε σερί οκτώ αναπάντητων πόντων</p>
      <p><b>Η ΦΑΣΗ ΤΟΥ ΑΓΩΝΑ:</b> Τα δύο alley oop καρφώματα. Το ένα<a href="http://www.gazzetta.gr/basketball/euroleague/article/1417200/almpa-olympiakos-alley-oop-synergasia-rotsesti-rint-vid"> με Ρότσεστι και Ριντ </a>και το άλλο <a href="http://www.gazzetta.gr/basketball/euroleague/article/1417208/almpa-olympiakos-entyposiako-alley-oop-karfoma-toy-miloytinof-vid">με Σπανούλη και Μιλουτίνοφ</a>.</p>
      <p><b>ΤΙ ΠΕΤΑΝΕ:</b> Η Αλμπα το μονοδιάστατο παιχνίδι με πολλά τρίποντα. Ο Ολυμπιακός τον τραυματισμό του Ουίλι Ριντ.</p>
      <p><b>Τα δεκάλεπτα:</b> 17-30, 38-55, 57-76, 80-99</p>
      <figure>
        <img src="http://www.gazzetta.gr/sites/default/files/stats_165.jpg"/>
      </figure>
      <figure>
        <iframe src="https://www.youtube.com/embed/gvqkHKu7_x8" width="640" height="360" data-service="Youtube" scrolling="no"/>
      </figure>
    </article>
  </body>
</html>