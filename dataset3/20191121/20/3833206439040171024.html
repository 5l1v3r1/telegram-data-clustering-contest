<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/915763.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T20:30:00+00:00"/>
    <meta property="og:title" content="Академик Пловдив продължава да гази в Балканската лига"/>
    <meta property="og:description" content="Академик Пловдив продължава безгрешния си ход в Балканската баскетболна лига, като спечели трета поб..."/>
  </head>
  <body>
    <article>
      <h1>Академик Пловдив продължава да гази в Балканската лига</h1>
      <address>
        <time datetime="2019-11-21T20:30:00+00:00">21 Nov 2019, 20:30</time>
      </address>
      <p>Академик Пловдив продължава безгрешния си ход в Балканската баскетболна лига, като спечели трета победа от три мача до момента. Отборът на Асен Николов надигра като гост Пея в Косово с 98:87 /26:24, 26:19, 29:17, 17:27/ в зрелищен и резултатен мач. Пловдивският баскетболен тим беше без Василие Кнежевич и Обрад Томич, но успя да компенсира с добра далечна стрелба, като записаха общо 14 тройки.</p>
      <p>В първата четвърт Академик дръпна след три поредни тройки на Уил Пери, но домакините успяха да се върнат също с точна далечна стрелба. За първите 10 минути двата тима записаха по 4 тройки. До средата на втората четвърт пловдивският тим вдигна двуцифрена разлика след бързи пробиви на Шакир Смит и нова тройка на Пери.</p>
      <p>До средата на третата четвърт разликата в полза на Академик стана 19 точки след тройки на Шакир Смит /3/, Бачев и Тенчев. С нови тройки на Бачев и Секулов разликата надхвърли 20 точки. В последната четвърт домакините успяха да стопят 10 точки от пасива си.</p>
      <p>Шакир Смит направи голям мач за победителите, като записа трипъл-дабъл – 31 точки, 11 борби и 10 асистенции и коефициент 41. Васил Бачев добави 23 точки и 9 борби, Уил Пери се отчете с 18 точки. В неделя от 17.30 часа Академик посреща Берое в мач от НБЛ.</p>
    </article>
  </body>
</html>