<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125776/eurobank-dimini-paratasi-gia-cairo-tha-perimenei-ton-irakli"/>
    <meta property="og:site_name" content="Insider"/>
    <meta property="article:published_time" content="2019-11-21T20:02:00+00:00"/>
    <meta property="og:title" content="Eurobank: Δίμηνη παράταση για το «Cairo» - Θα περιμένει τον Ηρακλή"/>
    <meta property="og:description" content="Οι υπογραφές των δεσμευτικών προσφορών θα μπουν έως το τέλος του έτους. Τι δήλωσε η διοίκηση στους ξένους επενδυτές."/>
  </head>
  <body>
    <article>
      <h1>Eurobank: Δίμηνη παράταση για το «Cairo» - Θα περιμένει τον Ηρακλή</h1>
      <h2>Οι υπογραφές των δεσμευτικών προσφορών θα μπουν έως το τέλος του έτους. Τι δήλωσε η διοίκηση στους ξένους επενδυτές.</h2>
      <address><time datetime="2019-11-21T20:02:00+00:00">21 Nov 2019, 20:02</time> by <a rel="author">Βάσω Αγγελέτου</a></address>
      <p>Δίμηνη καθυστέρηση στην ολοκλήρωση του σχεδίου μετασχηματισμού της <b>Eurobank</b> προανήγγειλε η διοίκηση της τράπεζας στη σημερινή ενημέρωση των ξένων αναλυτών για τα <a href="https://www.insider.gr/epiheiriseis/trapezes/125765/eurobank-kathara-kerdi-149-ekat-eyro-enneamino-2019">αποτελέσματα εννεαμήνου</a>. Στόχος είναι να αξιοποιηθεί η συστημική λύση «Ηρακλής» στην τιτλοποίηση ύψους 7,5 δισ. ευρώ με την ονομασία «Cairo».</p>
      <p>Όπως διευκρίνισε ο διευθύνων σύμβουλος <b>Φωκίων Καραβίας</b>, εφόσον το σχέδιο για ταχύτερη μείωση των κόκκινων δανείων που προωθεί η κυβέρνηση λάβει τις αναγκαίες εγκρίσεις και νομοθετηθεί, θα αξιοποιηθεί στην τιτλοποίηση-μαμούθ της τράπεζας. Οι υπογραφές των δεσμευτικών προσφορών θα μπουν έως το τέλος του έτους.</p>
      <p>Ειδικότερα, το Cairo θα περιλαμβάνει τρεις κατηγορίες ομολόγων:</p>
      <ul>
        <li>Τους senior τίτλους (μέγιστης διαβάθμισης), ύψους έως 2,6 δισ. ευρώ.</li>
        <li>Τους mezzanine τίτλους (μεσαίας διαβάθμισης), ύψους 1,2-1,4 δισ. ευρώ. Εξ αυτών, το 80% θα εκχωρηθεί στους μετόχους και το 20% θα πωληθεί στον επενδυτή που θα αγοράσει το Cairo και την FPS.</li>
        <li>Τους junior τίτλους (κατώτατης διαβάθμισης), ύψους 3,6 δισ. ευρώ που ουσιαστικά περιλαμβάνουν τις προβλέψεις. Από αυτή την κατηγορία, το 51% θα πουληθεί σε επενδυτές και το 49% θα μοιραστεί στους μετόχους.</li>
      </ul>
      <p>Η τιτλοποίηση «Pillar» ύψους 2 δισ. ευρώ που θα πωληθεί στην PIMCO, πάντως, έχει ολοκληρωθεί και λάβει όλες τις εγκρίσεις, διαβεβαίωσε η διοίκηση, συνεπώς δεν θα ενταχθεί στον Ηρακλή.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/trapezika/125366/eurobank-poioi-einai-oi-logoi-poy-ypohorei-lianemporio"/>
        <a href="https://www.insider.gr/epiheiriseis/trapezes/125292/eurobank-stin-brook-lane-370-akinita-enanti-84-ekat-eyro"/>
        <a href="https://www.insider.gr/epiheiriseis/trapezes/125269/eurobank-kato-apo-orio-toy-13-pososto-dikaiomaton-psifoy-tis-fairfax"/>
      </related>
    </article>
  </body>
</html>