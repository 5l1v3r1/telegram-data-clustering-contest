<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/kindinevi-me-louketo-to-tmima-orl-tou-nosokomiou-pedon-pentelis-pou-exipireti-apo-ton-marathona-mechri-ta-mesogia/"/>
    <meta property="og:site_name" content="irafina"/>
    <meta property="article:published_time" content="2019-11-21T20:40:11+00:00"/>
    <meta property="og:title" content="Κινδυνεύει με λουκέτο το τμήμα ΩΡΛ του Νοσοκομείου Παίδων Πεντέλης που εξυπηρετεί από τον Μαραθώνα μέχρι τα Μεσόγεια!"/>
    <meta property="og:description" content="Παρέμβαση έκανε ο Ιατρικός Σύλλογος Αθηνών με στόχο να αποφευχθεί το κλείσιμο του τμήματος ΩΡΛ του Νοσοκομείου Παίδων – Πεντέλης. Ειδικότερα, σε επιστολή που έστειλε στον Υπουργό Υγείας. Βασίλη Κικίλια επισημαίνει ότι έχει ανακύψει σοβαρό ζήτημα, με την λειτουργία του ΩΡΛ τμήματος του Νοσοκομείου Παίδων- Πεντέλης, το οποίο επί σειρά ετών παρέχει ποιοτικές ιατρικές υπηρεσίες, […]"/>
  </head>
  <body>
    <article>
      <h1>Κινδυνεύει με λουκέτο το τμήμα ΩΡΛ του Νοσοκομείου Παίδων Πεντέλης που εξυπηρετεί από τον Μαραθώνα μέχρι τα Μεσόγεια!</h1>
      <address>
        <time datetime="2019-11-21T20:40:11+00:00">21 Nov 2019, 20:40</time>
      </address>
      <p>Παρέμβαση έκανε ο Ιατρικός Σύλλογος Αθηνών με στόχο να αποφευχθεί το κλείσιμο του τμήματος ΩΡΛ του Νοσοκομείου Παίδων – Πεντέλης.</p>
      <p>Ειδικότερα, σε επιστολή που έστειλε στον Υπουργό Υγείας. Βασίλη Κικίλια επισημαίνει ότι έχει ανακύψει σοβαρό ζήτημα, με την λειτουργία του ΩΡΛ τμήματος του Νοσοκομείου Παίδων- Πεντέλης, το οποίο επί σειρά ετών παρέχει ποιοτικές ιατρικές υπηρεσίες, στηρίζοντας την λειτουργία του νοσοκομείου.</p>
      <p>Η συγκεκριμένη κλινική και γενικά όλο το νοσοκομείο εξυπηρετεί την ευρύτερη περιοχή των Βορείων Προαστίων αλλά επίσης τόσο την Ανατολική περιφέρεια του Ν. Αττικής (Μαραθώνα, Σπάτα, Μεσόγεια), όσο και τη Βόρεια Περιφέρεια (Θήβα, Ωρωπός, Χαλκίδα) και δεν υπάρχει εναλλακτική λύση σε δημόσιο νοσοκομείο σε κοντινή ή εύκολα προσβάσιμη περιοχή.</p>
      <p>Στην επιστολή του ΙΣΑ, τονίζεται μεταξύ άλλων ότι είναι ιατρικώς εσφαλμένη η λειτουργία ενός νοσοκομείου που εφημερεύει ως Νοσοκομείο πόλεως, με ασθενείς μικρά παιδιά, εάν δεν διαθέτει τμήμα ΩΡΛ.</p>
      <p>Σχολιάζοντας το θέμα, ο Πρόεδρος του Συλλόγου, Γιώργος Πατούλης, σημείωσε πως «ο ΙΣΑ για άλλη μια φορά παρεμβαίνει για το σοβαρό ζήτημα που έχει προκύψει με το νοσοκομείο Παίδων – Πεντέλης και ζητά την άμεση στελέχωση της ΩΡΛ κλινικής, η οποία είναι απολύτως απαραίτητη για την ασφαλή λειτουργία του νοσοκομείου.Kατανοούμε ότι η νέα πολιτική ηγεσία παρέλαβε ένα διαλυμένο σύστημα Υγείας ωστόσο ζητούμε να δοθεί προτεραιότητα στη στελέχωση των Δομών που παρουσιάζουν τα σοβαρότερα προβλήματα.»</p>
    </article>
  </body>
</html>