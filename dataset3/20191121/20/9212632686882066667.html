<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/519434/tarikan-cikgu-power-rangers"/>
    <meta property="og:site_name" content="HM Online"/>
    <meta property="article:published_time" content="2019-11-21T20:02:30+00:00"/>
    <meta property="og:title" content="Tarikan 'Cikgu Power Rangers'"/>
    <meta property="og:description" content="LAZIMNYA, kanak-kanak cenderung terhadap karakter adiwira, namun lain pula dengan guru bahasa Melayu, Sudirman Tawakal yang meminati Power Rangers hingga sanggup berbelanja bagi memiliki aksesorinya."/>
  </head>
  <body>
    <article>
      <h1>Tarikan 'Cikgu Power Rangers'</h1>
      <address><time datetime="2019-11-21T20:02:30+00:00">21 Nov 2019, 20:02</time> by <a rel="author">Redzuan Muharam</a></address>
      <p>LAZIMNYA, kanak-kanak cenderung terhadap karakter adiwira, namun lain pula dengan guru bahasa Melayu, Sudirman Tawakal yang meminati Power Rangers hingga sanggup berbelanja bagi memiliki aksesorinya.</p>
      <p>Bukan setakat itu, Sudirman yang bertugas di Sekolah Kebangsaan (SK) Pulau Mabul, Semporna, Sabah gemar memakai kostum hingga kehadiran beliau dinanti murid yang mahu mengajaknya bergambar.</p>
      <p>Kisah guru berusia 41 tahun itu mendapat perhatian warganet selepas berkongsi beberapa gambarnya memakai kostum Power Rangers bersama murid tular di Facebook, Kami Guru Malaysia.</p>
      <p>Bercerita lanjut, Sudirman berkata, sejak kecil lagi beliau meminati Power Rangers, tetapi baru tahun ini dapat merealisasikan impiannya untuk memiliki dan memakai kostum karakter kegemarannya itu.</p>
      <p>Katanya, selain Power Rangers, beliau turut memiliki kostum Kamen Rider yang dibeli dengan harga RM850.</p>
      <figure>
        <img src="https://assets.hmetro.com.my/images/articles/photo_2019-11-21_20-04-12_1574337741.jpg"/>
        <figcaption>SUDIRMAN menjadi perhatian murid setiap kali memakai kostum di sekolah.</figcaption>
      </figure>
      <p>“Selain memenuhi hobi, niat sebenar saya memperagakan kostum adalah untuk menarik minat murid untuk datang ke sekolah.</p>
      <p>“Sebenarnya, saya memang bercadang membeli kostum itu, tetapi membatalkan niat itu selepas menerima hadiah pemberian seorang rakan guru dari China ketika menghadiri pembentangan kajian peribahasa di negara itu pada Februari lalu.</p>
      <p>“Namun, guru berkenaan hanya menghadiahkan kostum saja dan bagi melengkapnya, saya membeli sendiri aksesori lain seperti helmet, kasut, lencana dan pedang dengan kos keseluruhan RM1,150.</p>
      <p>“Setiap kali ada majlis seperti hari guru, saya akan memakai kostum berkenaan dan ada membawanya ke sekolah untuk dipakai selepas waktu pengajaran dan pembelajaran (P&amp;P),” katanya ketika dihubungi Harian Metro.</p>
      <p>Bapa dua anak itu berkata, pengalaman kerap dilaluinya setiap kali memakai kostum adalah dikerumuni murid yang teruja melihatnya menggayakan persalinan berkenaan.</p>
      <p>Katanya, segelintir murid turut bertanya apabila beliau tidak membawa kostum berkenaan ke sekolah.</p>
      <p>“Agak rumit untuk memakai kostum itu sendiri dan kadang kala murid yang membantu saya untuk bersiap sebelum kami berkumpul bagi mengambil gambar.</p>
      <p>“Selain murid, rakan guru tahu minat saya dan gembira kerana dapat menghiburkan warga sekolah dengan cara sebegini.</p>
      <p>“Namun, tugas sebagai guru tetap menjadi keutamaan saya dan pemakaian kostum ini sekadar untuk mendapat kepuasan diri,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/01/415799/adiwira-king-rusydi-metrotv"/>
        <a href="https://www.hmetro.com.my/mutakhir/2019/03/431540/momen-raja-sehari-kamen-rider-faiz"/>
        <a href="https://www.hmetro.com.my/utama/2018/12/403756/ultraman-untuk-affiq"/>
        <a href="https://www.hmetro.com.my/utama/2018/11/398958/terima-kasih-cikgu"/>
        <a href="https://www.hmetro.com.my/utama/2019/11/513061/apa-la-sangat-44kmmetrotv"/>
        <a href="https://www.hmetro.com.my/mutakhir/2019/09/493591/cikgu-asah-pensil-calon-upsr-metrotv"/>
        <a href="https://www.hmetro.com.my/utama/2019/07/472468/spiderman-gurau-je-dik-metrotv"/>
        <a href="https://www.hmetro.com.my/node/227446"/>
      </related>
    </article>
  </body>
</html>