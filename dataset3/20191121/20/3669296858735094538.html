<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/papaya-yakin-piskopos-hakkinda-uluslararasi-yakalama-talebi"/>
    <meta property="og:site_name" content="CNN Türk"/>
    <meta property="article:published_time" content="2019-11-21T20:34:27+00:00"/>
    <meta property="og:title" content="Papa'ya yakın piskopos hakkında uluslararası yakalama talebi"/>
    <meta property="og:description" content="Katoliklerin ruhani lideri ve Vatikan Devlet..."/>
  </head>
  <body>
    <article>
      <h1>Papa'ya yakın piskopos hakkında uluslararası yakalama talebi</h1>
      <h2>Katoliklerin ruhani lideri ve Vatikan Devlet Başkanı Papa Franciscus'a yakın isimlerden, cinsel tacizle suçlanan Arjantinli piskopos Gustavo Zanchetta için uluslararası yakalama emri çıkarılması talep edildi.</h2>
      <address>
        <time datetime="2019-11-21T20:34:27+00:00">21 Nov 2019, 20:34</time>
      </address>
      <p>Arjantin'in Salta eyaletine bağlı Oran şehrinde Savcı Maria Soledad Filtrin, "iki kurbana sürekli cinsel tacizde bulunmakla" suçlanan eski Oran Piskoposu Zanchetta için uluslararası yakalama kararı çıkarılmasını istedi.</p>
      <p>Savcı Filtrin Vatikan'da yaşayan Zanchetta'nın, arama ve e-postalara cevap vermemesi üzerine hakkında yasal işlem başlatılması durumunda, davanın gıyabında devam etmesi için de başvuruda bulundu.</p>
      <p>Filtrin, Zanchetta hakkında geçen temmuzda yürütülen soruşturma kapsamında hazırlanan psikiyatrik ve psikolojik uzman raporunu da talep etti.</p>
      <p>Raporda Zanchetta'nın "psikopatik, manipülatif kişilik özelliklerine" sahip ve "empati duygusu gelişmemiş" bir kişi olarak tanımlandığı öğrenildi.</p>
      <p>Zanchetta hakkındaki cinsel <a href="https://www.cnnturk.com/haberleri/taciz">taciz</a> suçlamaları, iki kişinin geçen şubatta, piskoposun Arjantin'de görev yaptığı 2016-2017 yıllarında kendilerine cinsel tacizde bulunduğu yönündeki şikayetleriyle ortaya çıkmıştı.</p>
      <p>Zancchetta, 2017'de <a href="https://www.cnnturk.com/haberleri/papa">Papa</a> tarafından Vatikan bünyesindeki önemli mali kuruluşlardan ve dünya çapında 5 binden fazla mülkün idaresini elinde bulunduran "Kutsal Makam Miras İdaresi'ne danışman olarak atanmıştı.</p>
      <related>
        <h4>ilgili haberler</h4>
        <a href="https://www.cnnturk.com/turkiye/goruntuler-buyuk-tepki-toplamisti-sikayetci-olmadilar"/>
        <a href="https://www.cnnturk.com/turkiye/genc-kizdan-otobuste-sozlu-taciz-iddiasi"/>
        <a href="https://www.cnnturk.com/turkiye/17-yasindaki-anneye-tehdit-ve-santajla-fuhus-yaptirildi"/>
      </related>
    </article>
  </body>
</html>