<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618887,Skarza-sie-pacjenci-i-farmaceuci-Co-dalej-z-e-receptami.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-21T20:01:24+00:00"/>
    <meta property="og:title" content="Skarżą się pacjenci i farmaceuci. Co dalej z e-receptami?"/>
    <meta property="og:description" content="E-recepta ma wejść w życie dopiero od 1 stycznia. W tej chwili system jest wdrażany, ale większość lekarzy już korzysta z tej możliwości. Niestety system nie jest idealny. Skarżą się przede wszystkim farmaceuci i pacjenci."/>
  </head>
  <body>
    <article>
      <h1>Skarżą się pacjenci i farmaceuci. Co dalej z e-receptami?</h1>
      <address>
        <time datetime="2019-11-21T20:01:24+00:00">21 Nov 2019, 20:01</time>
      </address>
      <p>
        <b>E-recepta ma wejść w życie dopiero od 1 stycznia. W tej chwili system jest wdrażany, ale większość lekarzy już korzysta z tej możliwości. Niestety system nie jest idealny. Skarżą się przede wszystkim farmaceuci i pacjenci.</b>
      </p>
      <p>Mama pani Karoliny poszła do lekarza. Dostała od niego karteczkę z odręcznie zapisanym numerem. Zdziwiła się, bo zawsze wychodziła z papierową receptą. Okazało się, że to analogowa wersja elektronicznej recepty. Jak powiedział jej lekarz, z tym numerem powinna pójść do farmaceuty. Ale mama pani Karoliny ma już swoje lata i z trudem wychodzi z domu. Mieszka sama w małym miasteczku, w którym jest tylko pięć aptek. Pani Karolina natomiast mieszka w Olsztynie i, gdy tylko może, jeździ pomagać mamie. Ale musi pokonać wtedy 120 kilometrów w jedną stronę. Dlatego jej mama prosi czasem znajomych, żeby wykupili jej leki. Tak było też ostatnio. <br/><br/>— Gdy mama była u lekarza, ten prosił, żeby pilnowała kodu do e-recepty jak oka w głowie. Bo miała go pokazać w aptece. Ale że jest chora, poprosiła znajomego o wykupienie leków. Wypisała mu na kartce te, których potrzebuje — opowiada nam pani Karolina. — Znajomy je kupił, przyniósł mamie i nikt nie myślał, że z wykupieniem kolejnych tak łatwo nie będzie. Mama poprosiła mnie, żebym kupiła kolejne opakowania. Pojechałam do niej, poszłam do apteki i… okazało się, że recepta nie może być zrealizowana. Farmaceuta powiedział mi, że „została otwarta i może być zrealizowana tylko w aptece, w które kupiono już leki”. Tylko gdzie? Znajomy akurat wyjechał, więc nie mógł powiedzieć, w jakiej kupował. <br/><br/>Nasza rozmówczyni postanowiła znaleźć aptekę na własną rękę. W pierwszej usłyszała, że nie ma takiego numeru w systemie, w kolejnej był remont. Pocałowała klamkę. Zaczęła dzwonić do pozostałych. Żadna nie miała „otwartej" recepty. A może znajomy wykupił leki w innym mieście? — A byłam przekonana, że elektroniczna recepta będzie mogła być realizowana w każdej aptece. A tu taka niespodzianka… Bez kolejnej wizyty u lekarza się nie obędzie. <br/><br/>Nie tylko pani Karolina ma kłopoty z realizacją e-recepty. Problemy mają również farmaceuci. Dziewięciu na dziesięciu widzi błędy w systemie. Tylko co dziesiąty uważa, że e-recepta wyeliminowała problemy, które związane były z receptą papierową. <br/><br/>Postanowiła się temu przyjrzeć farmaceutka Paulina Front, która przeprowadziła ankietę wśród pracowników aptek. W badaniu wzięło udział 1610 farmaceutów. Tylko co dziesiąty pracownik apteki chwalił nowe rozwiązanie. Ale już 9 na 10 skarży się, że e-recepty zawierają błędy, których apteka nie jest w stanie poprawić, a wręcz nie może zrealizować recepty. W związku z tym pacjent musi wracać do lekarza. Tak jak mama pani Karoliny. — Czyli odsyłamy pacjenta bez leków, ponieważ system nie działa tak jak trzeba. Świetnie. Przyczyn oczywiście tej sytuacji jest wiele, ale czym zawinił tutaj pacjent? — komentuje tę sytuację Paulina Front. — Musi iść po nową receptę, a wiemy jakie są kolejki do lekarzy. Ciągłe poprawki również nie są im do szczęścia potrzebne.<br/><br/>Z kolei Centrum Systemów Informacyjnych Ochrony Zdrowia chwali się, że codziennie w Polsce wystawianych jest już ponad 220 tysięcy e-recept. Resort zdrowia i cyfryzacji podkreśla, że z e-recepty korzysta już prawie 19 tysięcy lekarzy z blisko czterech tysięcy placówek leczniczych z 493 miast. To ponad 8 milionów wystawionych do tej pory e-recept.<br/><br/>W dodatku ministerstwo płaci lekarzom więcej za opiekę nad pacjentami, jeśli wystawiają im e-recepty. W zależności od liczby wystawionych recept i wieku pacjentów, doktor otrzymuje od kilkudziesięciu groszy do kilku złotych miesięcznie więcej za każdego pacjenta. Farmaceuci niestety nie mają takich przywilejów, a to do nich pacjent przychodzi wykupić leki. I to oni najbardziej odczuwają braki w systemie. Dlatego spytaliśmy kilku olsztyńskich farmaceutów, na ile e-recepty to dziś dopracowany projekt. Od każdego słyszymy to samo:<br/><br/>— System robiony na kolanie, niedopracowany. Na realizację papierowej recepty potrzebowaliśmy chwili, teraz wydajemy leki nawet pięć razy dłużej. Każdy traci czas — i farmaceuta, i pacjent. Ma na przykład wykupić lek ze zniżką, ale ta nie wynika z e-recepty. I albo płaci 100 proc., ale odchodzi z kwitkiem. Zdarzają się też przerwy w łączności w systemie, gdzie e-recepty nie da się po prostu pobrać. Wtedy trzeba poprosić pacjenta, aby przyszedł później. Często też pacjent ma kilka kodów, a chce wykupić tylko jeden lek i wtedy zaczyna się zabawa. Podaje mi kod, PESEL, a w systemie wyskakuje lek, którego nie chce kupić. To taka zabawa w kotka i myszkę: trafimy, nie trafimy? Kolejka zniecierpliwionych pacjentów rośnie. Ale system został wprowadzony i nie mamy nic do gadania. <br/><br/>A czym jest w ogóle e-recepta? To odpowiednik papierowej recepty. Lekarz wystawiając e-receptę może podać tylko 4-cyfrowy kod, który w aptece, wraz z numerem PESEL pacjenta, pozwoli na wykup leków. Stara recepta była kartką papieru z listą przepisanych medykamentów. Teraz na jednej e-recepcie może być przepisany jeden lek. Natomiast istnieje możliwość wystawienia tzw. pakietu recept, obejmującego kilka e-recept. Jeśli więc lekarz przepisze kilka medykamentów, pacjent będzie mógł bez problemu wykupić część w jednej aptece, a pozostałe w innej. Na to nie pozwalała papierowa recepta.<br/><br/><i>Ada Romanowska</i></p>
    </article>
  </body>
</html>