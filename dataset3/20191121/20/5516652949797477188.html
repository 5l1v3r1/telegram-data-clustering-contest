<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426192/egkaloyn-ton-dhmarxo-nisyroy-oi-symboyloi-ths-meiopshfias"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T20:05:02+00:00"/>
    <meta property="og:title" content="Εγκαλούν τον δήμαρχο Νισύρου οι σύμβουλοι της μειοψηφίας"/>
    <meta property="og:description" content="Για προσπάθεια αποπροσανατολισμού της κοινής γνώμης κατηγορούν τον δήμαρχο Νισύρου κ. Χριστοφή Κορωναίο οι δημοτικοί σύμβουλοι της μειοψηφίας."/>
  </head>
  <body>
    <article>
      <h1>Εγκαλούν τον δήμαρχο Νισύρου οι σύμβουλοι της μειοψηφίας</h1>
      <address>
        <time datetime="2019-11-21T20:05:02+00:00">21 Nov 2019, 20:05</time>
      </address>
      <p>
        <b>Για προσπάθεια αποπροσανατολισμού της κοινής γνώμης κατηγορούν τον δήμαρχο Νισύρου κ. Χριστοφή Κορωναίο οι δημοτικοί σύμβουλοι της μειοψηφίας.</b>
      </p>
      <p>Ειδικότερα, σε ανακοίνωση που εξέδωσαν, αναφέρουν τα εξής: <br/>«Με έκπληξη διάβασαν οι Νισύριοι την ανακοίνωση του δημάρχου Νισύρου περί δήθεν «κινητοποιήσεων των κατοίκων για την μη απομάκρυνση του αγροτικού ιατρού» που υπηρετεί τους τελευταίους 12 μήνες στο νησί.</p>
      <p>Επιχειρώντας ο δήμαρχος να δημιουργήσειλάθος εντυπώσεις, διατυπώνει ανακρίβειες και αποκρύπτει γεγονότα.</p>
      <p>Συγκεκριμένα:<br/>1) Ο αγροτικός ιατρός υπηρέτησε στο Πολυδύναμο Ιατρείο Νισύρου για συγκεκριμένη θητεία που είχε εξ αρχής οριστεί να λήξει στις 15.11.2019</p>
      <p>2) Ο διορισμός του έγινε, διότι για τα τελευταία 4 χρόνια, μόνο για ένα χρόνο είχε δηλώσει και υπηρετήσει αγροτικός ιατρός στη Νίσυρο στην υπηρεσία υπαίθρου και η θέση έμενε κενή. Γι’ αυτό τον λόγο διορίστηκε ο συγκεκριμένος, 61χρονος ιατρός ο οποίος έχει την πολύ συγκεκριμένη ειδικότητα καρδιοθωρακοχειρουργού και όχι καρδιολόγου όπως εσφαλμένα αναφέρει ο Δήμαρχος. Ο εν λόγω ιατρός υπηρετούσε υπό τη διεύθυνση της Διευθύντριας Ιατρού και άσκησε όλα τα καθήκοντα που απορρέουν από τον διορισμό του ως αγροτικού.</p>
      <p>3) Στις 7/11/2019, έγκαιρα και πριν τη λήξη της θητείας του προηγούμενου αγροτικού ιατρού, δημοσιεύτηκε ο οριστικός πίνακας αποτελεσμάτων της υπ’ αρ. 62807/5.9.19 προκήρυξης ιατρών υπηρεσίας υπαίθρου, με την οποία διορίστηκε αγροτικός ιατρός στο ΠΠΙ Νισύρου.</p>
      <p>4) Ψευδώς αναφέρει ο Δήμαρχος ότι ο αποχωρών ιατρός είναι «ο μοναδικός ειδικευμένος ιατρός στο ΠΠΙ Νισύρου», αφού ήδη πάνω από 11 χρόνια υπηρετεί η Διευθύντρια του ΕΣΥ, ιατρός με ειδικότητα «Γενικής Ιατρικής», είτε με κάποιον άλλο αγροτικό ιατρό, είτε μόνη της επί μακρά χρονικά διαστήματα τελευταία.</p>
      <p>5) Ο Δήμαρχος μια ημέρα μετά τη λήξη της θητείας του προηγούμενου ιατρού, και ΜΕΤΑ τη δημοσίευση των οριστικών αποτελεσμάτων στις 7.11.2019 και αρκετά μετά τα από 22.9.19 προσωρινά αποτελέσματα, απολύτως αυθαίρετα προαναγγέλλει δήθεν κινητοποιήσεις. Καμιά, όμως, απόφαση δεν έχει παρθεί από το δημοτικό συμβούλιο γι’ αυτό το θέμα, ούτε ποτέ έφερε το θέμα αυτό προς συζήτηση ο Δήμαρχος στο Δημοτικό Συμβούλιο, που έκανε τακτική συνεδρίαση στις 30.10.2019 και μια έκτακτη (για άλλο θέμα) λίγες ήμερες μετά.</p>
      <p>Παρακάμπτει αυθαίρετα και προκλητικά τα μέλη τόσο της πλειοψηφίας όσο και της μειοψηφίας στο δημοτικό συμβούλιο και απειλεί με «κινητοποιήσεις» των κατοίκων, οι οποίοι ούτε αντέδρασαν, εφόσον είχε ήδη καλυφθεί η θέση από αγροτικό ιατρό με την τελευταία προκήρυξη, (άρα δεν θα έμενε κενή η θέση), αλλά αποχαιρέτησαν τον ιατρό όταν αναχώρησε από το νησί.</p>
      <p>Από τα παραπάνω προκύπτει ότι με τις εμπρηστικές δηλώσεις στα μέσα ενημέρωσης ο Δήμαρχος προσπαθεί να δημιουργήσει τεχνητή αναταραχή στη ζωή των Νισυρίων, δημιουργώντας κλίμα ανασφάλειας για ένα τόσο σημαντικό θέμα, αυτό της δημόσιας υγείας, ενώ για τα τρία τουλάχιστον χρόνια της πενταετούς θητείας του, οπότε δεν υπήρχε δεύτερος ιατρός στο ΠΠΙ Νισύρου, ούτε κινητοποιήσεις ενθάρρυνε ούτε την τότε ηγεσία του Υπουργείου υγείας πίεσε, όπως άλλωστε φαίνεται εκ του αποτελέσματος, και η λύση του 61ρονου ιατρού επί θητεία δόθηκε από την προκήρυξη του Υπουργείου Υγείας μόνο τον τελευταίο χρόνο.</p>
      <p>Πραγματικά είναι δύσκολο να διακρίνουμε το κίνητρο αυτών των αψυχολόγητων δηλώσεων του Δημάρχου. Η πλειοψηφία των 20 μόνο σταυρών που του έδωσε το δημαρχιακό αξίωμα, δεν τον καθιστά μοναδικό, απόλυτο και αποκλειστικό εκφραστή των Νισύριων! Αναλογιζόμενοι την κομματική του ιδιότητα ως συνέδρου στα συνέδρια του κόμματος της αξιωματικής αντιπολίτευσης, ελπίζουμε μόνο να μην είναι μια άστοχη ενέργεια αντιπολίτευσης στην παρούσα κυβέρνηση . Επίσης ο ίδιος είναι σε απόλυτη αδυναμία να κρίνει τη λειτουργία του ΠΠΙ Νισύρου, αφού δεν το έχει επισκεφθεί ποτέ επί 6 χρόνια.</p>
      <p>Η πλειονότητα των Νισυρίων ξέρουν να διεκδικούν λύσεις για το καλό του νησιού από την εκάστοτε κεντρική εξουσία και δεν παίζουν μικροπολιτικά παιχνίδια για χάρη κανενός.</p>
      <p>Με την προσπάθεια παρέμβασης στην λειτουργία όλων των Υπηρεσιών του νησιού, χωρίς να έχει καμία αρμοδιότητα, προσπαθεί να διαταράξει κάθε ημέρα την κοινωνική ειρήνη και συνοχή. Οι υπηρεσίες μπορούν να κάνουν την αποστολή τους χωρίς απειλές και εκφοβισμό.</p>
      <p>Η προσπάθεια από τον Δήμαρχο αποπροσανατολισμού της κοινής γνώμης του νησιού από τα πραγματικά, υπαρκτά, σοβαρά καθημερινά προβλήματα που έχει δημιουργήσει ο ίδιος, αποτυγχάνει κάθε φορά!</p>
      <p><b>Οι δημοτικοί σύμβουλοι της μειοψηφίας</b><br/>στο Δημοτικό Συμβούλιο Νισύρου</p>
      <p>Παναγιώτης Γιαννάκης –Μάρτιν</p>
      <p>Χαράλαμπος Διακομιχάλης</p>
      <p>Άννα Κατσιματίδου</p>
      <p>Εμμανουήλ Καρακωνσταντίνος</p>
      <p>Γεώργιος Τοριζης</p>
      <p>Γεώργιος Φούγιαξης»</p>
    </article>
  </body>
</html>