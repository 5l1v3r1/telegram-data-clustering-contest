<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831625-Vuk-7-dobija-napade-koji-traju-i-po-45-minuta-a-smiruje-ih-skorpijin-otrov-Pomozimo-mu-da-dobije-terapiju"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T20:59:00+00:00"/>
    <meta property="og:title" content="Vuk (7) dobija napade koji traju i po 45 minuta, a smiruje ih škorpijin otrov: Pomozimo mu da dobije terapiju"/>
    <meta property="og:description" content="Za lečenje mališana koji ima ima težak oblik epilepsije potrebno 8.000 evra, koje roditelji ne mogu da obezbede"/>
  </head>
  <body>
    <article>
      <h1>Vuk (7) dobija napade koji traju i po 45 minuta, a smiruje ih škorpijin otrov: Pomozimo mu da dobije terapiju</h1>
      <address><time datetime="2019-11-21T20:59:00+00:00">21 Nov 2019, 20:59</time> by <a rel="author">A. Ećimović</a></address>
      <p>
        <b>Za lečenje mališana koji ima ima težak oblik epilepsije potrebno 8.000 evra, koje roditelji ne mogu da obezbede</b>
      </p>
      <p>MALENI, sedmogodišnji Vuk Paunović iz Beograda ima najteži oblik epilepsije, a njegovi roditelji se nadaju da su za stanje svog sina našli lek u dalekoj Kini. Putovanje i boravak na tamošnjoj klinici za lečenje ove bolesti ne mogu da finansiraju od svojih plata ekonomiste i snimatelja, pa su se za pomoć obratili Fondu humanosti "Večernjih novosti".</p>
      <related>
        <a href="https://www.novosti.rs/vesti/naslovna/drustvo/aktuelno.290.html:831417-Otac-Sofije-Nakic-krivi-birokratiju-Dugo-smo-cekali-dokumentaciju-da-smo-samo-ranije-stigli-u-Atinu"/>
      </related>
      <p>Marija i Dušan Paunović, zajedno su od studentskih dana i vredno rade kako bi na pravi put izveli svoje petoro dece, jer uz Vuka imaju još četvoro - Viktora (10), Andriju (9) i petogodišnje blizance Aljošu i Alisu. Velika porodica u današnje vreme prava je retkost, što ovaj par čini još ponosnijim roditeljima.</p>
      <p>- U trećoj godini Vuk je dobio prvi, težak epileptični napad - vidno uznemirena govori Marija. - Bili smo vrlo uplašeni, mislili smo da ćemo ga izgubiti. Dijagnostikovan mu je status epilepticus. To je najteži oblik epilepsije sa napadima koji traju od 10 do 45 minuta i mogu dovesti do slabljenja govora, invaliditeta, pa i smrti. Nekoliko puta bio je hospitalizovan na Institutu za majku i dete u Beogradu, međutim, lečenje nije davalo željene rezultate.</p>
      <p>U to vreme, Marija je upoznala mladića koji je svojevremeno bio u invalidskim kolicima i imao probleme sa govorom, kao posledice teške epilepsije. Posle 10 godina lečenja u Kini gotovo je potpuno ozdravio. Od njega saznaje za Kliniku za lečenje od epilepsije, gde se koriste alternativne metode. Glavni sastojak leka koji se tamo primenjuje je škorpijin otrov.</p>
      <p>- Vuk je do sada putovao u Kinu tri puta i lečenje je dalo izvanredne rezultate - tvrdi Marija. - Napadi su smanjeni na po 10 sekundi, posle kojih on uglavnom zaspi. Ovog puta Vuk bi trebalo da ostane najmanje od mesec do mesec i po, kako bi mu se odredila terapija pod nadzorom lekara. Put je dalek i neophodna nam je pomoć. Budući da je samo cena leka izuzetno visoka, sakupljanjem 8.000 evra naš Vuk bi bio obezbeđen narednih godinu dana. Ovo bi mu omogućilo da otputuje u Kinu i dobije adekvatno lečenje, kao i da jednog dana ozdravi i nastavi normalan život sa braćom i sestrom. Konačno smo dobili nadu u bolje sutra.</p>
      <p>
        <b>ŽIRO RAČUN</b>
      </p>
      <p>ZA pomoć malom Vuku, sredstva mogu da se uplate na dinarski račun Banke Inteza broj 160-5100102639432-46, na ime Marija Paunović. Svrha uplate - lečenje Vuka Paunovića. Za devizno plaćanje račun Banka Intesa IBAN 35160513020195092835 SWIFT DBDBRSBG.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/republika_srpska/aktuelno.655.html:830811-Mala-Ivana-se-sa-rakom-bori-vec-godinu-dana-a-sada-se-prosirio-na-druge-organe-ostala-je-samo-jedna-nada"/>
        <a href="http://www.novosti.rs/vesti/srbija.73.html:827804-Humanitarke-iz-Beca-donele-pomoc-Srbima-na-KiM"/>
        <a href="http://www.novosti.rs/vesti/naslovna/zanimljivosti/aktuelno.288.html:827765-Mladic-18-je-bio-zbunjen-i-imao-je-otok-iznad-oka-a-lekari-su-u-njegovom-mozgu-otkrili-cudne-tackice-Dve-nedelje-kasnije-bio-je-mrtav"/>
        <a href="http://www.novosti.rs/vesti/naslovna/reportaze/aktuelno.293.html:824917-Fondacija-humanosti-darivala-sticenice-doma-u-Izvoru-Pomoc-manastiru-u-pravom-trenutku"/>
        <a href="http://www.novosti.rs/vesti/naslovna/reportaze/aktuelno.293.html:821835-Devojcici-4-potrebna-pomoc-za-lecenje-tumora-na-mozgu-u-Francuskoj"/>
      </related>
    </article>
  </body>
</html>