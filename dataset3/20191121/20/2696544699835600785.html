<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191121_uj_eszkozokkel_koteleznek_Magyarorszagot_az_unios_normak_betartasahoz"/>
    <meta property="og:site_name" content="HVG.hu"/>
    <meta property="article:published_time" content="2019-11-21T20:19:00+00:00"/>
    <meta property="og:title" content="Új eszközökkel köteleznék Magyarországot az uniós normák betartására"/>
    <meta property="og:description" content="A magyar jogállamiságot bírálók nem érzik hatékonynak a 7-es cikk szerinti eljárást."/>
  </head>
  <body>
    <article>
      <h1>Új eszközökkel köteleznék Magyarországot az uniós normák betartására</h1>
      <address><time datetime="2019-11-21T20:19:00+00:00">21 Nov 2019, 20:19</time> by <a rel="author">MTI</a></address>
      <p>
        <b>A magyar jogállamiságot bírálók nem érzik hatékonynak a 7-es cikk szerinti eljárást.</b>
      </p>
      <p>A magyar jogállamiság helyzetéről az Európai Parlament (EP) jogi szakbizottságában csütörtökön folytatott vita jelentéstevője szerint nem javult a jogállamiság helyzete Magyarországon. Gwendoline Delbos-Corfield francia zöldpárti EP-képviselő szerint a helyzet romlása azt mutatja, hogy a meglévő eszközök nem elégségesek az uniós normák betartatásához. További, új módszerek létrehozására van szükség, olyanokra, amelyek sokkal hatékonyabbak, mint a 7-es cikk eljárása. Egyn párhuzamos szabályozásról beszéltek, amely a jogállamiságot összeköti a költségvetéssel.</p>
      <p>A bírálók szerint felháborító, hogy Magyarország euró milliárdokat kap különféle támogatás formájában, miközben leépíti a demokráciát, megsérti az emberi jogokat, lebontja a jogállamiságot, és nem vállal felelősséget a közös kihívások megoldásában. Álláspontjuk szerint a demokrácia, jogállamiság és alapvető jogok helyzetének vizsgálata céljából indított, az uniós szerződés 7-es cikke szerinti eljárás lefolytatásába az Európai Parlamentet és a civil szervezeteket is be kell vonni.</p>
      <p>Hidvéghi Balázs felszólalásában azt hangsúlyozta, hogy a jogállamisággal Magyarországnak semmilyen problémája nincs, az is a demokrácia és az uniós tagságának alapja. Amivel problémája van, az a jogállamiság politikai fegyverként való hamis felhasználása. A fideszes EP-képviselő szerint a jogállamiság állítólagos magyarországi sérelmét feltáró eljárást az EP a jogállami szabályok lábbal tiprásával akarja lefolytatni.</p>
      <p>Dobrev Klára, a Demokratikus Koalíció (DK) EP-képviselője szerint magyar kormány szerint nincs olyan fogalom, hogy jogállam, ezért azt nem is lehet vizsgálni.</p>
      <p>"Ez abszurd mindannyiunk számára, akik azért küzdünk, hogy Európa demokratikus, az emberi jogokat és a jogállamiságot tiszteletben tartó országok közössége legyen" - fogalmazott.</p>
      <p>Donáth Anna, a Momentum Mozgalom EP-képviselője felszólalásában elmondta, hogy a magyar kormányt nem tántorította el a "rombolástól, a jogállamiság további leépítésétől" sem a 7-es cikk szerinti eljárás, sem pedig az, hogy az Európai Néppártban (EPP) felfüggesztették a Fidesz tagságát.</p>
      <related>
        <a href="https://hvg.hu/itthon/20191112_Cseh_Katalin_az_Amerikai_Kongresszus_ele_viszi_a_magyar_jogallamisag_kerdeseit"/>
        <a href="https://hvg.hu/itthon/20191119_Magyarorszag_megakadalyozott_egy_kozos_unios_jogallamisagi_nyilatkozatot"/>
      </related>
    </article>
  </body>
</html>