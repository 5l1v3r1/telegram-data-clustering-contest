<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191121_magneses_mezo_hangja_europai_urugynokseg_esa_cluster_misszio"/>
    <meta property="og:site_name" content="HVG.hu"/>
    <meta property="article:published_time" content="2019-11-21T20:10:00+00:00"/>
    <meta property="og:title" content="Íme, ilyen hangja van a mágneses mezőnek"/>
    <meta property="og:description" content="Az Európai Űrügynökség Cluster missziójának adatait elemezve szakértők rekonstruálták a mágneses mező hangját. Alább ön is meghallgathatja."/>
  </head>
  <body>
    <article>
      <h1>Íme, ilyen hangja van a mágneses mezőnek</h1>
      <address><time datetime="2019-11-21T20:10:00+00:00">21 Nov 2019, 20:10</time> by <a rel="author">hvg.hu</a></address>
      <p>
        <b>Az Európai Űrügynökség Cluster missziójának adatait elemezve szakértők rekonstruálták a mágneses mező hangját. Alább ön is meghallgathatja.</b>
      </p>
      <p>Fontos és érdekes küldetés zajlott az Európai Űrügynökség (ESA) Cluster missziója keretében, a kutatók ugyanis a Föld mágneses mezejét vizsgálták. A Helsinki Egyetem munkatársai négy űreszköz adatait elemezve rekonstruálták is azokat a zajokat, melyeket a Föld mágneses tere hoz létre.</p>
      <figure>
        <iframe src="https://www.youtube.com/embed/xaHokCJx9wg" width="640" height="360" data-service="Youtube" scrolling="no"/>
      </figure>
      <p>A hangok abból a folyamatból származnak, amikor a Napból időnként távozó részecskék nekiütköznek a Föld mágneses mezőjének. A Föld körül korábban is érdekes hangokra lettek figyelmesek a tudósok. Akkor úgy fogalmaztak: <a href="https://hvg.hu/tudomany/20190217_fold_magneses_mezo_nap_napszel_hangok_dobutes_magnetopauza">olyan, mintha egy óriási dobot verne a Nap</a>.</p>
      <p>A mostani felfedezés egyik fontos eredménye, hogy a létrejövő mágneses hullámok komplexebbek, mint azt a kutatók eddig valószínűsítették – írta a <i><a href="https://futurism.com/the-byte/solar-storm-slams-earth">Futurism</a></i>. Az adatok ugyanakkor így is beszédesek: a tudósok azt remélik, hogy segítségükkel jobban megérthetik a mágneses mező viselkedését.</p>
      <p>Zádori Balázs, az MTA Energiatudományi Kutatóközpontjának fizikusa korábban arra figyelmeztetett, <a href="https://hvg.hu/tudomany/20190826_fold_magneses_mezeje_polusvaltas_mars">nagyon fontos lenne tudnunk, mi hozza létre a Föld mágneses mezejét</a>. Szakemberek tavaly állapították meg, hogy <a href="http://hvg.hu/tudomany/20180411_fold_magneses_mezeje_mezo_muholdas_adatok_oceanok_feneke_fold_magja_fold_belseje_esa_swarm_misszio">mint egy szívverés, úgy pulzál a Föld mágneses mezeje, amit egy örvénylő jégóceán kelt – és erről egy látványos animációt is készítettek</a>.</p>
      <p>Egy tavaly közölt földtörténeti elemzés szerint <a href="https://hvg.hu/tudomany/20180509_del_atlanti_anomalia_fold_magneses_mezeje_polusvaltas">nem várható a Föld mágneses pólusváltása</a>, ám ezt egyes tudósok máshogy látják: szerintük <a href="https://hvg.hu/tudomany/20190115_navigacios_rendszerek_fold_eszaki_polus_amerikai_kormanyzati_leallas_world_magnetic_model">egyértelműen Szibéria felé vándorol</a>, de olyan sebességgel, ami számukra is meglepő.</p>
      <related>
        <a href="https://hvg.hu/tudomany/20190524_jupiter_magneses_mezo_valtozas"/>
        <a href="https://hvg.hu/tudomany/20190407_nap_magneses_mezo_erosseg_napkitores_fler"/>
      </related>
    </article>
  </body>
</html>