<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/nostalgia-ako-vysita-tato-myska-pripomina-legendarnu-konzolu/"/>
    <meta property="og:site_name" content="Android Portal"/>
    <meta property="article:published_time" content="2019-11-21T20:52:07+00:00"/>
    <meta property="og:title" content="Nostalgia ako vyšitá: Táto myška pripomína legendárnu konzolu!"/>
    <meta property="og:description" content="Svet sa dočkal myšky pre osobné počítače, ktorá nesie charakteristické črty legendárnej hernej konzoly."/>
  </head>
  <body>
    <article>
      <h1>Nostalgia ako vyšitá: Táto myška pripomína legendárnu konzolu!</h1>
      <address><time datetime="2019-11-21T20:52:07+00:00">21 Nov 2019, 20:52</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Svet sa dočkal myšky pre osobné počítače, ktorá nesie charakteristické črty legendárnej hernej konzoly. Tvar, krivky aj tlačidlá novinky s názvom <i>N30</i> totiž pripomínajú <i>Nintendo NES</i>.</b>
      </p>
      <p>Ako <a href="https://www.techspot.com/news/82737-8bitdo-n30-wireless-mouse-must-have-nes-lovers.html">informuje</a><i>TechSpot</i>, myš vznikla vďaka spolupráci s dizajnérom <i>Danielom Janssonom</i> a firmou <i>8BitDo</i>. Dizajn je síce na svete už <b>niekoľko rokov</b>, no zatiaľ sa nenašiel nikto, kto by z neho spravil súčasť našej reality.</p>
      <ul>
        <li>rozmer: 110 x 56 x 35 mm</li>
        <li>váha: 71 gramov</li>
        <li>DPI: 1 000</li>
      </ul>
      <p><i>N30</i> tvoria hranaté krivky a <b>ikonické červené tlačidlá</b> vrátane tlačidla <i>D-pad</i> v tvare znamienka plus. Rovnako však stojí za zmienku i <b>dotyková plocha</b> či absencia drôtov, čo znamená, že komunikuje prostredníctvom <b>bezdrôtovej technológie</b> (2.4 GHz). Elektroniku poháňa jedna AA batéria, pričom tá by mala vydržať poskytovať šťavu približne <b>100 až 120 hodín</b>.</p>
      <figure>
        <img src="https://www.techbyte.sk/wp-content/uploads/2019/11/mys-n30.jpg"/>
        <figcaption>Nová PC myš N30</figcaption>
      </figure>
      <p>Myška je kompatibilná ako s počítačmi, ktoré poháňa operačný systém <i>Windows</i>, tak aj s tými, ktoré bežia na systéme <i>macOS</i> od Apple. Čo sa týka cenovky, tak potenciálni zákazníci zaplatia okolo <b>25 dolárov</b>. Viac detailov nájdete priamo v <a href="https://shop.8bitdo.com/products/8bitdo-n30-24g-wireless-mouse">e-shope výrobcu</a>.</p>
    </article>
  </body>
</html>