<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598507/apokalyptikoafto-einai-to-paketo-62-metron-tis-kyvernisis-gia-metanasteftiko"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T20:34:00+00:00"/>
    <meta property="og:title" content="ΑΠΟΚΑΛΥΠΤΙΚΟ:Αυτό είναι το πακέτο 6+2 μέτρων της Κυβέρνησης για μεταναστευτικό"/>
    <meta property="og:description" content="Γροθιά στις ανεξέλεγκτες μεταναστευτικές ροές, μέσω κατεχομένων, ετοιμάζει και ανακοινώνει σύντομα η Κυβέρνηση. Το πακέτο μέτρων, που αποκαλύπτει το..."/>
  </head>
  <body>
    <article>
      <h1>ΑΠΟΚΑΛΥΠΤΙΚΟ:Αυτό είναι το πακέτο 6+2 μέτρων της Κυβέρνησης για μεταναστευτικό</h1>
      <address><time datetime="2019-11-21T20:34:00+00:00">21 Nov 2019, 20:34</time> by <a rel="author">Χρίστος Χαραλάμπους</a></address>
      <p>
        <b>Γροθιά στις ανεξέλεγκτες μεταναστευτικές ροές, μέσω κατεχομένων, ετοιμάζει και ανακοινώνει σύντομα η Κυβέρνηση.</b>
      </p>
      <p>Το πακέτο μέτρων, που αποκαλύπτει το Σίγμα είναι πολυεπίπεδο και πέραν της μείωση των αριθμών διελεύσεων από τα κατεχόμενα στοχεύει και στη δραστική μείωση του χρόνου εξέτασης αιτήσεων ασύλου.</p>
      <p>Τελικός στόχος η αποσυμφόρηση και η φθορά της εικόνας ελκυστικής εισόδου προς την Ε.Ε που έχουν κάποιοι για το νησί.</p>
      <p>
        <b>Πιο κάτω τα μέτρα επιγραμματικά και ακολούθως η επεξήγηση</b>
      </p>
      <p>1.   Τροποποίηση κώδικα εφαρμογής κανονισμού Πράσινης Γραμμής, ώστε να απαγορεύεται η διέλευση υπηκόων τρίτων χωρών, που εισήλθαν στο νησί από παράνομα αεροδρόμια και λιμάνια.  2.   Επιβολή διοικητικών προστίμων.<br/>3.   Κάλυψη Πράσινης Γραμμής με κάμερες που θα προμηθευτεί σύντομα το Υπουργείο Άμυνας.<br/>4.   Στρατιωτικές περιπολίες σε μαύρα κυρίως σημεία, με την εμπλοκή όμως της αστυνομίας, που έχει αρμοδιότητα και δικαίωμα συλλήψεων ή ακόμη και χρήσης υπηρεσιακών όπλων.<br/>5.   Πλήρη αναβάθμιση υποδομών στα οδοφράγματα για αυστηρότερους ελέγχους ακόμη και οχημάτων Ε/κ που μεταφέρουν πολλές φορές αλλοδαπούς  <br/>6.   Επίσπευση χρονοδιαγραμμάτων σε όσο το δυνατό περισσότερα στάδια της διαδικασίας ασύλου, από την υποβολή αίτησης μέχρι και την έφεση.<br/>7.   Ενίσχυση της διοικητικής ικανότητας με προσλήψεις εξεταστών για γρήγορη εξέταση αιτήσεων. <br/>8.   Δημιουργία νέων χώρων υποδοχής στο πλαίσιο action plan που ήδη συμφωνήθηκε με την Ε.Ε.</p>
      <p>Πιο πάνω είναι οι τίτλοι των μέτρων που το κάθε ένα όμως έχει τη δική του σημασία, αλλά και τη δική του δυσκολία να εφαρμοστεί, είτε οικονομικά, είτε σε χρόνο.</p>
      <p>Πρόκειται για μια τιτάνια προσπάθεια που προφανώς δεν θα έχει εύκολη εφαρμογή και που άπτεται κυρίως της πράσινης γραμμής.</p>
      <p>Η αλήθεια είναι ότι το πακέτο μέτρων είναι στοχοπροσηλωμένο στην γραμμή αντιπαράταξης αφού τα στοιχεία του ΥΠΕΣ δεικνύουν ότι το 90% των τριάντα και πλέον χιλιάδων μεταναστών που είναι στην Κύπρο εισήλθαν μέσω κατεχομένων.</p>
      <p>Εξού και οι καταγγελίες για οργανωμένο κύκλωμα της Τουρκίας να πνίξει τις ελεύθερες περιοχές. Πάντως όσο αυστηρά και αν ακούγονται τα όσα προωθούνται είναι όλα έτοιμα.</p>
      <p>Καταρχάς υπάρχει κατάληξη στις τροποποιήσεις του κανονισμού και απομένει μόνο η ενημέρωση της Ε.Ε.</p>
      <p>Σε ότι αφορά τις κάμερες η διαδικασία είναι στο τελικό της στάδιο και μιλάμε για ένα σύστημα που είναι τελευταίας γενιάς και που θα βοηθήσει και στα θέματα άμυνας.</p>
      <p>Για τις υποδομές στα οδοφράγματα ήδη το Τμήμα Δημοσίων Έργων έχει εμπλακεί και προωθούνται κινήσεις για έναρξη εργασιών.</p>
      <p>Η σύντμηση του χρόνου για το κάθε επίπεδο της διαδικασίας ασύλου τέθηκε σήμερα επί τάπητος και σε μεγάλο βαθμό έχουν εντοπιστεί τα περιθώρια ευελιξίας, γιατί σε κάποια στάδια δεν μπορεί να υπάρξει αλλαγή λόγω ενωσιακού δικαίου ή για λόγους συνταγματικότητας.</p>
      <p>Σε αυτό όμως είναι που απαντά η αύξηση της διοικητικής ικανότητας.</p>
      <p>Όπως μαθαίνει το ΣΙΓΜΑ, σύντομα το ΥΠΕΣ θα προκηρύξει δεκάδες θέσεις εξεταστών ασύλου ώστε να τρέχει πιο γρήγορα η διαδικασία.</p>
      <p>Επίσης το ΣΙΓΜΑ αποκαλύπτει ότι ήδη παραχωρήθηκαν 3.5 εκ. από το κονδύλι έκτακτης ανάγκης του Μεταναστευτικού Ταμείου της Ε.Ε ενώ η Ευρωπαϊκή Υπηρεσία Ασύλου αποφάσισε να ανταποκριθεί θετικά και μέχρι το τέλος του χρόνου στέλνει στην Κύπρο 30 εξεταστές – και άλλους 50 εντός του 2020 – για ενίσχυση του ρυθμού εξέτασης των αιτήσεων.</p>
      <p>Τελικός στόχος είναι εντός ενός, δύο μηνών το αργότερο να διεκπεραιώνονται όλες οι αιτήσεις.Επίσης εμπειρογνώμονας της Κομισιόν για θέματα απελάσεων είναι ήδη στην Κύπρο με στόχο την επικαιροποίηση των διαδικασιών ώστε να είναι τάχιστες.</p>
      <p>Υπάρχει βεβαίως εκκρεμές το αίτημα της Δημοκρατίας για ανακατανομή 5000 μεταναστών, το οποίο στήριξε επίσημα ο αρμόδιος Επίτροπος, αλλά ακόμη δεν αποδέχθηκε το Ευρωπαϊκό Συμβούλιο, τα κράτη μέλη δηλαδή.</p>
      <p>Τέλος, να σημειωθεί ότι στο Υπουργείο Εσωτερικών έχει ήδη κτυπήσει καμπανάκι λόγω των τριών πρόσφατων περιστατικών εντοπισμού μεταναστών σε πλοιάρια με αριθμούς πέραν των 100.</p>
      <p>Φαίνεται ότι η επικείμενη αυστηροποίηση των παραμέτρων για την πράσινη γραμμή έχει θορυβήσει και τα παράνομα δίκτυα διακινητών στρέφονται στη λογική της θάλασσας, μας ανέφερε χαρακτηριστικά ανώτατη πηγή.</p>
      <p>Σημειώνεται πως λίγα λεπτά μετά την προβολή του θέματος απ' το ΣΙΓΜΑ και το SigmaLive, ο Πρόεδρος του ΔΗΚΟ Νικόλας Παπαδόπουλος, έγραψε στο Twitter όπου αναδημοσίευσε την είδηση, "Το @DIKO1976 είχε προτείνει αυτά τα μέτρα πριν από δυο χρόνια αλλά κάποιοι τότε, περιλαμβανομένων και των κυβερνώντων, μας ειρωνεύονταν και μας χλεύαζαν ...Τώρα τα πράγματα έφτασαν στο απροχώρητο. Η πολιτική κοροϊδία συνεχίζεται #Κυπρος" </p>
      <figure>
        <img src="https://www.sigmalive.com/uploads/default/files/15dd6dcae03025.JPG"/>
      </figure>
      <figure>
        <iframe src="https://www.youtube.com/embed/g83R_-QO_KU" width="560" height="315" data-service="Youtube" scrolling="no"/>
      </figure>
    </article>
  </body>
</html>