<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/prokuraturata-shte-razsledva-sluchaja-s-pochinaloto-3-godishno-dete.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T20:26:00+00:00"/>
    <meta property="og:title" content="Прокуратурата ще разследва случая с починалото 3-годишно дете"/>
    <meta property="og:description" content="Родителите предали материал, на който било записано унизително отношение на болничния персонал ден след смъртта на детето"/>
  </head>
  <body>
    <article>
      <h1>Прокуратурата ще разследва случая с починалото 3-годишно дете</h1>
      <h2>Родителите предали материал, на който било записано унизително отношение на болничния персонал ден след смъртта на детето</h2>
      <address><time datetime="2019-11-21T20:26:00+00:00">21 Nov 2019, 20:26</time> by <a rel="author" href="https://btvnovinite.bg/author/?author=2001826" target="_blank">Теодора Трифонова</a></address>
      <figure>
        <video src="https://vid.btv.bg/btvnews/2019/11/21/pediatria19_1574356170-1.mp4"/>
      </figure>
      <p>И прокуратурата ще разследва случая с починалото 3-годишно момченце, обиколило 3 столични болници. Проведени са разпити, иззета е медицинска документация. <br/><br/>Междувременно лекарите, направили първоначалната проверка твърдят, че за детето е направено всичко.</p>
      <p>„Твърди се, че това дете е в много тежко състояние, умиращо на пейката пред кабинета, едва ли не. Направения анализ показва 98% процента насищане с кислород на тъканите на това дете. Това е обективен показател, който в този момент показва, че детето няма признаци на дихателна недостатъчност. Няма тежка пневмония. Не е в такова състояние, в което спекулативно се говори, че е”, каза в „Тази сутрин” проф. Иван Летвиненко, който е член на лекарската комисия в СБАЛ „Проф. д-р Иван Митев”. <br/><br/>Четири часа по-късно то се влошава. Според първоначалните резултати от експертизата на здравното министерство момченцето е починало от тежка двустранна пневмония. <br/><br/>„Има такива пневмонии – те са развиват много бързо и са неспасяеми”, добавя проф. Летвиненко.</p>
      <p>Адвокатът по медицинско право д-р Мария Петрова е на друго мнение: „Проблемът е друг – защо се е стигнало до там то да бъде толкова увредено и защо е нарушено правото му на достъпна и своевременна медицинска помощ? Има достатъчно медицински проучвания, които казват, че за точно тази диагноза съществено е правилното и своевременно поставяне на диагноза и адекватното лечение”. <br/> <br/>Според педиатрията забавяне няма, нямало и часове, в които родителите убеждавали лекарите детето да бъде прието. <br/><br/>„Тук въпросът е защо това дете не е хоспитализирано, защото там се чака. Защото това е най-голямата университетска болница. Само на 200 метра се намира инфекциозната болница – а това е инфекциозно заболяване. То не е заведено там, а е заведено в правителствена болница. Значи, за да не го заведат на 200 метра, а на другия край на София, значи състоянието не било толкова спешно”, казва доц. Атанас Мангъров.<br/><br/>В прокуратурата е предаден и видеозапис от родителите. На него било записано унизително отношение на болничния персонал ден след смъртта на детето.</p>
    </article>
  </body>
</html>