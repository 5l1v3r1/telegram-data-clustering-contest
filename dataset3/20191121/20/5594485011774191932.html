<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/intsidenti/samo-v-blits-uzhas-s-detsa-v-tvrditsa-osem-otkarani-po-speshnost-s-lineyki_news710633.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-21T20:55:00+00:00"/>
    <meta property="og:title" content="Само в БЛИЦ! Ужас с деца в Твърдица, осем откарани по спешност с линейки"/>
    <meta property="og:description" content="Ситуацията беше критична и можеше да се стигне до фатален край за някои от децата, разказа фелдшер Цена Димитрова"/>
  </head>
  <body>
    <article>
      <h1>Само в БЛИЦ! Ужас с деца в Твърдица, осем откарани по спешност с линейки</h1>
      <h2>Ситуацията беше критична и можеше да се стигне до фатален край за някои от децата, разказа фелдшер Цена Димитрова</h2>
      <address>
        <time datetime="2019-11-21T20:55:00+00:00">21 Nov 2019, 20:55</time>
      </address>
      <p>https://blitz.bg/intsidenti/samo-v-blits-uzhas-s-detsa-v-tvrditsa-osem-otkarani-po-speshnost-s-lineyki_news710633.html Blitz.bg</p>
      <figure>
        <img src="https://static.blitz.bg/documents/thumbnails/730/201908/1566288447-img-6593jpg.jpg"/>
        <figcaption>Снимката е илюстративна, Източник: Георги КОЛЕВ, БЛИЦ</figcaption>
      </figure>
      <p><b>Изключително драматична ситуация се е разиграла в СУ "Неофит Рилски" в град Твърдица на 15 ноември (петък), алармираха родители за БЛИЦ. </b><br/><br/>Докато били в час по математика, няколко второкласници се почувствали зле, пребледнели и започнали да се насочват към тоалетната. Някои от тях се налагало да я посещават втори, че и трети път.<br/><br/>Осемгодишните деца се превивали от болка, държейки се за коремчетата, което накарало класният им ръководител Николина Славова да вземе мерки. Тя незабавно повикала фелдшерката Цена Димитрова, но след като и медицинското лице установява колко драматична е ситуацията, следва позвъняване на телефон 112, за да бъде повикана линейка.<br/><br/>Общо 12 деца са откарани в Спешния център в града, откъдето осем от тях са били транспортирани към Инфекциозното отделение в Сливен. От там в Твърдица долетели две линейки, които откарали децата.<br/><br/>Второкласниците били на системи, сега вече са добре. Все още е загадка причината за тежкото състояние, в което децата изпадат - дали вирус или нещо друго, ще стане ясно след обявяването на резултатите от РЗИ-Сливен.<br/><br/>"С г-жа Славова реагирахме навременно, защото ситуацията наистина беше критична и можеше да се стигне до фатален край за някои от децата", разказа медицинският фелдшер Цена Димитрова пред БЛИЦ.<br/><br/>Класната Николина Славова разказа за случката. "Всичко започна в средата на втория час - около 9:20 часа. Имахме математика, когато едно дете вдигна ръка и ме помоли да отиде до тоалетна. След него още няколко направиха същото. До края на часа (до 9:40 ч.) четири деца от класа ходиха по няколко пъти. Други пет деца имаха същите оплаквания - болки в коремчетата и позиви за тоалетна.<br/><br/>Отидох с тях до тоалетната и се убедих, че не симулират. Междучасието отидох до дирекцията да известя директорката, след което влетях в кабинета на фелдшерката Цена Димитрова и я повиках бързо да идва в класната стая. Когато с нея влязохме при тях, те се превиваха от болка, държейки се за коремчетата.<br/><br/>Продължаваха да искат да ходят до тоалетна. Д-р Димитрова ги прегледа. Шест от тях бяха в по-тежко състояние - бледи, пожълтели, със силни болки и воднисти изпражнения. Веднага започнах да звъня на родителите да дойдат в училище. И тъй като установих връзка само с четирима родители, останалите телефони звъняха и никой не отговаряше, решихме да потърсим съдействие от Спешен център - Твърдица.<br/><br/>За да дойде линейката, сигнал се подава на тел. 112. Обясних за какво се касае и отговорих на всички въпроси. Линейката пристигна веднага. Дежурният мед. фелдшер Марияна Георгиева отново попита децата какви са оплакванията им.<br/><br/>Прецени, че трябва да ги заведем при личните лекари. Тръгнах с нея, качих се отзад при децата, които бяха 12 от класа ми.<br/><br/>Три се разплакаха, успокоих ги, че няма нищо страшно, че ще им направят преглед и ще им помогнат. Оставихме три от децата при д-р Влайков. Продължихме с линейката при д-р Бъчварова. Тръгнах с тези деца, защото това бяха по-тежките случаи. Д-р Бъчварова ги прегледа. Направи преглед и на две деца, които не бяха нейни пациенти.<br/><br/>Междувременно те продължиха да искат да ползват тоалетна, а болките в корема продължаваха. Оставих децата в Спешния център под наблюдение на лекарите и с кола ме върнаха в училище да продължа да звъня на родителите им. Успях да се свържа със седем човека. Родителите дойдоха в Спешния център, за да бъдат до децата си.<br/><br/>Разтревожени майки ме прегръщаха и ми благодаряха, че съм постъпила като майка на децата им. Не издържах и се разплаках, виждайки топлото отношение и благодарността им към мен. Бях щастлива, че съм помогнала", разказа Николина Славова. След това в Твърдица пристигат две линейки от Сливен, които откарват осем от учениците. Децата са били на системи.<br/><br/>Дни по-късно повечето от тях вече са обратно в класната стая, две от тях все още са на домашно лечение. Очакват се резултатите от РЗИ-Сливен.<br/><br/>"Госпожа Славова постъпи много професионално - като учител и като майка", разказа пред БЛИЦ медицинският фелдшер Цена Димитрова.<br/><br/>"Реакцията й беше изключително правилна - при първите симптоми на децата дойде при мен, уведоми ме какво се е случило. Веднага отидохме в класната стая, не очаквах да видя подобна драматична картина.<br/><br/>Ситуацията наистина беше много сериозна. Видях 6-7 деца, които бяха седнали на подиума пред дъската и плачеха, превивайки се от болка, бледи, пожълтели... С нея ги придружавахме до тоалетната и на място се уверихме, че изпражненията им са воднисти. Можеше много бързо да се обезводнят, тогава нещата ставаха още по-сложки.<br/><br/>Все пак говорим за 8-годишни деца. Попитах ги какво са закусвали и първото нещо беше да проверя дали това, което са изяли е в срок на годност, както и да видя в другите класове дали има подобен проблем.<br/><br/>В барчето в училището нямаше продукти с изтекъл срок на годност. Казах на Славова веднага да се обажда на телефон 112, трябваше ни линейка. С толкова много деца беше невъзможно да се оправя, трябваше да се включат веднага на системи.<br/><br/>Нещата не бяха никак добре. Линейката пристигна веднага, качихме децата и ги откарахме в Спешното, личните им лекари ги преглеждаха. След това От Спешния център позвъниха до Сливен, откъдето пристигнаха две линейки. Откараха осем деца в Инфекциозното отделение в Сливен. Скоро очакваме да разберем резултатите", добави Цена Димитрова.</p>
    </article>
  </body>
</html>