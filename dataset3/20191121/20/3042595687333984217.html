<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/det-vil-hefte-ved-ham/71845819"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T20:55:19+00:00"/>
    <meta property="og:title" content="- Det vil hefte ved ham"/>
    <meta property="og:description" content="Bråket om britiske prins Andrew kan gi store konsekvenser for omdømmet, mener eksperter."/>
  </head>
  <body>
    <article>
      <h1>- Det vil hefte ved ham</h1>
      <h2>Bråket om britiske prins Andrew kan gi store konsekvenser for omdømmet, mener eksperter.</h2>
      <address><time datetime="2019-11-21T20:55:19+00:00">21 Nov 2019, 20:55</time> by <a rel="author">Ingunn Dorholt</a></address>
      <p>Onsdag kom pressemeldinga fra <a href="https://www.royal.uk/statement-his-royal-highness-duke-york">Buckingham Palace</a> om at prins Andrew (59) <a href="https://www.dagbladet.no/kjendis/avlyser-alle-offentlige-oppdrag/71843178">trekker seg tilbake fra offisielle oppdrag</a> i overskuelig framtid, etter godkjennelse fra dronninga.</p>
      <p>
        <b>Årsaken er hans vennskap med den overgrepsanklagede finansmilliardæren Jeffrey Epstein, som <a href="https://www.dagbladet.no/nyheter/overgrepsanklaget-milliardaer-funnet-dod/71477912">ble funnet død på fengselscella</a> i august. Måneden før hadde han blitt<a href="https://www.dagbladet.no/nyheter/trump-venn-pagrepet-for-menneskehandel/71377450"> pågrepet og siktet for både menneskehandel og seksuell utnyttelse</a> av mindreårige.</b>
      </p>
      <p>Allerede <a href="https://www.seher.no/kongelig/samleiet-var-fort-unnagjort/64171525">i 2015 ble prinsens navn trukket inn i Epstein-skandalen</a>, da Virginia Giuffre (tidligere Roberts, journ.anm.) hevdet at hun hadde blitt tvunget til samleie flere ganger, ikke bare med Epstein, men også med prinsen.</p>
      <p>Kongehuset har hele veien avvist påstandene, men etter at prinsen forrige helg stilte opp<a href="https://www.dagbladet.no/kjendis/grillet-prins-slaktes/71828820"> i det mye omtalte BBC-intervjuet </a>om overgrepsanklagene og vennskapet med Epstein, har nye detaljer om den tvilsomme relasjonen kommet til overflaten.</p>
      <p>
        <b>- Prins Andrew har gravd sin egen grav, sier Se og Hørs kongehusekspert Anders Stavseng til Dagbladet.</b>
      </p>
      <h3>- Katastrofe</h3>
      <p>Det har nok vært ei hard uke for det britiske kongehuset. Torsdag kunne britene våkne til hertugen av Yorks ansikt på de fleste av landets aviser, under overskrifter som «Ydmykelsen er komplett» og «Monarkiet er skadet».</p>
      <p>Heller ikke Se og Hørs kongehusekspert er nådig hva gjelder prins Andrew og hans håndtering av Epstein-saken.</p>
      <p>- Prinsen har vært arrogant og lite samarbeidsvillig overfor etterforskerne. Etter hvert som stadig flere unge jenter sto fram og knyttet Andrew til Epsteins overgrepssak, forsøkte han å renvaske seg gjennom et TV-intervju, sier han til Dagbladet.</p>
      <p>Stavseng sikter til forrige helgs BBC-intervju, som skapte mer forvirring og løse tråder enn noen gang. Toppadvokat Mark Stephens har blant annet omtalt 59-åringens valg om å stille opp i intervjuet som en «katastrofal feil» til <a href="https://www.theguardian.com/uk-news/2019/nov/16/top-lawyer-calls-prince-andrew-bbc-interview-catastrophic-error">The Guardian.</a></p>
      <p><a href="https://www.bbc.com/news/uk-50498156">BBCs</a> kongehusekspert Jonny Dymond har på sin side uttalt at det er vanskelig å se for seg hvordan prins Andrew skal komme tilbake i offentligheten etter dette, at monarkiet er rystet og at intervjuet var en katastrofe.</p>
      <p>
        <b>Stavseng kunne ikke vært mer enig.</b>
      </p>
      <p>- TV-opptredenen endte i katastrofe. Andrew framsto som en komplett idiot. I løpet av de 50 minuttene grillingen foregikk, uttrykte han ikke sympati med de mindreårige jentene én eneste gang. Hans forsøk på bortforklaringer ble til slutt latterlige, sier han, og legger til at britisk presse i ettertid også har plukket fra hverandre bortforklaringene.</p>
      <p>Prinsens tidligere stabssjef har blant annet uttalt at Andrews påstand om at han og Epstein møttes på slutten av 90-tallet ikke stemmer, og at sannheten er at det skjedde flere år tidligere.</p>
      <h3>- Måtte «sparke» sønnen</h3>
      <p>Saken har som nevnt fått svært mye oppmerksomhet i England, og kongehuseksperten mener mye av oppstyret kunne vært unngått om hertugen av York hadde godtatt å forklare seg for etterforskerne. Det var først i onsdagens pressemelding, da han kunngjorde at han trekker seg tilbake, at Andrew åpnet for å samarbeide.</p>
      <figure>
        <img src="https://dbstatic.no/71847536.jpg?imageId=71847536&amp;x=2.3668639053254&amp;y=2.3494860499266&amp;cropw=95.114006514658&amp;croph=79.935275080906&amp;width=292&amp;height=494"/>
        <figcaption><b>2007:</b> Prins Andrew avbildet mens han omfavner den kanadiske sosietetskvinnen Pascale Bourbeau på en fest i Saint-Tropez. Foto: Coleman-Rayner / Stella Pictures Vis mer</figcaption>
      </figure>
      <figure>
        <img src="https://dbstatic.no/71847547.jpg?imageId=71847547&amp;x=0&amp;y=0&amp;cropw=87.387387387387&amp;croph=99.79797979798&amp;width=291&amp;height=494"/>
        <figcaption><b>2008:</b> Prins Andrew holder rundt den amerikanske sosietetskvinnen Chris von Aspen i Saint Tropez i 2008. Foto: Coleman-Rayner / Stella Pictures Vis mer</figcaption>
      </figure>
      <p>- Årsaken til hele oppstyret er at prins Andrew har nektet å forklare seg for etterforskerne. Hadde han gjort det, kunne mye vært unngått. Livvaktene fører også egne logger over hvor prins Andrew til enhver tid er. Disse kan oppbevares hos Scotland Yard i opptil 30 år, sier kongehuseksperten.</p>
      <p>Det er ikke første gang offentligheten har vært vitne til en skandale i det britiske kongehuset, men at en høyt rangert person i kongehuset må trekke seg fra offentligheten som følge av skandalen, er noe for historiebøkene, understreker Stavseng.</p>
      <p>
        <b>Han mener at prinsen burde trådt tilbake for lenge siden. I stedet sitter det britiske monarkiet i dag igjen med en stygg ripe i lakken, ifølge kongehuseksperten.</b>
      </p>
      <p>- Prins Andrew vil alltid bli forbundet med pedofili og sexmisbruk, enten han klarer å renvaske seg eller ei. Dronning Elizabeth hadde ikke noe annet valg enn å «sparke» sin egen sønn. Det burde hun gjort for lenge siden. Dronninga grep for seint inn, men det var det eneste rette å gjøre, sier Stavseng.</p>
      <figure>
        <img src="https://dbstatic.no/71846789.jpg?imageId=71846789&amp;x=8.0971659919028&amp;y=0.82079343365253&amp;cropw=86.909581646424&amp;croph=97.123287671233&amp;width=644&amp;height=709"/>
        <figcaption><b>OMSTRIDT:</b> Prins Andrew hevder han ikke kan huske at dette bildet av ham og Virginia Giuffre ble tatt i 2001. Han mener også at det kan være manipulert. Foto: NTB Scanpix Vis mer</figcaption>
      </figure>
      <h3>- En skamplett</h3>
      <p>At det hele er en trist situasjon for resten av familien, er det liten tvil om. Likevel understreker Stavseng at prins Andrew ikke har noen andre å klandre enn seg selv.</p>
      <p>- Andrew viste ingen anger på at han i full offentlighet tilbrakte tid med sin pedofilidømte venn, og har i ettertid kommet med tåpelige bortforklaringer. Med kongelige goder følger det også plikter og ansvar. Prinsens oppførsel står til stryk, og han er et dårlig forbilde.</p>
      <figure>
        <img src="https://dbstatic.no/71847570.jpg?imageId=71847570&amp;x=0&amp;y=5.7618437900128&amp;cropw=100&amp;croph=83.738796414853&amp;width=643&amp;height=655"/>
        <figcaption><b>MED DØTRENE:</b> Prins Andrew sammen med døtrene prinsesse Eugenie og prinsesse Beatrice (t.h.) i bryllupet til prins William og hertuginne Kate i 2011. Neste år er det Beatrice sin tur til å gifte seg. Foto: AP/ NTB scanpix Vis mer</figcaption>
      </figure>
      <p>
        <b>Prinsesse Beatrice (31) <a href="https://www.dagbladet.no/kjendis/derfor-er-forlovelsen-historisk/71647487">skal stå brud neste år,</a> og faren skal etter planen følge henne til alteret. Stavseng mener faren nå vil overskygge bruden om han velger å gjøre det.</b>
      </p>
      <p>- Døtrene hans må være i sjokk. Det kan ikke være lett å ha en far som tabber seg ut på denne måten og ødelegger for monarkiet. Han vil nok overskygge bruden om han gjør det, og det er synd, sier Stavseng, og avslutter:</p>
      <p>- Prins Andrew er en skamplett for den britiske kongefamilien. Han kan aldri komme tilbake.</p>
      <figure>
        <img src="https://dbstatic.no/71847420.jpg?imageId=71847420&amp;width=1024&amp;height=615"/>
        <figcaption><b>MED MOR OG BROR:</b> Dronning Elizabeths nest yngste sønn (til høyre) er i hardt vær om dagen. Her med bror arveprins Charles. Foto: NTB Scanpix Vis mer</figcaption>
      </figure>
      <h3>- Vil hefte ved ham</h3>
      <p>En som derimot er langt mildere i sin omtale av bråket rundt prins Andrew, er omdømmekspert Trond Blindheim ved Høyskolen Kristiania. Han tror likevel at omtalen kan være skadelig for prinsen på kort sikt.</p>
      <p>
        <b>- Dette er en kortvarig storm som går over. Om noen dager er det glemt, men det er klart at det er noe som vil dukke opp når man hører prinsens navn, så det vil hefte ved ham, sier Blindheim.</b>
      </p>
      <p>Han sier videre at det har skjedd en rekke skandaler i det britiske kongehuset tidligere, og at de har en tendens til å fort gå over. Han bruker dessuten <a href="https://www.dagbladet.no/kjendis/flerkoneri-nazist-kostyme-utroskap-og-sexmiddager/63965006">sexanklagene rundt svenske kong Carl Gustaf (73) </a>fra 2010 som et eksempel.</p>
      <figure>
        <img src="https://dbstatic.no/71847416.jpg?imageId=71847416&amp;x=0&amp;y=0&amp;cropw=83.833116036506&amp;croph=75.390625&amp;width=643&amp;height=387"/>
        <figcaption><b>GÅR OVER:</b> Omdømmekspert Trond Blindheim tror bråket rundt prinsen kan ha kortsiktige konsekvenser, men at stormen etter hvert vil stilne. Foto: NTB Scanpix Vis mer</figcaption>
      </figure>
      <p>
        <b>- Dette har skjedd i alle kongehus i alle tider. Se for eksempel på svenskekongen, sier Blindheim og fortsetter:</b>
      </p>
      <p>- Kongehuset står sterkt likevel. Det tåler mange skudd for baugen. Offentlige personer gir store oppslag. Det er forståelig at prins Andrew ønsket å gå ut og prøve å dempe stormen med et TV-intervju, sier Blindheim.</p>
    </article>
  </body>
</html>