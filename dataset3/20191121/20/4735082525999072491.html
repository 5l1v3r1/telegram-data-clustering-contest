<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Opinie/311219858-Tomasz--Czechowicz-Aktywnosc-funduszy.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-21T20:00:00+00:00"/>
    <meta property="og:title" content="Tomasz Czechowicz: Aktywność funduszy"/>
    <meta property="og:description" content="238 mld dol. zebranego kapitału – tyle według firmy PitchBook dwa lata temu wyniósł fundraising na niepublicznym rynku kapitałowym w Europie. Osiągnął tym samym nowy rekord."/>
  </head>
  <body>
    <article>
      <h1>Tomasz Czechowicz: Aktywność funduszy</h1>
      <address><time datetime="2019-11-21T20:00:00+00:00">21 Nov 2019, 20:00</time> by <a rel="author">Tomasz Czechowicz</a></address>
      <p>
        <b>238 mld dol. zebranego kapitału – tyle według firmy PitchBook dwa lata temu wyniósł fundraising na niepublicznym rynku kapitałowym w Europie. Osiągnął tym samym nowy rekord.</b>
      </p>
      <p>Czy po mijającym właśnie 2019 r. możemy się spodziewać kolejnego ponadprzeciętnego wyniku? Obserwując sygnały zza oceanu, można zauważyć, że największe firmy z sektora private equity w regionie nie zostały zdławione przez burzliwy okres, zarówno pod względem gospodarczym, jak i politycznym.</p>
      <p>PitchBook wskazuje, że fundusze wykupu amerykańskiego zebrały już 246 mld dolarów. Najwyższy wynik jak dotąd osiągnęła Permira, zamykając swój siódmy flagowy fundusz o wartości 11 mld euro. Z kolei Ardian uzyskał 6,1 mld euro ze swojego piątego funduszu infrastrukturalnego, Cinven – 10 mld euro, a CVC – 4,6 mld euro.</p>
      <p>Światowi inwestorzy dalej są zainteresowani Europą, nawet mimo niepewnej sytuacji politycznej i makroekonomicznej regionu. Ogromny fundusz PE KKR zebrał 5,8 mld euro na swój największy w historii flagowy projekt europejski nieco ponad rok po uruchomieniu. Z kolei analitycy w „Fundraising Report Q3 2019" wyliczyli, że w ciągu ostatnich trzech kwartałów tego roku suma zgromadzonego kapitału w skali globalnej osiągnęła poziom 296,5 mld dolarów, z czego 33,6 mld dolarów dotyczy Europy.</p>
      <p>Powodów rosnącego zainteresowania inwestorów funduszami private equity jest kilka. Z inwestycji w nie można uzyskać relatywnie wyższe zyski niż np. z nisko oprocentowanych lokat bankowych. Nie da się ukryć, że analitycy wyszukują okazji inwestycyjnych na rynku, by osiągnąć jak najwyższe zyski zarówno dla swoich klientów, jak i siebie.</p>
      <p>Potwierdza to ekspert PitchBooka Wylie Fernyhough. Według niego zainteresowanie funduszami private equity niekoniecznie wynika z przewidywania jakiegoś ogromnego kryzysu finansowego. Kluczem jest dążenie do osiągnięcia dobrego wyniku, a taki można uzyskać, wyszukując doskonałych okazji inwestycyjnych. Ostatnim powodem jest fakt, że budowanie wartości w inwestycjach private equity jest priorytetem zarządzających i często jest to szybszy proces niż w innych klasach aktywów.</p>
      <p>Europa Środkowa w niewielkim stopniu znajduje się w centrum zainteresowania globalnych graczy. Twórcy raportu „2018: Central and Eastern Europe. Private Equity Statistics" podają, że w 2018 r. w Europie zebrano 97 mld euro, z czego tylko 1,82 mld euro w regionie CEE. Owszem, warunki do składania funduszy skoncentrowanych na CEE są trudniejsze niż w Europie Zachodniej czy Stanach Zjednoczonych, nie zmienia to jednak faktu, że nasz region jest ciągle sondowany pod kątem okazji inwestycyjnych.</p>
      <p>A takich nie brakuje – w naszych rękach leży więc to, by promować silny gospodarczo region, pokazywać możliwości i potencjał, jakie w nim drzemią. Kluczowe jest, by budować relacje z inwestorami zagranicznymi, bo nasz region potrzebuje ich funduszy do dalszego rozwoju.</p>
      <p>Tomasz Czechowicz, prezes MCI Capital</p>
    </article>
  </body>
</html>