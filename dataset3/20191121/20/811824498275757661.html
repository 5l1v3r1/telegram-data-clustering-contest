<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/pat-fotakov-stoji-449-eur-huawei-nova-5t/"/>
    <meta property="og:site_name" content="Android Portal"/>
    <meta property="article:published_time" content="2019-11-21T20:59:57+00:00"/>
    <meta property="og:title" content="Má päť foťákov a stojí 449 €: Toto je nový Huawei Nova 5T"/>
    <meta property="og:description" content="zdieľaní Spoločnosť Huawei prináša na slovenský trh novinku zo strednej triedy, ktorá nesie označenie Nova 5T. Zaujme otvorom v obrazovke a univerzálnou foto zostavou. Novinka je u nás dostupná od minulého týždňa za maloobchodných odporúčaných 449 €. Existujú celkovo tri farebné prevedenia – čierne (Black), modré (Crush Blue) a fialové (Midsummer Purple). Smartfón je osadený čipsetom Kirin […]"/>
  </head>
  <body>
    <article>
      <h1>Má päť foťákov a stojí 449 €: Toto je nový Huawei Nova 5T</h1>
      <address><time datetime="2019-11-21T20:59:57+00:00">21 Nov 2019, 20:59</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Spoločnosť Huawei prináša na slovenský trh novinku zo strednej triedy, ktorá nesie označenie Nova 5T. Zaujme otvorom v obrazovke a univerzálnou foto zostavou.</b>
      </p>
      <p>Novinka je u nás dostupná od minulého týždňa za maloobchodných odporúčaných <b>449 €</b>. Existujú celkovo tri farebné prevedenia – čierne (Black), modré (Crush Blue) a fialové (Midsummer Purple).</p>
      <p>Smartfón je osadený <b>čipsetom Kirin 980</b> so strojovým učením, ktoré využíva aj vlajková loď Huawei P30 Pro. Operačná pamäť má <b>kapacitu 6 GB</b> a interné úložisko <b>128 GB</b>. Slot pre pamäťovú kartu prítomný nie je.</p>
      <figure>
        <img src="https://www.techbyte.sk/wp-content/uploads/2019/11/huawei-nova-5T-2-1.jpg"/>
        <figcaption>Foto: Huawei</figcaption>
      </figure>
      <p>Chod zariadenia zabezpečuje užívateľské prostredie EMUI 9.1, ktoré je <a href="https://consumer.huawei.com/sk/phones/nova-5t/specs/">podľa oficiálnej stránky výrobcu</a> postavené na operačnom systéme Android 10. Batéria má slušnú kapacitu <b>3750 mAh</b>. Pomocou <b>22,5W Supercharger nabíjačky</b> sa na polovicu zo svojej kapacity dobije za 30 minút.</p>
      <p>IPS LCD panel má <b>uhlopriečku 6,26-palca</b>, pomer strán <b>19,5:9</b> a rozlíšenie <b>1080 x 2340 pixelov</b>. Smartfón je hrubý len 7,87 mm a váži 174 gramov. Hlavné lákadlo predstavujú fotoaparáty. Spolu ich je až päť.</p>
      <figure>
        <img src="https://www.techbyte.sk/wp-content/uploads/2019/11/huawei-nova-5T-4.jpg"/>
      </figure>
      <p>Vpredu, v otvore v obrazovke, sa nachádza <b>32 Mpx selfie kamera so svetelnosťou f/2.0</b> a funkciou HDR snímania. Na zadnej strane sídlia celkovo štyri šošovky. Hlavný snímač obrazu sa chváli <b>48 Mpx rozlíšením</b>, <b>svetelnosťou f/1.8,</b> PDAF zaostrovaním a elektronickou stabilizáciou obrazu.</p>
      <figure>
        <img src="https://www.techbyte.sk/wp-content/uploads/2019/11/nova-5T.png"/>
      </figure>
      <p><b>16 Mpx senzor so svetelnosťou f/2.2</b> cieli na snímanie širokouhlých záberov (13 mm ohnisková vzdialenosť). Ostatné dva snímače obrazu majú zhodne <b>2 Mpx a svetelnosť f/2.4</b>. Jeden je určený pre meranie hĺbky ostrosti, druhý pre <b>fotografovanie zblízka</b>, teda pre makro momentky.</p>
      <p>Na palube sa tiež nachádza NFC, GPS (pásma L1 a L5), Glonass, BeiDou, Bluetooth 5.0, podpora pre AAC, LDAC a HWA Audio či skener odtlačkov prstov. 3,5 mm audio rozhranie však budete hľadať márne. V balení ale nachádza 3,5 mm adaptér pre USB C konektor.</p>
    </article>
  </body>
</html>