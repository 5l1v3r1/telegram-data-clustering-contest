<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914713"/>
    <meta property="og:site_name" content="Dnevnik"/>
    <meta property="article:published_time" content="2019-11-21T20:55:00+00:00"/>
    <meta property="og:title" content="Netanjahu obtožen, odstopil ne bo"/>
    <meta property="og:description" content="Proti izraelskemu premierju Benjaminu Netanjahuju so danes vložili obtožnico zaradi podkupovanja, prevar in zlorabe zaupanja. Sam je odvrnil, da gre za gonjo proti njemu, in napovedal, da ne bo odstopil."/>
  </head>
  <body>
    <article>
      <h1>Netanjahu obtožen, odstopil ne bo</h1>
      <address><time datetime="2019-11-21T20:55:00+00:00">21 Nov 2019, 20:55</time> by <a rel="author">ba</a></address>
      <p>
        <b>Proti izraelskemu premierju Benjaminu Netanjahuju so danes vložili obtožnico zaradi podkupovanja, prevar in zlorabe zaupanja. Sam je odvrnil, da gre za gonjo proti njemu, in napovedal, da ne bo odstopil.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/21/1223459.jpg"/>
          <figcaption>Izraelski premier Benjamin Netanjahu (levo) in Avičaj Mandelblit še iz časov, ko sta sodelovala v vladi. Slednji je zdaj v vlogi državnega tožilca proti Netanjahuju vložil obtožnico.<cite>Foto: Reuters</cite></figcaption>
        </figure>
        <figure>
          <img src="https://www.dnevnik.si/i/ag/2019/11/21/1223433.jpg"/>
          <figcaption>Benjamin Netanjahuj<cite>Foto: dpa</cite></figcaption>
        </figure>
      </slideshow>
      <p>Izraelski državni tožilec je danes ne povsem nepričakovano vložil obtožnico proti premierju<b> Benjaminu Netanjahuju</b>, kar je velik politični udarec voditelju vlade z najdaljšim stažem v zgodovini države, skupno več kot trinajst let. In sploh prvič se je zgodilo, da je obtožnica vložena proti aktualnemu premierju, pa čeprav Netanjahu vodi samo vlado s tekočimi posli, ker nove niti po drugih letošnjih volitvah septembra še nihče ni uspel oblikovati. Nad Netanjahujem je senca preiskav sicer visela že dolgo časa, vložena obtožnica pa predstavlja enega največjih izzivov v karieri 70-letnega politika.</p>
      <h3>Primeri 4000, 2000 in 1000</h3>
      <p>Državni tožilec <b>Avičaj Mandelblit</b> je proti Netanjahuju vložil obtožnice v treh primerih, ki vsak nosi okroglo številko. Najbolj resna je obtožnica v primeru 4000, ki premierja bremeni podkupovanja, prevare in zlorabe zaupanja. Očitajo mu, da je kot premier poskrbel za sprejemanje predpisov, ki so šli na roko največjemu telekomunikacijskemu podjetju v državi Bezeq in njenemu lastniku Šaulu Elovicu, kar naj bi slednjemu prineslo za 250 milijonov evrov koristi. V zameno naj bi Elovic, ki je premierjev prijatelj, poskrbel za Netanjahuju naklonjeno poročanje portala Walla! v lasti telekomunikacijskega podjetja. Netanjahujev krog naj bi dobil tudi vpliv na izbiro samih zgodb.</p>
      <p>Drug primer nosi število 2000, v njemu Netanjahuju očitajo prevaro in zlorabo zaupanja. Z lastnikom časopisa Yedioth Achronot naj bi se dogovarjal, da bo z novo zakonodajo oziroma predpisi oslabil konkurenco časnika, lastnik pa v zameno poskrbel za premierju naklonjeno poročanje. Preiskovalci so prišli tudi do posnetkov pogovorov o tem, in sicer naključno preko preiskave Netanjahujevega pomočnika v ločenem primeru.</p>
      <p>V primeru s številko 1000 Netanjahuja prav tako obtožujejo prevare in zlorabe zaupanja. Očitajo mu prejemanje dragih daril in ugodnosti od bogatih prijateljev v zameno za usluge.</p>
      <p>Tožilec Mandelblit je podlago za obtožnico zastavil že februarja v 57 strani dolgi vlogi. Zdaj je dejal, da je vložitev obtožnice za Izrael »težak dan«, ter da je to storil »z žalostjo, a odločnostjo«. V ravnanju premierja »sem našel dokaze, ki nakazujejo žalostna domnevna dejanja, za katera je obsodba verjetna. Zato je moja zakonska dolžnost, da vložim obtožnico. To ni stvar izbire«.</p>
      <h3>Netanjahu: ne bom odstopil</h3>
      <p>Nekaj za tožilcem se je danes oglasil tudi Netanjahu. Dejal je, da ne misli odstopiti s premierskega položaja. Preiskovalce je obtožil, da so bili pristranski in »niso iskali resnice, ampak so se spravili name«. Po njegovih besedah predstavlja obtožnica skoraj državi udar, vnovič pa je tudi zanikal vse obtožbe.</p>
      <p>Dogajanje bo nedvomno imelo velik vpliv na izraelsko politiko, ki je zaradi dolgotrajne nezmožnosti sestave vlade že tako ali tako v mučnem položaju. Ravno v noči na četrtek se je iztekel rok, ki ga je imel za sestavo vlade vodja modro-bele koalicije Beni Ganc, in sporočil je, da mu ni uspelo. Enako prej ni uspelo Netanjahuju. Politični pat položaj je rezultat razpleta septembrskih volitev, ki so enako kot aprilske prinesle razklani parlament. Ne Netanjahuju ne Gancu v koalicijo ni uspelo pritegniti jezička na tehtnici, stranke Izrael naš dom Avigdorja Liebermana. Z Netanjahujem ni hotel v koalicijo, ker da je preveč naklonjen ortodoksnim Židom, ki bi po mnenju Liebermana tudi morali služiti vojsko. Gancu je rekel 'ne', ker bi mu vladanje omogočile arabske stranke. Predsednik Reuven Rivlin je tako danes še pred objavo obtožnice proti Netanjahuju na poslance naslovil neobičajen poziv, naj sami poiščejo večino 61 glasov in predlagajo mandatarja. Za to imajo 21 dni časa, sicer bodo 90 dni kasneje sledile še ene, tretje volitve v roku leta dni.</p>
      <p>Vse to pa je zdaj še bolj negotovo zaradi obtožnice proti Netanjahuju, tako kot je tudi negotovo, kako bo postopek tekel naprej. Začetek sojenja je lahko še daleč, če bodo na vrsti še ene volitve in bo Netanjahu še naprej užival imuniteto. Okoli tega se lahko rodi nov sodni spor, prav tako okoli zahteve, ali bi premier vendarle moral odstopiti, saj je sodišče v preteklosti ukazalo odstop ministrov, ki so bili obtoženi. A tudi takšno odločitev bi parlament lahko preglasoval. Je pa to zdaj vsekakor manj verjetno, Netanjahujev položaj pa bistveno oslabljen.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914505/svet/podpora-zakonu-dzungle-na-zahodnem-bregu"/>
        <a href="https://www.dnevnik.si/1042909189/svet/1042909189"/>
      </related>
    </article>
  </body>
</html>