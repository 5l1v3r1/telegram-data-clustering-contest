<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129807-Tomasz-Grodzki-Wyciagniemy-wnioski-jesli-Banas-sie-nie-stawi.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-21T20:53:22+00:00"/>
    <meta property="og:title" content="Tomasz Grodzki: Wyciągniemy wnioski, jeśli Banaś się nie stawi"/>
    <meta property="og:description" content="Marszałek Senatu Tomasz Grodzki powiedział, że komisja planuje &quot;zaprosić&quot; prezesa Najwyższej Izby Kontroli do złożenia wyjaśnień."/>
  </head>
  <body>
    <article>
      <h1>Tomasz Grodzki: Wyciągniemy wnioski, jeśli Banaś się nie stawi</h1>
      <address><time datetime="2019-11-21T20:53:22+00:00">21 Nov 2019, 20:53</time> by <a rel="author">p.mal</a></address>
      <p>
        <b>Marszałek Senatu Tomasz Grodzki powiedział, że komisja planuje "zaprosić" prezesa Najwyższej Izby Kontroli do złożenia wyjaśnień.</b>
      </p>
      <p>
        <a href="https://www.rp.pl/Polityka/191129984-Banas-przed-komisja-do-spraw-sluzb-specjalnych-Jest-wniosek.html">Wczoraj członkowie komisji do spraw służb specjalnych złożyli wniosek o zwołanie posiedzenia, na które zaproszony zostanie prezes NIK Marian Banaś. Pod wnioskiem podpisali się Adam Szłapka, Maciej Gdula i Marek Biernacki.</a>
      </p>
      <p>Członkowie komisji dodatkowo chcą, by na posiedzeniu pojawili się: minister koordynator służb specjalnych, szef ABW, szef CBA oraz komendant CBŚP. </p>
      <p>O zaproszeniu przed senacką komisję mówił natomiast marszałek Senatu Tomasz Grodzki. W rozmowie z TVN24 powiedział, że "senatorowie będą mieli do Mariana Banasia dużo pytań".</p>
      <p>- Ostatecznie wygląda na to, że uprawniona do zaproszenia go do złożenia wyjaśnień będzie komisja samorządu terytorialnego i administracji państwowej z tego powodu, że Senat uczestniczył w procedurze wyboru pana Banasia - mówił.</p>
      <p>- Mam nadzieję, że się stawi, bo w Senacie gwarantujemy spokój debaty i używanie języka parlamentarnego. Byłoby lepiej, gdyby się stawił. Jeżeli się nie stawi, wyciągniemy z tego wnioski - dodał.</p>
    </article>
  </body>
</html>