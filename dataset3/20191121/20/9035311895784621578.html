<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/21/rusya-parlamentosu-gazetecileri-yabanci-ajan-olarak-nitelendirecek-tasariyi-kabul-etti"/>
    <meta property="og:site_name" content="euronews"/>
    <meta property="article:published_time" content="2019-11-21T20:11:49+00:00"/>
    <meta property="og:title" content="Rus Parlamentosu, 'Yabancı ajan' tasarısını kabul etti"/>
    <meta property="og:description" content="Rusya Parlamenetosu'nun alt kanadı Duma'da yapılan oylamada, gazetecilerin 'yabancı ajan' olarak tanımlanmasına olanak sağlayan tasarı kabul edildi"/>
  </head>
  <body>
    <article>
      <h1>Rus Parlamentosu, 'Yabancı ajan' tasarısını kabul etti</h1>
      <address><time datetime="2019-11-21T20:11:49+00:00">21 Nov 2019, 20:11</time> by <a rel="author">Mustafa Bag</a></address>
      <p>Rusya Parlamentosu'nun alt kanadı Duma'da yapılan oylamada, gazetecilerin 'yabancı ajan' olarak tanımlanmasına olanak sağlayan tasarı kabul edildi.</p>
      <p>Oylamaya 450 sandalyeli parlamentoda 311 milletvekili destek verirken genel kurula katılan 4 milletvekili oy kullanmadı.</p>
      <p>Uluslararası kuruluşlar, söz konusu adımı devletin medya üzerindeki baskıyı daha da arttırma girişimi olarak nitelendirdi.</p>
      <p>Tasarı parlamentonun üst kanadında onaylanması ve Devlet Başkanı Vladimir Putin tarafından da imzalanması halinde yasalaşmış olacak.</p>
      <p>Tasarının kanunlaşarak yürürlüğe girmesi halinde, haberleri yurt dışında yayımlanan ve yurt dışından finanse edilen gazeteciler 'yabancı ajan' statüsünde kabul edilecek.</p>
      <p>Milletvekillerinin kabul ettiği tasarı, Rus yetkililere, ülkede faaliyet gösteren sivil toplum kuruluşlarını ve insan hakları gruplarını 'yabancı ajan' olarak tanımlama yetkisi de veriyor.</p>
      <p>İnsan Hakları İzleme Örgütü, tasarının gazetecileri ve blog yazarlarını doğrudan etkileyebilecek bir adım olduğunu ve özgür ve bağımsız medyayı kısıtlayacağını bildirdi.</p>
      <p>Avrupa Güvenlik ve İşbirliği Teşkilatı (AGİT) Basın Özgürlüğü şefi Harlem Desir de Rus milletvekillerini yasadan vazgeçmeye çağırdı.</p>
      <p>Rusya ilk kez 2012 yılında 'yabancı ajan' yasasını kabul etmişti. Ancak o tarihte sadece STK'lar bu kapsama alınmıştı. 2017 yılında ise Rusya'da faaliyet gösteren medya kuruluşlarıyla ilgili 'yabancı ajan' yasası yürürlüğe girmişti. Bu yasa ile yabancı medya kuruluşları nereden para aldıklarını ve bu parayı Rusya içerisinde nerede harcadıklarını belgelemek zorunda bırakılmıştı.</p>
      <ul>
        <li>
          <a href="https://tr.euronews.com/2017/11/26/putin-imza-atti-rusyadaki-yabanci-basin-kuruluslari-artik-ajan-sayilacak">Putin imza attı Rusya'daki yabancı basın kuruluşları artık ajan sayılacak</a>
        </li>
        <li>
          <a href="https://tr.euronews.com/2017/11/22/rusya-dan-abd-ye-yabanci-ajan-misillemesi">Rusya'dan ABD'ye 'yabancı ajan' misillemesi</a>
        </li>
        <li>
          <a href="https://tr.euronews.com/2017/11/15/abd-rusya-arasinda-medya-cekismesi-kizisti">ABD-Rusya arasında medya çekişmesi kızıştı</a>
        </li>
        <li>
          <a href="https://tr.euronews.com/2017/05/30/macrondan-kremlin-destekli-medyaya-propaganda-araci">Macron'dan Kremlin destekli medyaya "yalana dayalı propaganda araçları"</a>
        </li>
      </ul>
      <p>Ek kaynaklar<b> • Reuters</b></p>
    </article>
  </body>
</html>