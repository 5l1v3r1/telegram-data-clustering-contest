<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/spravi_maydanu_u_zelenskogo_mig_buti_dogovir_z_avakovim_n1237621"/>
    <meta property="og:site_name" content="24 Канал"/>
    <meta property="article:published_time" content="2019-11-21T20:07:00+00:00"/>
    <meta property="og:title" content="Справи Майдану: у Зеленського міг бути договір з Аваковим"/>
    <meta property="og:description" content="Між Президентом України Володимиром Зеленським та міністром внутрішніх справ Арсеном Аваковим міг бути укладений договір про нерозслідування справ Майдану."/>
  </head>
  <body>
    <article>
      <h1>Справи Майдану: у Зеленського міг бути договір з Аваковим</h1>
      <address><time datetime="2019-11-21T20:07:00+00:00">21 Nov 2019, 20:07</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Між Президентом України Володимиром Зеленським та міністром внутрішніх справ Арсеном Аваковим міг бути укладений договір про нерозслідування справ Майдану.</b>
      </p>
      <p>Таку думку в ефірі 24 каналу у програмі "<a href="https://24tv.ua/yakshho_zelenskiy_ne_zrobit_visnovki_po_trubi_bogdanu_ta_kolomoyskomu_yogo_zmetut__gnap_n1237642">Політанатомія</a>" висловив Дмитро Гнап.</p>
      <blockquote>Читайте також: <a href="https://24tv.ua/zelenskiy_nam_potribni_rezultati_rozsliduvannya_sprav_maydanu_n1237125">Зеленський: Нам потрібні результати розслідування справ Майдану</a></blockquote>
      <p>Він зазначив, що загалом "договорняки" часто мають місце в українській політиці. </p>
      <aside>"Договорняки" – улюблене слово в нашій політиці. Якщо Зеленський пішов на договорняк з Аваковим, залишивши його в уряді, то очевидно "паротягом", "паравозіком" за цим договорняком у вигляді Авакова йдуть далі й інші питання,<cite>– наголосив Гнап.</cite></aside>
      <p>Серед таких "договорняків" можуть бути як Геращенко, так і гральні салони, і звісно – справи Майдану.</p>
      <aside>Тобто, наприклад, ми не чіпаємо Антона Геращенка, ми не чіпаємо – особливо зараз – гральні салони напівлегальні і так далі. І зокрема – особливо не копаємо справи Майдану. Як ми бачимо, це і відбувається,<cite>– пояснив Гнап.</cite></aside>
      <p>Підтвердженням чому – додав журналіст – є те, що справи Майдану жбурляються з органу в орган, а кінцевого результату досі немає.</p>
      <blockquote>Читайте також: <a href="https://24tv.ua/slidstvo_u_spravah_maydanu_z_20_listopada_bude_pripineno__pravozahisnitsya_n1235160">Слідство у справах Майдану призупиняється</a></blockquote>
      <h3>Що відомо про розслідування справ Майдану</h3>
      <p>► Всі роки розслідуваннями справ Майдану займався відділ Спеціальних розслідувань ГПУ під керівництвом Сергія Горбатюка.</p>
      <p>► У лютому 2019 року моніторингова місія ООН з прав людини в Україні констатувала, що за 5 років після протестів на Майдані досягнуто лише обмежений прогрес у розслідуванні вбивств і насильницьких смертей 98 осіб.</p>
      <p>► 21 жовтня у ГПУ створили департамент процесуального керівництва у кримінальних провадженнях про злочини, скоєні під час Революції Гідності 2013 – 2014 років. Злочини часів Майдану потім мало розслідувати ДБР, за діяльністю якого наглядатиме новостворений департамент у Генпрокуратурі.</p>
      <p>► Генпрокурор Руслан Рябошапка підписав наказ про звільнення Горбатюка у жовтні 2019 року. Після цього Горбатюк заявив, що слідство у справах Майдану призупинено, в ГПУ, зі свого боку, розслідування та забезпечення невідворотності покарання у справах Майдану називають пріоритетними.</p>
      <p>► 5 листопада ДБР заявило, що розслідування злочинів, що сталися за час Майдану, тимчасово призупиниться. Усе через надмірне навантаження на Бюро та брак слідчих.</p>
      <p>► Оскільки Верховна Рада не прийняла необхідні поправки до закону про ДБР, які б дозволили продовжити розслідування злочинів щодо Майдану – воно призупиняється з 20 листопада на невизначений час.</p>
      <p><b>Що відомо про справу Майдану</b> Всі скоєні під час Революції Гідності злочини умовно об'єднали в одну велику "Справу Майдану", в якій є 89 кримінальних проваджень. У них, зокрема, розслідують вбивство 91 людини (78 мітингувальників та 13 силовиків).<br/><br/>Святошинський райсуд Києва розглядає справу проти ексберкутівців Сергія Зінченка, Павла Аброськіна, Олександра Маринченка, Сергія Тамтури й Олега Янішевського. Їх звинувачують у масових розстрілах людей на Майдані 20 лютого 2014 року.<br/><br/>Організаторам, виконавцям, а також середній ланці було повідомлено про підозру. Там фігурують прізвища таких ексчиновників: президента-втікача Віктора Януковича, ексголови СБУ Олександра Якименка і його ексзаступників, ексгенпрокурора Віктора Пшонки тощо.</p>
    </article>
  </body>
</html>