<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/brescia-balotelli-cacciato-dallallenamento-tensione-con-grosso-mario-vai-via/1951975/"/>
    <meta property="og:site_name" content="IlSussidiario"/>
    <meta property="article:published_time" content="2019-11-21T20:24:42+00:00"/>
    <meta property="og:title" content="BALOTELLI CACCIATO DALL’ALLENAMENTO: LITE CON GROSSO/ Brescia, ecco cos’è successo"/>
    <meta property="og:description" content="Balotelli cacciato dall'allenamento, scontro con il tecnico del Brescia Grosso: l'attaccante potrebbe dare l'addio già a gennaio?"/>
  </head>
  <body>
    <article>
      <h1>BALOTELLI CACCIATO DALL’ALLENAMENTO: LITE CON GROSSO/ Brescia, ecco cos’è successo</h1>
      <h2>Balotelli cacciato dall’allenamento, scontro con il tecnico del Brescia Grosso: l’attaccante potrebbe dare l’addio già a gennaio?</h2>
      <address><time datetime="2019-11-21T20:24:42+00:00">21 Nov 2019, 20:24</time> by <a rel="author" href="https://www.ilsussidiario.net/autori/carmine-massimo-balsamo/" target="_blank">Carmine Massimo Balsamo</a></address>
      <p>Arrivano nuovi aggiornamenti sul caso <b>Mario Balotelli-Brescia</b>. Come vi abbiamo raccontato, l’attaccante è stato allontanato dall’allenamento dal tecnico <b>Fabio Grosso</b> e, come riporta Sky Sport, ci sono importanti indiscrezioni sulla natura del litigio: durante la partitella Super Mario è parso un po’ svogliato e l’allenatore ha deciso di sostituirlo. Preso atto della decisione di Grosso, indispettito, il numero 45 ha chiesto di poter concludere il suo allenamento. Ma c’è di più: il nervosismo del calciatore sarebbe legato all’esclusione dai titolari nelle prove tattiche in vista del match contro la Roma di domenica. La scelta dell’allenatore sarebbe infatti ricaduta su Torregrossa. E spunta un interessante retroscena: nel contratto di Balotelli è prevista una clausola che potrebbe liberare il giocatore già a gennaio, a costo zero. Qualora non ci fosse un chiarimento tra il 29enne e Fabio Grosso, non è da escludere un addio nella prossima sessione di calciomercato… (Aggiornamento di Massimo Balsamo)</p>
      <h4>BALOTELLI ALLONTANATO DAL CAMPO, CAOS A BRESCIA</h4>
      <p>Caos in casa <b>Brescia</b>:<b> Mario Balotelli allontanato dall’allenamento</b>. Tensione alle stelle: come riporta La Gazzetta dello Sport, l’attaccante è stato cacciato dal tecnico <b>Fabio Grosso</b>, che lo avrebbe rimproverato per aver iniziato la seduta in modo svogliato. L’ex Inter e Milan successivamente si è diretto subito verso lo spogliatoio, lasciando il centro sportivo in auto. Brutte notizie per le Rondinelle a pochi giorni dalla sfida contro la <b>Roma</b> di Paulo Fonseca, decisiva per lasciare la zona retrocessione. <i>«Mario vai, Mario vai»</i>, le parole del tecnico all’indirizzo di Super Mario, riporta Il Giornale di Brescia. Pochi minuti fa è giunta la precisazione dell’ufficio stampa: <i>«Balotelli è stato sostituito da Grosso durante le prove tattiche della partitella e ha raggiunto anzitempo gli spogliatoi»</i>.</p>
      <h4>BRESCIA, BALOTELLI CACCIATO DALL’ALLENAMENTO: SCONTRO CON GROSSO</h4>
      <p>Nonostante la smentita della società, il rapporto tra <b>Mario Balotelli </b>e<b> Fabio Grosso</b> è tutt’altro che idilliaco. <a href="https://www.ilsussidiario.net/news/brescia-eugenio-corini-esonerato-contattato-diego-lopez-puo-liberarsi-dal-penarol/1944968/"><b>Subentrato all’esonerato Corini</b></a>, l’ex tecnico di Bari e Verona ha sostituito MB45 al 45’ di <a href="https://www.ilsussidiario.net/news/video-brescia-torino-0-4-gol-e-highlights-i-granata-dilagano-al-rigamonti/1947450/"><b>Brescia-Torino</b></a>, una decisione che ha mandato su tutte le furie l’attaccante. Come se non bastasse, il 29enne non è stato schierato nell’amichevole disputata sabato. Segnali d’allarme per il patron Massimo Cellino, che ha puntato fortemente sul giocatore per raggiungere la salvezza. Autore di 2 reti in 7 presenze, Balotelli è chiamato a dare risposte sul campo per cercare di strappare la convocazione per Euro 2020: il commissario tecnico Roberto Mancini è stato chiaro, solo il miglior “super Mario” può convincerlo. E la tensione con Grosso non gioca a suo favore, anzi…</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/diretta-coppa-davis-2019-streaming-video-e-tv-i-quarti-di-finale-tennis/1951908/"/>
        <a href="https://www.ilsussidiario.net/news/diretta-formula-e-gp-arabia-saudita-2019-streaming-video-tv-orario-e-vincitore/1950491/"/>
        <a href="https://www.ilsussidiario.net/news/diretta-atalanta-napoli-primavera-streaming-video-tv-testa-coda-a-zingonia/1951376/"/>
        <a href="https://www.ilsussidiario.net/news/mirko-vucinic-sequestrati-58-milioni-fisco-nascose-compensi-presi-in-emirati/1952056/"/>
        <a href="https://www.ilsussidiario.net/news/diretta-ravenna-civitanova-streaming-video-rai-lube-favorita-volley-superlega/1950647/"/>
        <a href="https://www.ilsussidiario.net/news/diretta-olimpia-milano-anadolu-efes-streaming-video-tv-e-un-big-match-eurolega/1951360/"/>
      </related>
    </article>
  </body>
</html>