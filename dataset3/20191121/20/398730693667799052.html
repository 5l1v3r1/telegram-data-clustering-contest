<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/storseger-for-frolunda-mot-leksand/"/>
    <meta property="og:site_name" content="DN.SE"/>
    <meta property="article:published_time" content="2019-11-21T20:42:21+00:00"/>
    <meta property="og:title" content="Storseger för Frölunda mot Leksand"/>
    <meta property="og:description" content="Sju mål – sju olika målskyttar. Frölunda tog tidigt ledningen hemma mot Leksand, fördelade offensiven spelarna sinsemellan – och vann med 7–1."/>
  </head>
  <body>
    <article>
      <h1>Storseger för Frölunda mot Leksand</h1>
      <address><time datetime="2019-11-21T20:42:21+00:00">21 Nov 2019, 20:42</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Sju mål – sju olika målskyttar.<br/>Frölunda tog tidigt ledningen hemma mot Leksand, fördelade offensiven spelarna sinsemellan – och vann med 7–1.<br/>– Vi känner att vi har många spelare som vill vara med och bidra, säger Nicklas Lasu till C More.</b>
      </p>
      <p>Det var två lag i olika delar av tabellen som möttes i Göteborg. Frölunda, med en färsk 8–2-seger mot Färjestad i CHL i bagaget, huserar i toppen av SHL. Nykomlingen Leksand är efter flera svaga resultat under hösten fast förankrat i botten.</p>
      <p>Det var också Frölunda som tidigt visade varför det är just de som har i toppen av tabellen att göra.</p>
      <p>2.43 in i första perioden sköt Mats Rosseli Olsen in 1–0. Det blev visserligen inga fler mål i den perioden, men det här var Frölundas match.</p>
      <p><b>I början av andra perioden</b> gjorde Patrik Carlsson 2–0, och med sex minuter kvar av mittakten ökade Simon Hjalmarsson på ledningen. Hjalmarssons mål kom i numerärt överläge sedan Leksand fått utvisning efter att ha haft för många spelare på isen.</p>
      <p>Frölunda fortsatte att ösa på framåt i tredje perioden och gjorde ytterligare tre mål inom loppet av fem minuter, där Viktor Ekboms 6–0-mål var av det dråpligare slaget.</p>
      <p>Ekbom fick till synes en felträff med ett skott från blålinjen. Men till Leksands, och framför allt Calle Själins stora förtret, styrdes pucken in i mål via Själins skridsko.</p>
      <p><b>Leksand fick till slut </b>in ett tröstmål, men även Frölunda gjorde ytterligare ett genom Ryan Lasch och vann med 7–1.</p>
      <p>– Vi var mjuka och passiva i några veckor tycker jag. Men nu är vi på gång igen, säger Frölundas Nicklas Lasu till C More.</p>
      <p>Leksands tränare Roger Melin:</p>
      <p>– Vi är med i matchen i en period. Sen är det Frölunda för hela slanten. De var för bra för oss helt enkelt, vet inte hur jag ska förklara det på ett annat sätt, säger han.</p>
      <p><b>Leksand fortsätter därmed </b>att ha det tungt – framför allt i offensiven. Förlusten mot Frölunda var Leksands tredje raka och man har endast gjort två mål på de tre matcherna, och ligger näst sist i tabellen.</p>
      <p>– Det är inte alls så bra som vi hade tänkt oss. Vi tyckte att vi hade ett bra lag när vi gick in i serien. Visst, vi hade problem med skador på backsidan och fick spela med många unga spelare. Men vi tyckte att vi hade ett så pass bra lag för att vara med högre upp i den här serien. Vi har inte alls lyckats infria de förväntningar vi hade på oss själva, säger Melin.</p>
    </article>
  </body>
</html>