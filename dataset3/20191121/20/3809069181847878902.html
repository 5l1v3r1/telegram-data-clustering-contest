<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/premier-league/article/1417212/teri-yper-moyrinio-alla-ektos-thematos-gia-salah-nte-mproine"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T20:30:00+00:00"/>
    <meta property="og:title" content="Τέρι υπέρ Μουρίνιο αλλά... εκτός θέματος για Σαλάχ - Ντε Μπρόινε"/>
    <meta property="og:description" content="Υπερασπίστηκε τον Ζοσέ Μουρίνιο ο Τζον Τέρι αναφορικά με την αδυναμία να πάρει το μάξιμουμ από τους δύο σταρ όταν έπαιζαν στην Τσέλσι, αλλά τα επιχειρήματα του... μάλλον δεν πείθουν."/>
  </head>
  <body>
    <article>
      <h1>Τέρι υπέρ Μουρίνιο αλλά... εκτός θέματος για Σαλάχ - Ντε Μπρόινε</h1>
      <h2>Υπερασπίστηκε τον Ζοσέ Μουρίνιο ο Τζον Τέρι αναφορικά με την αδυναμία να πάρει το μάξιμουμ από τους δύο σταρ όταν έπαιζαν στην Τσέλσι, αλλά τα επιχειρήματα του... μάλλον δεν πείθουν.</h2>
      <address><time datetime="2019-11-21T20:30:00+00:00">21 Nov 2019, 20:30</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ένας από τους λόγους για τους οποίους έχει δεχθεί σκληρή κριτική κατά καιρούς ο Ζοσέ Μουρίνιο έχει υπάρξει η αδυναμία του να εκμεταλλευτεί το ταλέντο ανερχόμενων σταρ, όπως συνέβη με τις περιπτώσεις των Μο Σαλάχ και Κέβιν Ντε Μπρόινε κατά τη δεύτερη θητεία του στην Τσέλσι.</p>
      <p>Κόντρα, λοιπόν, σε όλα τα επικριτικά σχόλια εις βάρος του νέου coach της Τότεναμ, ο πάλαι ποτέ αρχηγός των «μπλέ» στα χρόνια του «Special One» στον σύλλογο, Τζον Τέρι τάχθηκε υπέρ του, όμως η επιχειρηματολογία του προκάλεσε σύγχυση.</p>
      <p>Συγκεκριμένα, ο assistant manager της Άστον Βίλα, δικαιολόγησε τον Μουρίνιο λέγοντας ότι εκείνη την εποχή οι τωρινοί world-class παίκτες δεν είχαν δείξει την ποιότητα τους, όμως, η συνέχεια προκάλεσε ερωτηματικά:</p>
      <p>«<i>Στην γενιά μου, είδα παίκτες όπως ο Σαλάχ και ο Κέβιν Ντε Μπρόινε, οι οποίοι δεν κατάφεραν να ανταποκριθούν στα στάνταρ του Μουρίνιο εκείνη την περίοδο. Ήταν πολύ ταλαντούχοι αλλά και πολύ νέοι επίσης. Ο Μουρίνιο δεν είχε χρόνο, όμως, να τους βάζει στην ενδεκάδα ή να βγάζει από αυτήν έναν Νταφ ή έναν Ρόμπεν. Νικούσαμε κάθε εβδομάδα και η δουλειά του κρεμόταν από μια κλωστή</i>».</p>
      <p>Το... οξύμωρο της δήλωσης έχει να κάνει με το γεγονός ότι ο Άριεν Ρόμπεν και ο Ντέιμιεν Νταφ αγωνίστηκαν με τη φανέλα της Τσέλσι ως το 2007 και το 2006 αντίστοιχα. Κι αν το αναχρονιστικό του παραδείγματος που έφερε είχε να κάνει με τους συμπαίκτες που ο ίδιος είχε στο πρώτο πέρασμα του «Μου» από την Τσέλσι, τα «φάουλ» των δηλώσεων του έγιναν πολλά όταν συνέχισε δηλώνοντας:</p>
      <p>«<i>Αν έμπαινες μέσα στο γήπεδο και ήσουν 10-20% κάτω από την απόδοση των Νταφ και Ρόμπεν, οι οποίοι σκόραραν 20 γκολ τη σεζόν ο καθένας, δεν υπήρχε πιθανότητα να παίξεις</i>».</p>
      <p>Ωστόσο, μια τέτοια δήλωση μπορεί να εκληφθεί μόνο ως υπερβολή, αφού ποτέ ο Ολλανδός μεσοεπιθετικός και ο Ιρλανδός χαφ δεν συνδυάστηκαν για πάνω από 13 τέρματα σε μία σεζόν, άλλη μια απόδειξη ότι εν προκειμένω δεν είναι να παίρνεις τον Τζον Τέρι και πολύ στα σοβαρά...</p>
    </article>
  </body>
</html>