<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/viorica-dancila-nu-mai-arata-presei-vila-de-la-predeal-presedintele-psd-s-a-razgandit-la-doua-ore-dupa-ce-a-lansat-invitatia.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T20:36:18+00:00"/>
    <meta property="og:title" content="UPDATE Viorica Dăncilă nu mai arată presei vila de la Predeal. Președintele PSD s-a răzgândit la două ore după ce a lansat invitația"/>
    <meta property="og:description" content="Viorica Dăncilă a invitat o jurnalistă, la conferința de presă susținută joi, să-i viziteze vila de la Predeal pentru a demonstra astfel că este vorba de"/>
  </head>
  <body>
    <article>
      <h1> UPDATE Viorica Dăncilă nu mai arată presei vila de la Predeal. Președintele PSD s-a răzgândit la două ore după ce a lansat invitația </h1>
      <address><time datetime="2019-11-21T20:36:18+00:00">21 Nov 2019, 20:36</time> by <a rel="author">Daniel Budescu</a></address>
      <p>Viorica Dăncilă a invitat o jurnalistă, la <a href="https://www.g4media.ro/live-video-dancila-a-patra-conferinta-de-presa-inainte-de-turul-2-nu-voi-utiliza-gratierea-pentru-persoanele-condamnate-pentru-coruptie.html">conferința de presă susținută joi</a>, să-i viziteze vila de la Predeal pentru a demonstra astfel că este vorba de o clădire neterminată. La aproape două ore de la lansarea invitației, PSD a anunțat jurnaliștii, prin Departamentul de Comunicare, că invitația nu mai este valabilă deoarece invitarea unui singur jurnalist ar fi o discriminare față de ceilalți, iar o vizită a unui grup mai mare de jurnaliști ar crea disconfort familiei și ar duce la ”expunerea casei”.</p>
      <p><b>UPDATE</b>: Contrar anunțului făcut de PSD, Viorica Dăncilă a declarat, la România TV, că jurnalista care a pus întrebarea legată de vila de la Predeal va fi totuși invitată să viziteze locuința, în timp ce restul presei va primi doar fotografii.</p>
      <p>”Eu am invitat persoana respectivă, dar vă dați seama că nu pot băga toată presa în casă, e vorba de intimitatea mea, Persoana respectivă o iau, dar fără să filmeze, fac poze și trimit la întreaga presă”, a spus președintele PSD.</p>
      <p>__________________________________________________________________________________________________________________________</p>
      <p>La conferința de presă subiectul casei din Predeal a fost adus în discuție de jurnalista Loredana Diacu (Epoch Times). ”Referitor la afirmaţiile făcute de dvs. nu în ultima, cred că în penultima conferinţă susţinută la sediul PSD, aţi fost întrebată în legătură cu vila din Predeal şi spuneaţi că este în construcţie. Un film ieşit recent în spaţiul public, realizat de Mălin Bot dacă nu mă înşel, arată o vilă perfect operaţională cu leagăn în balcon, steguleţe, cu barbecue în curte. Ce înseamnă în construcţie?”, a fost întrebarea ziaristei. ”Mergem mâine și o veți vedea. Mâine mergeți cu fiul meu și vedeți vila că nu e terminată”, a răspuns Viorica Dăncilă.</p>
      <p>Ulterior, pe grupul de whatsapp al jurnaliștilor acreditați la PSD a fost distribuit mesajul că invitația nu mai este valabilă, iar presei îi vor fi remise fotografii aale casei din Predeal.</p>
      <p>”Candidatul PSD, Viorica Dăncilă, a făcut o invitație nominală la imobilul neterminat de la Predeal către un reprezentant mass-media care a ridicat semne de îndoială cu privire la faptul că locuința domniei sale nu este finalizată în interior. În urma acestei invitații, numeroși jurnaliști și-au exprimat dorința de a merge la adresa respectivă pentru a realiza reportaje din interiorul locuinței. O astfel de acțiune generală ar crea inconveniente de securitate pe viitor prin expunerea casei și a interiorului său, dar și disconfort familiei. Vă rugăm să înțelegeți și să respectați acest drept la intimitate, pe care trebuie să-l aibă orice familie, chiar și cea a oamenilor politici. De asemenea, dna Viorica Dăncilă nu dorește să facă nicio discriminare față de ceilalți jurnaliști, iar invitarea unei singure persoane nu ar fi în acord cu acest principiu.  În aceste condiții, vom pune la dispoziția tuturor reprezentanților mass-media, în zilele următoare, fotografii realizate la fața locului care vor demonta informațiile conform cărora casa este finalizată”, a transmis Departamentul de Comunicare al PSD.</p>
      <p>Loredana Diacu a răspuns cu o precizare în care susține că anunțul PSD conține o dezinformare. ”E o dezinformare în comunicatul vostru. Eu n-am ridicat seme de îndoială că e finalizată la interior”, a scris jurnalista.</p>
      <p>
        <i>Foto: Viorica Dăncilă/ Facebook</i>
      </p>
    </article>
  </body>
</html>