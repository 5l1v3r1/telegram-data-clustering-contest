<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/economy/proypologismos-aisiodoksia-gia-anaptyksi-28-to-2020/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T20:38:44+00:00"/>
    <meta property="og:title" content="Προϋπολογισμός: Αισιοδοξία για ανάπτυξη 2,8% το 2020"/>
    <meta property="og:description" content="Τη βεβαιότητα πως «η ελληνική οικονομία, μετά από μακρόχρονη περιπέτεια λόγω σφαλμάτων, ημών και άλλων, φαίνεται να βγαίνει στο ξέφωτο», εξέφρασε ο υπουργός Οικονομικών, Χρήστος Σταϊκούρας, μετά την κατάθεση του νέου προϋπολογισμού για το 2020 στη Βουλή, θέτοντας τους τρεις βασικούς στόχους του."/>
  </head>
  <body>
    <article>
      <h6 class="kicker">Τι είπε ο Σταϊκούρας</h6>
      <h1>Προϋπολογισμός: Αισιοδοξία για ανάπτυξη 2,8% το 2020</h1>
      <h2>Τη βεβαιότητα πως «η ελληνική οικονομία, μετά από μακρόχρονη περιπέτεια λόγω σφαλμάτων, ημών και άλλων, φαίνεται να βγαίνει στο ξέφωτο», εξέφρασε ο υπουργός Οικονομικών, Χρήστος Σταϊκούρας, μετά την κατάθεση του νέου προϋπολογισμού για το 2020 στη Βουλή, θέτοντας τους τρεις βασικούς στόχους του.</h2>
      <address><time datetime="2019-11-21T20:38:44+00:00">21 Nov 2019, 20:38</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Τη βεβαιότητα πως «η ελληνική οικονομία, μετά από μακρόχρονη περιπέτεια λόγω σφαλμάτων, ημών και άλλων, φαίνεται να βγαίνει στο ξέφωτο», εξέφρασε ο υπουργός Οικονομικών, Χρήστος Σταϊκούρας, μετά την κατάθεση του νέου προϋπολογισμού για το 2020 στη Βουλή, θέτοντας ταυτόχρονα τους τρεις στόχους του.</p>
      <p>Μίλησε δε για προϋπολογισμό «που αποτυπώνει την υλοποίηση προγραμματικών δεσμεύσεων της κυβέρνησης, σε συνθήκες δημοσιονομικής πειθαρχίας. Αποπνέει αισιοδοξία, αλλά δεν υπερβαίνει τα όρια του ρεαλισμού».</p>
      <p>
        <a href="https://www.in.gr/2019/11/22/economy/diethnis-oikonomia/astatheia-stin-pagkosmia-oikonomia-poioi-einai-oi-kindynoi-gia-mellon/">Αστάθεια στην παγκόσμια οικονομία – Ποιοι είναι οι κίνδυνοι για το μέλλον</a>
      </p>
      <p>Όπως είπε, ο πρώτος προϋπολογισμός κυβέρνησης της Νέας Δημοκρατίας, «καταρτίσθηκε σε συνθήκες εντεινόμενης προσπάθειας για την πλήρη κανονικοποίηση της οικονομίας, σε εξωτερικό περιβάλλον αυξανόμενης αβεβαιότητας».</p>
      <p>Τονίζοντας ότι δεν υπερβαίνει τα όρια του ρεαλισμού, πρόσθεσε ότι ο προϋπολογισμός «επιτυγχάνει ισορροπία μεταξύ οικονομικής αποτελεσματικότητας και κοινωνικής δικαιοσύνης. Εμπεριέχει πολιτικές υλοποίησης ρεαλιστικών στόχων. Ενσωματώνει πρωτοβουλίες ενίσχυσης τόσο της προσφοράς όσο και της ζήτησης στην οικονομία.»</p>
      <p>» Είναι προσανατολισμένος στην υποβοήθηση της αναπτυξιακής διαδικασίας, μέσω της ενίσχυσης των επενδύσεων. Συμπερασματικά, πρόκειται για ένα Προϋπολογισμό που αποδεικνύει ότι η ελληνική οικονομία προχωράει, με σταθερό και ιεραρχημένο βηματισμό, στο ανοδικό σπιράλ της κανονικοποίησης και της ισχυροποίησης».</p>
      <h3>Οι τρεις στόχοι του Προϋπολογισμού 2020</h3>
      <p>«Ο Κρατικός Προϋπολογισμός εμπεριέχει πολιτικές υλοποίησης ρεαλιστικών στόχων», τόνισε ο υπουργός Οικονομικών παρουσιάζοντας τους τρεις βασικούς στόχους:</p>
      <p><b>1ος στόχος:</b> Η επίτευξη ρυθμού οικονομικής μεγέθυνσης 2% για το 2019 και 2,8% για το 2020.</p>
      <p>Η επίδοση της ελληνικής οικονομίας ως προς το ρυθμό μεγέθυνσης, κατά το β’ εξάμηνο του τρέχοντος έτους θα είναι αρκετά υψηλότερη από αυτόν που υπήρξε κατά το πρώτο, όταν και διαμορφώθηκε στο 1,5%. Ενώ η επίδοση του 2020 θα είναι υψηλότερη από αυτή του 2019. Τουλάχιστον διπλάσια από τον ευρωπαϊκό μέσο όρο, όπως συνηγορούν και οι εκτιμήσεις της Ευρωπαϊκής Επιτροπής.</p>
      <p>Με όλα τα συστατικά της μεγέθυνσης, δηλαδή την κατανάλωση, τις εξαγωγές αλλά κυρίως τις επενδύσεις να εμφανίζουν θετικό, αρκετά σημαντικό πρόσημο.</p>
      <p><b>2ος στόχος:</b> Η ενίσχυση της σταθερότητας του τραπεζικού συστήματος. Το σχέδιο «Ηρακλής» έχει ήδη αποσταλεί στις αρμόδιες υπηρεσίες για επίσημη γνωμοδότηση. Ενώ και οι θετικές προοπτικές της ελληνικής οικονομίας έχουν μειώσει το κόστος δανεισμού, με αποτέλεσμα, η πρόσβαση των τραπεζών στις αγορές κεφαλαίου σταδιακά να αποκαθίσταται, καταθέσεις να επιστρέφουν στο τραπεζικό σύστημα και η πιστοληπτική ικανότητα εταιρειών και νοικοκυριών να βελτιώνεται.</p>
      <p><b>3ος στόχος:</b> Η ενίσχυση της ρευστότητας στην πραγματική οικονομία. Αυτή μπορεί να επιτευχθεί μέσω:</p>
      <p>– Της εμπροσθοβαρούς αξιοποίησης των διαθέσιμων ευρωπαϊκών χρηματοδοτικών εργαλείων, που επί μακρόν «λιμνάζουν».</p>
      <p>– Της εκτέλεσης του Προγράμματος Δημοσίων Επενδύσεων, που συστηματικά, τα τελευταία χρόνια, υποεκτελείται.</p>
      <p>– Της μείωσης των ληξιπρόθεσμων οφειλών του Δημοσίου, που παραμένουν σταθερά υψηλές.</p>
      <p>– Και της σταδιακής τόνωσης της πιστωτικής επέκτασης, μετά τη συρρίκνωση των προηγούμενων ετών.</p>
      <p>Συμπερασματικά, είπε ο κ. Σταϊκούρας, πρόκειται για έναν προϋπολογισμό που αποδεικνύει ότι η ελληνική οικονομία προχωρά, με σταθερό και ιεραρχημένο βηματισμό, στο ανοδικό σπιράλ της κανονικοποίησης και της ισχυροποίησης.</p>
      <h3>Τέλος στο φαινόμενο των υπερπλεονασμάτων</h3>
      <p>Από την πλευρά του, ο αρμόδιος για το Γενικό Λογιστήριο του Κράτους υφυπουργός Οικονομικών, Θόδωρος Σκυλακάκης, ανέφερε πως ο νέος προϋπολογισμός θέτει επιτέλους τέλος στο φαινόμενο των υπερπλεονασμάτων που λειτούργησαν καταστροφικά τα τελευταία χρόνια (σύμφωνα με τον υφυπουργό, την περίοδο 2016-2018 υπήρξε υπερπλεόνασμα ύψους 11,4 δισ. ευρώ).</p>
      <p>Ο κ. Σκυλακάκης πρόσθεσε ότι ανοίγει ο δρόμος για μια πολιτική που δεν θα είναι διαρκούς λιτότητας, αλλά θα στηρίζεται κυρίως στην ανάπτυξη που θα προέλθει ως επί το πλείστον από τις επενδύσεις.</p>
      <p>Παράλληλα δε, θα αφήνει χώρο για δαπάνες σε όλους τους κοινωνικούς τομείς.</p>
      <h3>«Η οικονομία βγαίνει στο ξέφωτο»</h3>
      <p>Ο Κρατικός Προϋπολογισμός, είπε συμπερασματικά ο κ. Σταϊκούρας, «καταδεικνύει ότι η οικονομία της χώρας έχει θετική δυναμική. Δυναμική η οποία σταθεροποιείται, βελτιώνεται και κεφαλαιοποιείται.»</p>
      <p>» Η Ελληνική οικονομία, μετά από μακρόχρονη περιπέτεια λόγω σφαλμάτων, ημών και άλλων, φαίνεται να βγαίνει στο ξέφωτο. Βέβαια, μαγικές συνταγές και εύκολες λύσεις δεν υφίστανται. Αβεβαιότητες εξακολουθούν να υπάρχουν. Οι κίνδυνοι δεν πέρασαν. Γι’ αυτό δεν θριαμβολογούμε!»</p>
      <p>» Επιβάλλεται και προσπαθούμε να κρατήσουμε γερά, χωρίς ταλάντευση, το τιμόνι του εθνικού σκάφους, για να ολοκληρώσουμε την τελευταία δύσκολη στροφή. Και θα το πράξουμε, χωρίς προσωπικούς και κομματικούς υπολογισμούς, χωρίς λαϊκισμούς, χωρίς ελιτισμούς.»</p>
      <p>» Ο στόχος για ολόπλευρη ισχυροποίηση της χώρας στην ευρωπαϊκή και παγκόσμια σκηνή επιβάλει κοινωνικές και πολιτικές συγκλίσεις, δημιουργικές συνθέσεις, εθνικό σχέδιο και σκληρή δουλειά από όλους. Επιτάσσει πατριωτική συνείδηση, σύνεση, συναίνεση και ρεαλισμό.»</p>
      <p>» Απαιτεί πολιτική και κοινωνική σταθερότητα, ασφάλεια, αίσθημα δικαιοσύνης. Για να διαμορφώσουμε το νέο, σύγχρονο, εγχώριο ολιστικό υπόδειγμα. Υπόδειγμα που μπορεί να ωθήσει την οικονομία και την κοινωνία σε έναν ενάρετο κύκλο ευημερίας για όλους τους πολίτες, σε μία ισχυρή Ελλάδα».</p>
      <h3>«Υλοποιούμε τις δεσμεύσεις μας»</h3>
      <p>Ο κ. Σταϊκούρας τονίζοντας ότι ο πρϋπολογισμός αποτυπώνει την υλοποίηση προγραμματικών μας δεσμεύσεων» αναφέρθηκε στο έργο που έγινε στο υπουργείο Οικονομικών τους πρώτους τέσσερις μήνες, εξαπολύοντας επίθεση στην προηγούμενη κυβέρνηση του ΣΥΡΙΖΑ, που -όπως είπε- άφησε παρακαταθήκη ένα σημαντικό δημοσιονομικό κενό.</p>
      <p>Ειδικότερα, απαρριθμώντας τα επιτεύγματα του οικονομικού επιτελείου της κυβέρνησης ο κ. Σταϊκούρας ανέφερε:</p>
      <p>• Καλύψαμε το σημαντικό δημοσιονομικό κενό για το 2019, που είχε αφήσει «παρακαταθήκη» η προηγούμενη Κυβέρνηση.</p>
      <p>• Συμφωνήσαμε με τους θεσμούς για το δημοσιονομικό αποτέλεσμα του 2020.</p>
      <p>• Προχωρήσαμε σε γενναία μείωση του ΕΝΦΙΑ, η οποία είναι μεγαλύτερη για τα χαμηλά και μεσαία εισοδηματικά στρώματα.</p>
      <p>• Βελτιώσαμε σημαντικά το πλαίσιο ρυθμίσεων οφειλών των ιδιωτών προς την εφορία, με αποτέλεσμα, τελικά, περίπου 600.000 πολίτες να αξιοποιούν τη ρύθμιση.</p>
      <p>• Προχωρήσαμε σε συστηματικές και συντονισμένες ενέργειες για να απλοποιήσουμε τις διαδικασίες για την προστασία της πρώτης κατοικίας, προκειμένου περισσότεροι ιδιοκτήτες να ενταχθούν στη σχετική ρύθμιση.</p>
      <p>Επιπροσθέτως, παρατείνουμε το υφιστάμενο πλαίσιο προστασίας της πρώτης κατοικίας για ακόμη τέσσερις μήνες, από το τέλος τους έτους που προβλεπόταν από την προηγούμενη Κυβέρνηση.</p>
      <p>• Καταργήσαμε τους κεφαλαιακούς περιορισμούς, που είχαν επιβληθεί το 2015, μετά την ανεύθυνη διαπραγμάτευση της τότε Κυβέρνησης.</p>
      <p>• Προχωρήσαμε εμβληματικά έργα που είχαν τελματώσει, όπως είναι το Ελληνικό.</p>
      <p>• Προωθήσαμε αποκρατικοποιήσεις, που επί μακρόν «σέρνονταν», όπως είναι η πώληση του 30% του Διεθνούς Αερολιμένα Αθηνών.</p>
      <p>• Προχωρήσαμε στην αποπληρωμή του ακριβού τμήματος των δανείων του ΔΝΤ, διαδικασία η οποία άμεσα ολοκληρώνεται.</p>
      <p>• Δρομολογήσαμε σχέδιο συστημικής αντιμετώπισης του υψηλού αποθέματος «κόκκινων δανείων» στα χαρτοφυλάκια των τραπεζών.</p>
      <p>• Νομοθετήσαμε ένα συνεκτικό και αποτελεσματικό νομοθετικό πλαίσιο για την αγορά τυχερών παιγνίων μέσω Διαδικτύου.</p>
      <p>«Προχωράμε μπροστά, γρήγορα και με ασφάλεια, με σοβαρότητα, υπευθυνότητα και μετριοπάθεια!» τόνισε ο υπουργός.</p>
      <h3>«Συμμερίζονται την αισιοδοξία εταίροι και αγορές»</h3>
      <p>«Ο κρατικός Προϋπολογισμός αποπνέει αισιοδοξία, αλλά δεν υπερβαίνει τα όρια του ρεαλισμού», τόνισε ακόμη ο κ. Σταϊκούρας, προσθέτοντας ότι «αυτή την αισιοδοξία, σε συνδυασμό με τον ρεαλισμό, την μοιραζόμαστε με τους εταίρους, τους επενδυτές, τις αγορές, τους οίκους αξιολόγησης και πρωτίστως με τους Έλληνες πολίτες».</p>
      <p>» Όπως αποδεικνύεται:<br/>• Από την θετική χθεσινή, 4η Έκθεση Ενισχυμένης Εποπτείας της Ευρωπαϊκής Επιτροπής, την θετικότερη από τις μέχρι σήμερα τέσσερις εκθέσεις που έχουν εκπονηθεί.<br/>• Από τις επιτυχημένες ως προς το επιτόκιο και την ποιότητα εκδόσεις χρέους, ομολόγων και εντόκων γραμματίων.<br/>• Από τις αναβαθμίσεις των οίκων αξιολόγησης.<br/>• Από τη σημαντική βελτίωση του Δείκτη Οικονομικού Κλίματος και Καταναλωτικής Εμπιστοσύνης, η Ελλάδα, βήμα-βήμα, επιστρέφει στην κανονικότητα, και αυτό αναγνωρίζεται!»</p>
      <h3>Επ’ ωφελεία των αδύναμων το υπερπλεόνασμα</h3>
      <p>Η μόνη αναφορά που έκανε ο υπουργός Οικονομικών Χρήστος Σταϊκούρας στο υπερπλεόνασμα και τη διανομή κοινωνικού μερίσματος ήταν ότι «ο όποιος διαθέσιμος δημοσιονομικός χώρος αξιοποιείται επ’ ωφελεία, κυρίως, των χαμηλότερων εισοδηματικών στρωμάτων και της μεσαίας τάξης».</p>
      <p>Ειδικότερα ο υπουργός ανέφερε ότι «ο Κρατικός Προϋπολογισμός επιδιώκει και εν πολλοίς επιτυγχάνει μια καλή ισορροπία μεταξύ οικονομικής αποτελεσματικότητας και κοινωνικής δικαιοσύνης.»</p>
      <p>» Η Κυβέρνηση και το οικονομικό επιτελείο στέλνουν ένα ξεκάθαρο μήνυμα σε όλους τους πολίτες. Πλέον σχεδιάζονται και εφαρμόζονται πολιτικές όχι ταξικές, αλλά αυτές που απευθύνονται σε όλες τις Ελληνίδες και σε όλους τους Έλληνες.»</p>
      <p>» Μειώνονται φόροι που ανακουφίζουν χιλιάδες νοικοκυριά και επιχειρήσεις, χωρίς να διαταράσσεται η δημοσιονομική πειθαρχία της χώρας. Και ο όποιος διαθέσιμος δημοσιονομικός χώρος αξιοποιείται επ’ ωφελεία, κυρίως, των χαμηλότερων εισοδηματικών στρωμάτων και της μεσαίας τάξης».</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>