<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/kallor-usa-vill-utreda-eu-for-att-infora-nya-tullar/"/>
    <meta property="og:site_name" content="DN.SE"/>
    <meta property="article:published_time" content="2019-11-21T20:18:38+00:00"/>
    <meta property="og:title" content="Källor: USA vill utreda EU för att införa nya tullar"/>
    <meta property="og:description" content="USA undersöker möjligheten att straffa EU med nya och omfattande tullar enligt samma princip som man hittills har straffat Kina."/>
  </head>
  <body>
    <article>
      <h1>Källor: USA vill utreda EU för att införa nya tullar</h1>
      <address><time datetime="2019-11-21T20:18:38+00:00">21 Nov 2019, 20:18</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>USA undersöker möjligheten att straffa EU med nya och omfattande tullar enligt samma princip som man hittills har straffat Kina. Det uppger källor för Politico på torsdagen.</b>
      </p>
      <p>President Donald Trump har vid åtskilliga tillfällen upprepat anklagelsen om att USA har blivit illa behandlat av andra länder. Och det är den inställningen som nu gör att USA väljer att utreda Europa och EU på samma sätt som man tidigare har gjort med Kina, skriver <a href="https://www.politico.com/news/2019/11/21/trump-trade-investigation-european-union-072517">Politico</a>.</p>
      <p><b>Det hot om tullar på </b>europeiska bilar som skulle ha satts i verket någon gång före den 14 november, men som aldrig kom, grundade sig på tanken att de europeiska bilarna utgör ett hot mot den nationella säkerheten. En koppling som har kommit att starkt ifrågasättas.</p>
      <p>Nu skriver Politico att USA är på väg att söka nya vägar för att lägga tullar på europeiska varor. </p>
      <p><b>Enligt nyhetssajten </b>överväger Trumpadministrationen att starta en utredning mot EU för att se om det går att hitta varor där amerikanska varor behandlats orättfärdigt eller drabbats av restriktioner. För att göra detta använder sig USA av samma klausul i en lag från 1974 som man hittills utnyttjat gentemot Kina.</p>
      <p>– Den skulle skapa en situation som skulle ge presidenten ett övertag över EU under det närmaste året, säger en tidigare funktionär inom administrationen till Politico.</p>
    </article>
  </body>
</html>