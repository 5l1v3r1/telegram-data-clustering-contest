<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/dolnoslaskie-wraki-autobus-z-peknieta-tarcza-hamulca-i-bus-ktory-od-rdzy-omal-sie-nie-rozpadl/"/>
    <meta property="og:site_name" content="Polsat News"/>
    <meta property="article:published_time" content="2019-11-21T20:31:00+00:00"/>
    <meta property="og:title" content="Dolnośląskie wraki: autobus z pękniętą tarczą hamulca i bus, który od rdzy... omal się nie rozpadł"/>
    <meta property="og:description" content="Inspektorzy transportu drogowego zatrzymali do kontroli autobus przewożący dzieci na szkolną wycieczkę do Czech. W pojeździe wykryto poważną usterkę - pękniętą w dwóch miejscach tarczę hamulcową. Pojazd został wycofany z ruchu. Z kolei w pobliżu Jeleniej Góry policjanci zatrzymali busa, który był tak zardzewiały, że podczas kontroli... omal się nie rozpadł."/>
  </head>
  <body>
    <article>
      <h1>Dolnośląskie wraki: autobus z pękniętą tarczą hamulca i bus, który od rdzy... omal się nie rozpadł</h1>
      <address>
        <time datetime="2019-11-21T20:31:00+00:00">21 Nov 2019, 20:31</time>
      </address>
      <p>
        <b>Inspektorzy transportu drogowego zatrzymali do kontroli autobus przewożący dzieci na szkolną wycieczkę do Czech. W pojeździe wykryto poważną usterkę - pękniętą w dwóch miejscach tarczę hamulcową. Pojazd został wycofany z ruchu. Z kolei w pobliżu Jeleniej Góry policjanci zatrzymali busa, który był tak zardzewiały, że podczas kontroli... omal się nie rozpadł.</b>
      </p>
      <related>
        <a href="https://www.polsatnews.pl/wiadomosc/2019-10-09/niezle-szambo-na-drodze-ciezarowka-przeciazona-o-ponad-20-ton/"/>
      </related>
      <p>W czwartek na odcinku autostrady A1 w Godowie inspektorzy z Wodzisławia Śląskiego (woj. dolnośląskie)  zatrzymali do rutynowej kontroli autokar przewożący uczniów jednej ze szkół na wycieczkę do czeskiej Ostrawy.</p>
      <p>W trakcie kontroli stanu technicznego samochodu dostrzegli w prawym, przednim kole szerokie pęknięcia na tarczy hamulcowej. Ważny element układu hamulcowego był poważnie uszkodzony w dwóch miejscach.</p>
      <figure>
        <img src="https://r.dcs.redcdn.pl/http/o2/redefine/cp/x2/x28saapfh4n2s2w6xir1z14s5qxb6934.jpg"/>
        <figcaption>
          <cite>GITD</cite>
        </figcaption>
      </figure>
      <p>Ponieważ usterka zagrażała bezpieczeństwu przewożonych osób, pojazd został wycofany z ruchu. Kierowcę autobusu ukarano mandatem.  </p>
      <p>
        <a href="https://www.polsatnews.pl/wiadomosc/2019-09-18/wypadek-autobusu-z-dziecmi-niedaleko-radomia-kilkanascie-rannych-osob/">
          <b>ZOBACZ: Wypadek autobusu z dziećmi niedaleko Kozienic. Kilkanaście rannych osób</b>
        </a>
      </p>
      <p>Z konsekwencjami finansowymi musi się też liczyć przewoźnik oraz osoba zarządzająca transportem w przedsiębiorstwie, wobec których wszczęto postępowanie administracyjne. Przewoźnikowi grozi 2 tysiące złotych kary, a zarządzającemu grzywna w wysokości 500 złotych.</p>
      <p>Firma transportowa, do której należał pojazd, podstawiła zastępczy, sprawny technicznie autobus, który przewiózł dzieci do celu.</p>
      <p>
        <b>W trakcie jazdy omal się nie rozpadł</b>
      </p>
      <p>Mimo, że na polskich drogach jest coraz więcej kontroli, a przeglądy techniczne pojazdów stają się coraz bardziej rygorystyczne, ciągle jeszcze można znaleźć prawdziwe jeżdżące wraki. </p>
      <p>Samochód w takim własnie stanie zatrzymali do kontroli policjanci jeleniogórskiej drogówki (woj. dolnośląskie). Stan techniczny busa marki peugeot już z daleka budził ich zastrzeżenia. </p>
      <figure>
        <img src="https://r.dcs.redcdn.pl/http/o2/redefine/cp/e7/e75kby8o8xmixsxixib4uyrgh323zc78.jpg"/>
        <figcaption>
          <cite>Policja Jeleniogórska</cite>
        </figcaption>
      </figure>
      <p>Samochód miał liczne usterki, elementy konstrukcyjne pojazdu były tak skorodowane, że w trackie jazdy omal się nie rozpadł. Podczas kontroli okazało się, że bus miał też niesprawne oświetlenie oraz budził zastrzeżenia co do emisji spalin.</p>
      <figure>
        <img src="https://r.dcs.redcdn.pl/http/o2/redefine/cp/rp/rpv4j7xm5f54xv4f76q67rcc99b44yeh.jpg"/>
        <figcaption>
          <cite>Policja Jeleniogórska</cite>
        </figcaption>
      </figure>
      <p>Auto nie posiadało badań technicznych od 7 miesięcy, a dowód rejestracyjny został zatrzymany osiem miesięcy temu z uwagi na zagrożenie bezpieczeństwa.</p>
      <figure>
        <img src="https://r.dcs.redcdn.pl/http/o2/redefine/cp/g3/g38yuqmuu4zv9nem1jjgb8rk5ne5qd3o.jpg"/>
        <figcaption>
          <cite>Policja Jeleniogórska</cite>
        </figcaption>
      </figure>
      <p>Mimo tego 26-letni kierowca przewoził w samochodzie dwóch pasażerów. Został więc ukarany mandatem a samochód trafił na lawetę.   </p>
      <p>
        <a href="https://www.polsatnews.pl/wideo/narzeczona-21-letniego-adama-z-konina-policja-powinna-nas-bronic-a-nie-zabijac_6759951/">WIDEO - Narzeczona 21-letniego Adama z Konina: policja powinna nas bronić, a nie zabijać</a>
      </p>
      <figure>
        <img src="https://r.dcs.redcdn.pl/http/o2/redefine/cp/9m/9mpox1z11bdrkn96xb2riyeaxdg5gw89.jpg"/>
      </figure>
    </article>
  </body>
</html>