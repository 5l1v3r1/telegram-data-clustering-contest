<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426204/otan-milaei-o-gkastone"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T13:50:01+00:00"/>
    <meta property="og:title" content="Όταν μιλάει ο Γκαστόνε"/>
    <meta property="og:description" content="-Κάτι άκουσα πως, ακόμα κι αν αποχωρήσουν βάσει του νέου νομοσχεδίου οι μεγάλοι σε ηλικία παράγοντες, μπορούν να παραμείνουν στις ομοσπονδίες τους ως σύμβουλοι…"/>
  </head>
  <body>
    <article>
      <h1>Όταν μιλάει ο Γκαστόνε</h1>
      <address>
        <time datetime="2019-11-21T13:50:01+00:00">21 Nov 2019, 13:50</time>
      </address>
      <p>
        <b>-Κάτι άκουσα πως, ακόμα κι αν αποχωρήσουν βάσει του νέου νομοσχεδίου οι μεγάλοι σε ηλικία παράγοντες, μπορούν να παραμείνουν στις ομοσπονδίες τους ως σύμβουλοι…</b>
      </p>
      <p>-Καταλαβαίνετε τι έχει να γίνει από ‘δω και πέρα με εικονικούς παράγοντες, ουσιαστικούς συμβούλους και μια αλλοπρόσαλλη κατάσταση όπου μπορούν να κινήσουν ακόμη τα νήματα όσοι είναι κοντά στα πράγματα.</p>
      <p>
        <b>-Διότι ο κάθε ενδιαφερόμενος θα βρει την άκρη για να παραμείνει όπου αισθάνεται ακμαίος και να προσφέρει έως ότου να βαρεθεί και όχι μέχρι να καταλάβει πως η διάδοχη κατάσταση επιβάλλεται…</b>
      </p>
      <p>-Η εναρμόνιση των καταστατικών των εγχώριων μ’ αυτά των παγκόσμιων ομοσπονδιών, ούτως ή άλλως επιβάλλεται και δεν χρειαζόταν το νέο νομοσχέδιο, ώστε να το καταλάβουν όσοι είναι στα υψηλά κλιμάκια.</p>
      <p>
        <b>-Δεν πρέπει όμως να… ξεφεύγουμε περισσότερο και να θίγουμε υπολήψεις με τα περί… αποχώρησης του καθενός, όταν μάλιστα είναι εκλεγμένος από τα σωματεία και όχι «διορισμένος».</b>
      </p>
      <p>-Γιατί, μη μου πείτε πως τα σωματεία δεν ξέρουν κάθε τέσσερα χρόνια τι ψηφίζουν. Αν το ισχυριστεί κάποιος αυτό, τότε δεν υπάρχει λόγος να συνεχίσουμε ν’ αναλύουμε καταστάσεις.</p>
      <p>
        <b>-Όταν λοιπόν οι καταστάσεις ξεφεύγουν, το νόημα χάνεται και μαζί κάθε προσπάθεια αλλαγής σ’ ένα υγιές πάντα πλαίσιο. Η αλήθεια είναι πως σε κάποιες ομοσπονδίες υπάρχουν παράγοντες και πρόεδροι με θητείες κάτι δεκαετίες.</b>
      </p>
      <p>Αυτό είναι όμως το πρόβλημα ή αν κάνουν σωστά τη δουλειά τους ή όχι. Γιατί μου φαίνεται πως κάπως έχει χαθεί η μπάλα και για να τη βρούμε πρέπει να βγούμε έξω από το γήπεδο…</p>
    </article>
  </body>
</html>