<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/dosvid-zastosuvannya-granulovanogo-mikrodobriva-5-element-na-plodonosnih-vinogradnikah/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-21T13:58:00+00:00"/>
    <meta property="og:title" content="Досвід застосування гранульованого мікродобрива «5 елемент» на плодоносних виноградниках"/>
    <meta property="og:description" content="На сучасний екологічний стан агросистем України значно впливають антропогенні фактори, зокрема, застосування хімічних добрив і засобів захисту від хвороб т"/>
  </head>
  <body>
    <article>
      <h1>Досвід застосування гранульованого мікродобрива «5 елемент» на плодоносних виноградниках</h1>
      <address>
        <time datetime="2019-11-21T13:58:00+00:00">21 Nov 2019, 13:58</time>
      </address>
      <figure>
        <img src="https://infoindustria.com.ua/wp-content/uploads/2019/11/5-el.jpg"/>
      </figure>
      <p>
        <b>На сучасний екологічний стан агросистем України значно впливають антропогенні фактори, зокрема, застосування хімічних добрив і засобів захисту від хвороб та шкідників сільськогосподарських культур. У зв’язку з цим постала необхідність відновлення природних екосистем і збереження їх біологічного розмаїття. Запобігти негативним наслідкам, які виникають після широкомасштабного використання хімічних засобів, можна за допомогою використання речовин природного походження. Ці препарати мають широкий спектр дії. Вони значно підвищують імунітет рослин та сприяють покращенню їх мінерального живлення. Поліпшуючи фізіологічний стан рослин, такі препарати стимулюють їхні ріст та розвиток, підвищують урожайність і якість. Крім того, вони характеризуються як екологічно чисті.</b>
      </p>
      <p>Тому актуально своєчасно та якісно вивчати і впроваджувати в сучасну технологію виноградного виробництва такі препарати, які є елементами органічного землеробства.</p>
      <p>Мета цієї роботи – вивчення впливу препарату «5 елемент» на ступінь розвитку виноградної рослини, можливість підвищення урожаю та його якісних показників, а також покращення стійкості до несприятливих умов навколишнього середовища як у період вегетації, так і в осінньо-зимовий період.</p>
      <p>Препарат «5 елемент» – це комплекс мікродоз солей макро- і мікроелементів, які підібрані таким чином, щоб підсилити функціональну діяльність грибів ендофітів на кореневій системі та в інших органах рослини з метою продукування властивих певному виду рослин життєво необхідних фізіологічно активних речовин. Ці речовини, своєю чергою, сприяють гармонізації процесів розвитку рослин. Зазначений препарат дозволений в органічному землеробстві та внесений до списку ЗЗР компанією із сертифікації «Органік Стандарт».</p>
      <p>Дослідження виконувалися в лабораторії фізіології відділу розмноження ННЦ «ІВіВ ім. В.Є. Таїрова» упродовж 2009–2012 рр. Усі польові досліди проводилися на виноградниках ДП ДГ «Таїровське» на технічних сортах Каберне Совіньйон і Сухолиманський білий, на столових сортах Одеський сувенір і Одеський ранній. Формування кущів – двоштамбовий кордон, схема садіння – 2,5 х 1,5 м. Культура винограду – неукривна і неполивна. Агротехнічні заходи були загальноприйняті в цій зоні виноградарства.</p>
      <p>Облікові кущі для аналізів відбиралися однакові за силою росту та елементами плодоношення. Для цього проводились агробіологічні обліки, якими передбачене однакове навантаження кущів бруньками, пагонами і суцвіттями відповідно до біологічних особливостей дослідних сортів.</p>
      <p>Кущі обприскували розчинами препарату «5 елемент» в концентрації 0,05% за 7–10 діб до цвітіння (І термін), одразу після цвітіння (ІІ термін), через 20 діб після II терміну обробки (ІІІ термін), на початку достигання ягід (ІV термін). Обприскували кущі одноразово (І термін), двічі (І + ІІ терміни), тричі (І + ІІ + ІІІ терміни) та чотири рази (І + ІІ + ІІІ + ІV терміни). Всі обробки проводилися паралельно з обробками від хвороб та шкідників, які були проведені за технологією.</p>
      <p><b>Результати досліджень. </b>Варто зазначити, що препарат «5 елемент» заслуговує на пильну увагу. Одержані дані за всіма параметрами позитивні – як у рік обробок, так і в роки післядії. Хоча необхідно зауважити, що агрокліматичні умови в роки досліджень були різними, тому вплив обробок винограду препаратом «5 елемент» також відрізнявся за роками. Так, зимовий період 2009–2010 рр. був дуже холодним, що спричинило загибель 40–80% бруньок. Крім того, погодні умови літа були сприятливими для розвитку хвороб мільдью та оїдіум, що викликало значне пошкодження листя і грон. 2011–2012 рр. були сприятливішими для розвитку винограду. Тому в таких нерівнозначних умовах середовища дія обробок препаратом «5 елемент» була більш показовою.</p>
      <p>Варто також відмітити, що ефективність позакореневих обробок цим препаратом залежить як від термінів і кількості обробок, так і від біологічної особливості сортів, що обробляються. Обприскування кущів розчинами препарату значно стимулюють ріст пагонів і розвиток листкової поверхні кущів. При цьому ріст пагонів стимулюється як в апікальній, так і в боковій меристемі, тобто збільшується лінійний ріст пагонів та їхній діаметр. Так, у всіх сортів, що досліджувалися, діаметр пагонів збільшувався на 6–17%, приріст пагонів на кущ у Каберне Совіньйон – на 34–60%, у Сухолиманського білого – на 23–52%, в Одеського сувеніра – на 17–60%, а в сорту Одеський ранній – на 21–46% порівняно з контролем. При цьому лінійний ріст пагонів збільшувався за рахунок зростання середньої довжини міжвузля (особливо у технічних сортів), яка підвищувалась у дослідних варіантах до 40–60%. Це дає можливість кущам краще провітрюватися, завдяки чому гальмується розвиток грибкових захворювань. Як ми раніше зазначали, позакореневі підживлення препаратом, що досліджувався, значно стимулюють розвиток листя, їхня площа збільшується, оскільки площа листкової поверхні всього куща підвищується майже в 1,2, раніше 1,3 разу в усіх досліджуваних сортах.</p>
      <p>При проведенні восени агробіологічних оцінок оброблені кущі характеризувалися тим, що визрівання пагонів у дослідних варіантах було значно вищим, ніж у контролях (на 7, раніше 12% в абсолютних величинах).</p>
      <p>Відомо, що посилення процесів росту та розвитку рослин відбувається завдяки інтенсивності процесів біосинтезу в тканинах листків. Одержаний експериментальний матеріал щодо вмісту пігментів у тканинах листя оброблених кущів підтверджує таке припущення: вже після першої обробки кущів вміст пігментів у них був вищим, ніж у контролях на всіх дослідних сортах, відрізнялися лише абсолютні величини і сила їх біологічних особливостей (товщина, щільність та колір листкових тканин). При подальших обробках (особливо при три- і чотириразових) вміст пігментів збільшувався, насамперед у пізніх сортів – Каберне Совіньйон і Одеський сувенір (на 15–50%, див. табл. 1).</p>
      <figure>
        <img src="http://infoindustria.com.ua/wp-content/uploads/2019/11/32.jpg"/>
      </figure>
      <p>Інтенсивність дихання в тканинах листків дослідних рослин також була активнішою порівняно з контрольним варіантом, особливо при три- чи чотириразових обробках.</p>
      <p>Крім того, обводнення тканин протягом усього періоду вегетації (в динаміці) у дослідних варіантах було дещо вищим, ніж у контрольних, особливо у сортів Сухолиманський білий та Одеський сувенір. При цьому при збільшенні загальної обводненості тканин листків вміст легкоутримуючої води був значно нижчим, ніж у контрольних варіантах (особливо у технічних сортів). Відомо, що цей показник є сигналом реакції рослини на несприятливі фактори довкілля. А літні періоди (особливо липень та серпень) у роки досліджень характеризувалися високими температурами повітря та посухою – як ґрунтовою, так і атмосферною.</p>
      <p>Отже, можна припустити, що позакореневе підживлення кущів, які перебувають у процесі вегетації, розчинами препарату «5 елемент» сприяє підвищенню захисних функцій на дію несприятливих факторів, тобто покращує водозатримуючу здатність тканин листків. Таке підвищення водозабезпечення тканин листків та інтенсивності процесів метаболізму (дихання і накопичення пігментів), які стимулюють додатковий синтез органічних речовин, не могло не вплинути на показники урожаю. Так, на всіх дослідних сортах було помітне збільшення урожаю на оброблених препаратом «5 елемент» ділянках. Оскільки облікові кущі були навантажені однаковою кількістю суцвіть, то збільшення урожаю з куща враховували за масою грон. Збільшення маси грон відбулося у всіх дослідних сортів за всіма варіантами, особливо у столових сортів. Маса грон підвищувалась як за рахунок збільшення маси та об’єму ягід у гроні, так і за рахунок збільшення кількості ягід у гронах. При цьому в ранньостиглого сорту Одеський ранній це відбувається лише після обприскування в період зав’язування і росту ягід, а в більш пізніх сортів (Одеський сувенір і особливо Каберне Совіньйон) – лише після обробок, коли грона вже сформувалися і відбувається їх дозрівання.</p>
      <p>Шкірка ягід у столових сортів стає міцнішою, силу на їх роздавлювання потрібно збільшити, особливо в забарвленого сорту Одеський сувенір (на 10–11%). Це дуже важливо як для транспортування, так і для споживання столових сортів винограду. Загалом урожайність усіх сортів, особливо технічних, значно підвищувалася у всіх варіантах порівняно з контролями. Кондиції соку ягід після обробок також змінювалися в кращу сторону. Цукристість соку була в дослідних варіантах дещо вищою, ніж у контролях, особливо при дво- та чотирикратних обробках у технічних сортів.</p>
      <p>Крім того, помітним є позитивний ефект обробок препаратом на урожайність винограду. Так, у сорту Каберне Совіньйон на другий рік маса урожаю з куща була вищою, ніж у контролях: вона збільшувалася як за рахунок збільшення маси грон, так і за рахунок їхньої кількості на кущі. Кондиції соку також були кращі: цукристість на 1,5–1,9 г/см3 вища, ніж у контролі, особливо при дво- та чотирикратних обробках.</p>
      <p>Дегустація виноматеріалів сортів Каберне Совіньйон та Сухолиманський білий, зроблених з винограду із дослідних ділянок та оброблених препаратом «5 елемент», продемонструвала вищу якість цих зразків порівняно з контрольними. Так, вони мають більш інтенсивні сортовий аромат, смак та екстрактивність.</p>
      <p>Дегустаційна оцінка контрольного зразка сорту Сухолиманський білий склала 7,78 бала, а дослідного –7,85 бала; у сорту Каберне Совіньйон, відповідно, 7,82 бала в контролі та 7,86–7,9 бала у дослідних зразках. Хімічний аналіз дослідних і контрольних зразків показав, що позакореневі обробки виноградників, які перебувають у процесі вегетації, препаратом «5 елемент» впливають на якість вина. Так, вміст спирту в контрольних зразках був на рівні 10,79–11,6%, при три- та чотириразових обробках – 11,98–13,6%. Показники титруємої кислотності та оцтової кислоти були найнижчі майже у всіх варіантах, а найвищі – при одноразовій обробці. Показники більшої екстрактивності вина (фенолів) також були вищі (414–430 г/дм3) у дослідних зразках, ніж у контролі (389 г/дм3), особливо при три- та чотирикратних обробках (див. табл. 2). Більш високий вміст фарбувальних речовин підтверджує результати вмісту фенолів у цих зразках, особливо при чотирикратних обробках. Винороби нашого інституту після дегустацій дослідних зразків вина запропонували розширення досліджень в напрямку застосування препарату «5 елемент» на виноградниках технічних сортів для покрашення якості виноматеріалу.</p>
      <figure>
        <img src="http://infoindustria.com.ua/wp-content/uploads/2019/11/34.jpg"/>
      </figure>
      <p>У зимовий період визначався фізіологічний стан тканин пагонів, тобто їх обводнення та накопичення в них запасних вуглеводів. Ще восени в результаті агробіологічних обліків було встановлено, що визрівання пагонів з ділянок, оброблених біопрепаратом «5 елемент», було вищим, ніж з контрольних (див. табл. 1). Визначення вмісту вуглеводів у тканинах пагонів показало, що в рослинах дослідних варіантів їх було більше, ніж у контролях. При цьому в несприятливих умовах зими захисні цукри швидше синтезуються із запасного крохмалю, який утворюється набагато інтенсивніше в період вегетації. Крім того, обводнення тканин пагонів у дослідних варіантах було вищим, ніж у контролі. Тобто обробки кущів препаратом «5 елемент», стимулюючи процеси метаболізму в тканинах листя в період вегетації, сприяють їх відтоку у тканини пагонів та накопиченню запасних речовин (у цьому випадку крохмалю) в тканинах пагонів, які є резервом для синтезу запасних цукрів у несприятливих умовах зимівлі.</p>
      <p>Особливої різниці між термінами обробок не виявлено, але при дво-, три- та чотирикратних обробках деякі показники були дещо вищими, ніж у контролях. Аналіз та дослідження анатомічної будови тканин пагонів, які проведені на зрізах під бінокуляром, показали, що їхня структура була більш щільною, ніж у контролях. Відношення діаметрів ксилеми до серцевини було вищим, як і кількість серцевинних променів: залежно від варіантів на 2–8 штук, кількість шарів лубу – 0,4–0,2 штуки. Найкращі ці показники при три- та чотирикратних обробках.</p>
      <p><b>Висновки.</b> Таким чином, використання препарату «5 елемент»» у виноградарстві створює сприятливі умови для росту рослин на тому чи іншому технологічному етапі їх розвитку, стимулює процеси росту і розвитку вегетативної та генеративної маси рослин, підвищує фізіологічну активність тканин та їхню стійкість до несприятливих факторів довкілля. На основі проведених досліджень виробництву рекомендовано на виноградниках, що перебувають у процесі вегетації, проводити позакореневе обприскування 0,05% розчином препарату «5 елемент» (250 г на 500 л на гектар) до та після цвітіння для сортів ранніх термінів дозрівання, а для середньо- і пізньостиглих сортів необхідне додаткове обприскування, коли грона сформовані, а також на початку їх дозрівання.</p>
      <p>За матеріалами прес-служби 5 element</p>
      <p>
        <i>Стаття опублікована у журналі «Агроіндустрія», серпень 2019 р.</i>
      </p>
    </article>
  </body>
</html>