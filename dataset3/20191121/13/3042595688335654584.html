<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/du-har-aldri-vaert-flottere/71845876"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T13:25:26+00:00"/>
    <meta property="og:title" content="Du har aldri vært flottere!"/>
    <meta property="og:description" content="Ingvild Flugstad Østberg var redd for å skuffe alle andre. I stedet vant hun sin desidert største seier."/>
  </head>
  <body>
    <article>
      <h1>Du har aldri vært flottere!</h1>
      <h2>Ingvild Flugstad Østberg var redd for å skuffe alle andre. I stedet vant hun sin desidert største seier.</h2>
      <address><time datetime="2019-11-21T13:25:26+00:00">21 Nov 2019, 13:25</time> by <a rel="author">Esten O. Sæther KOMMENTAR</a></address>
      <p><b>BEITOSTØLEN</b> (Dagbladet): De siste årene har det vært noen kritikere som har forlangt at norsk idrett skal bli «<i>nådeløs ærlig</i>» mot seg selv. Jeg håper de fikk med seg Ingvild Flugstad Østberg alene på scenen i dag under langrennssportens åpningsshow med en mikrofon og en langrennsliv på vent.</p>
      <figure>
        <img src="https://dbstatic.no/71846136.jpg?imageId=71846136&amp;width=1024&amp;height=615"/>
        <figcaption><b>OMFAVNET:</b> Ragnhild Haga og resten av skijentene trøster Ingvild Flugstad Østberg etter en gripende seanse der skistjernen fortalte om helseutfordringen sin. FOTO: Terje Pedersen / NTB scanpix Vis mer</figcaption>
      </figure>
      <p>Seansen var gripende ærlig selv uten alle detaljene om hva som har gått feil rett før sesongstarten på Beitostølen. Men den var ikke nådeløs.</p>
      <p>For det med «<i>nådeløs</i>» er et stygt, umenneskelig begrep. Selv toppidretten på sitt aller mest brutale, er jo ikke slik.</p>
      <p>Og det skjønner Ingvild enda litt mer om etter å ha vært så modig som i dag.</p>
      <p><b>INGVILD</b> kommer fra en strålende sesong. Aldri har hun vært en sterkere skiløper enn sist vinter da hun vant Tour de Ski og imponerte gjennom hele Seefeld-VM. Nå får hun ikke være med på en stund. Men hun gikk akkurat ned fra scenen som en enda større idrettsutøver:</p>
      <p>- <i>Jeg ønsker å være så åpen og ærlig som mulig. Prøver å være bevisst på hva jeg står for. Det er noen grunnleggende verdier</i>, sa hun.</p>
      <p>Og klarte nettopp det. Altså løfte fram de beste verdiene fra en trygg oppvekst og et langt godt idrettsliv midt i en yrkesmessig krise.</p>
      <p><b>FOR</b> selvsagt er det en form for krise når en proff skiløper ikke får gjøre jobben sin fordi hun ikke har klart å ta vare på helsa. Det er ekstremt vanskelig i en utholdenhetsidrett der det er en sammenhengende risiko for å blande samme sifrene fra stoppeklokka og badevekten.</p>
      <p>Ingvild trengte ikke å legge fram detaljene. TV-bildene lyver ofte om hvilke fysiske krav som stilles i langrenn, men bildene av en annerledes og betydelig lettere skiløper er tydelige nok.</p>
      <p>De siste par sesongene har Ingvild Flugstad Østberg gått fra å være en kraftfull skisprinter til å bli en klasseløper på distanse. Det har skjedd gjennom en vektreduksjon, og en balansegang på den tynne linja mellom idrettslig formålstjenelig og det som er sunt. Det er flott å følge naturlig spedbygde Therese Johaug på langturene, men det krever en kontinuerlig oppfølging av egen helse. Selv et så stort og allsidig idrettstalent som Ingvild har noen medfødte fysiske grenser.</p>
      <p><b>SLIK</b> balansegang er det ikke alltid lett å se og skjønne for den som er midt i den. Ingvild har fått nok av hjelp underveis til å trå rett, men har ikke alltid sett hvorfor den hjelpen var nødvendig.</p>
      <p>Akkurat det er til å kjenne seg igjen i for de fleste av oss. Hvem ser egentlig seg selv fullt ut? Men der du i de fleste yrker kan jobbe videre uten den selvinnsikten, er det en avgjørende kunnskap som utøver i en fysisk ekstremsport.</p>
      <p><b>AT</b> det norske skimiljøet har et medisinsk apparat som gjennomgående setter tøffe helsekrav også til sine største stjerner, er et sunnhetstegn. Det kommer samtidig som sporten utfordres på medisinsk etikk i fluordebatten, og rett etter en lang diskusjon om astmamedisinering.</p>
      <p>Denne konsekvente reaksjonen fra landslagslegene i forhold til Ingvild gir et riktig bilde av de verdiene dette miljøet står for. Hun er blitt stoppet før. Seinest i sommer i forbindelse med samling.</p>
      <p>Dengang ville hun vente med å snakke om det, og det er greit. Vi har ingen grunn til å tvinge oss inn på helsemøtene med langrennsløperne, men de kan ha grunn til å bruke erfaringene derfra til å hjelpe andre som driver med denne røffe fysiske sporten.</p>
      <p><b>DET</b> var det som skjedde i dag da Ingvild Flugstad Østberg gikk alene opp på scenen, og fleipet litt for å holde følelsene sånn nogenlunde i sjakk:</p>
      <p>- <i>Jeg er gravid</i>, sa hun,.</p>
      <p>Så fulgte et raskt «<i>Neida, bare fleip</i>», og så var det livets alvor:</p>
      <p>- <i>Jeg kunne satt meg i en bil og bare forsvunnet</i>, fortsatte hun. Altså gjort som store skiløpere i fortida dengang hvert personlig nederlag ble fulgt opp med å stikke til skogs.</p>
      <p><b>SÅ</b> forklarte hun hvorfor flukt ikke lenger var noe alternativ. At det denne gangen gjaldt noe som var større enn hennes egen helse:</p>
      <p>- <i>Dette må bli lettere å prate om</i>, sa hun.</p>
      <p>Og nå er det blitt akkurat det.</p>
      <p>Etter at en av Norges beste skiløpere hadde mot nok til å gå opp på den scenen, ta mikrofonen og fortelle for åpne kameraer og rett på nett om at livet som idrettsstjerne ikke bare er flott.</p>
      <p>For det er ikke idrettslivet.</p>
      <p>Selv ikke på den dagen da Ingvild Flugstad Østberg vant sin største seier.</p>
    </article>
  </body>
</html>