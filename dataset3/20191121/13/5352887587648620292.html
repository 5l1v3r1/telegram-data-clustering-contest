<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/nuomones/nuomones/vaiko-pinigu-didinimas---narkoze-rinkejams-pries-didinant-mokescius-1751574/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T13:37:00+00:00"/>
    <meta property="og:title" content="Vaiko pinigų didinimas – narkozė rinkėjams prieš didinant mokesčius"/>
    <meta property="og:description" content="Reklama"/>
  </head>
  <body>
    <article>
      <h1>Vaiko pinigų didinimas – narkozė rinkėjams prieš didinant mokesčius</h1>
      <address><time datetime="2019-11-21T13:37:00+00:00">21 Nov 2019, 13:37</time> by <a rel="author">Viktorija Čmilytė-Nielsen</a></address>
      <p>Reklama</p>
      <p>
        <b>Šiandien buvau viena iš tų kelių Seimo narių, kurie nepritarė vaiko pinigų didinimui. Nes tai yra ne tik akivaizdus rinkėjų papirkinėjimas. Pagal skubėjimą šią idėją iškėlus anksčiau nei kitus biudžetinius dalykus, akivaizdu, kad vaiko pinigus skubama paversti „nuskausminamaisiais“ mums visiems. Prieš rimtesnę operaciją.</b>
      </p>
      <p>Valstybės ižde pinigai neatsiranda iš niekur. Kažkam skyrus daugiau, kažkas gaus mažiau. Sutinku, kad Lietuvoje vis dar turime per daug šeimų, kurioms svarbus kiekvienas euras. O kaip 4 vaikų mama puikiai žinau, kiek viskas kainuoja.</p>
      <p>Tačiau. Jau šiemet spalį biudžete pritrūko lėšų vaiko pinigams. Iki metų pabaigos buvo likę beveik 3 mėnesiai, o pinigai baigėsi...</p>
      <p>Trūko net 42,5 milijono eurų. Iš kur imta? Taip, pasiskolinome. Štai, kokia realybė. O kas būna, kai neapskaičiuoji išlaidų ir puoli skolintis, kai pritrūksta? Viena iš televizijų jau rodo beveik realybės šou apie žmones, kuriems nepatinka taupyti, bet patinka skolintis. Panašu, kad filmavimo komanda greitai galės persikelti į Seimą. </p>
      <p>O jeigu rimčiau, tai vaiko pinigų didinimą vertinu kaip bjaurų socialdarbiečių ir valstiečių mėginimą išgelbėti savo reitingus ir politinę ateitį.</p>
      <p>Tai daroma labai įžūliai. Štai tik vakar aptarinėta, kad bus didinami Sodros mokesčiai dirbantiems individualiai. Mažiausių įmonių savininkams kiti metai bus kūdesni. Kaip ir dirbantiems su individualios veiklos pažymomis. Jūs ne iš jų? Deja, blogos naujienos jūsų taip pat neaplenks.</p>
      <p>Reklama</p>
      <p>Jau atsitraukiama nuo NPD didinimo. Negausite Jūs didesnio atlyginimo. Neverti, nusprendė valstiečiai. Galbūt dėl to, kad NPD nepaperka taip greitai rinkėjo, kaip vaiko pinigai. Tačiau tai ne viskas. Kitais metais daugiau mokėsime už degalus, rūkantys – už tabaką. Kils ir alkoholio kaina.</p>
      <p>Seimo koridoriais vis dar klaidžioja valstiečių paleistos automobilių taršos ir nekilnojamojo turto mokesčių šmėklos.</p>
      <p>Tad pagalvokime kiekvienas – ką iš tiesų su mumis daro valstiečiai, didindami vaiko pinigus 10 eurų?</p>
      <p>Kiek jie atims iš kiekvieno padidintų mokesčių pavidalu? Turite automobilį? Butą ar namą? Dirbate „sau“ ar planuojate tai daryti? O gal jūsų vaikai baigia universitetą ir svajoja apie savo verslą?</p>
      <p>Puiku, praverkime visi pinigines plačiau. Pasiruoškime ištraukti kur kas daugiau nei tie dosniai tiesiami 10 eurų.</p>
      <p>Beje, dėl didinamų mokesčių. Šiomis dienomis taip pat paaiškėjo, kad valstiečių profesionalai tiek „nutobulino“ motinystės išmokas reglamentuojančius įstatymus, jog išmokų nebegauna mamos, iki nėštumo dirbusios keliolika metų ir sąžiningai mokėjusios mokesčius. Nes valstiečių logika sako, kad keli mėnesiai be darbo prieš pat gimdymą yra svarbiau nei ilgus metus valstybei atiduodami sunkiai uždirbti mokesčiai.</p>
      <p>Reklama</p>
      <p>Kurie kitais metais tik augs.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/nuomones/nuomones/kas-vadelioja-susisiekimo-ministra-1748906/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/vaiko-pinigai---naujoji-socdarbieciu-vado-vizitine-kortele-1745678/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ukis/g-kirkilas-apie-vaiko-pinigu-didinima-iki-70-euru-ambicijos-praeis-ir-sutarsime-1745143/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/seimas-pritare-ismoku-vaikams-didinimo-projektui-1743355/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/p-pultinevicius-tapo-jauniausiu-lietuvos-istorijoje-sachmatu-didmeistriu-1743421/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/bulvaras/vcmilyte-nielsen-laukia-marsieciu-pasirodymo-seime-1742897/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/kokios-ismokos-priklauso-gimus-kudikiui-1739450/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/sociumas/viskas-musu-gerovei-ar-dar-vienas-irankis-kistis-i-seimos-gyvenima-1736872/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>