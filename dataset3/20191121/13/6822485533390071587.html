<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830068.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T13:15:00+00:00"/>
    <meta property="og:title" content="سخنگوی وزارت خارجه: پومپئو خود را از تفکرات قرن هجدهمی رها کند"/>
    <meta property="og:description" content="سخنگو و رئیس مرکز دیپلماسی عمومی و رسانه ای وزارت امور خارجه گفت: پمپئو بهتر است خود را از تفکرات قرن هجدهمی رها کند که صاحبان قدرت خود را فراتر از حقوق و قوانین بین‌المللی می‌دانستند."/>
  </head>
  <body>
    <article>
      <h1>سخنگوی وزارت خارجه: پومپئو خود را از تفکرات قرن هجدهمی رها کند</h1>
      <address>
        <time datetime="2019-11-21T13:15:00+00:00">21 Nov 2019, 13:15</time>
      </address>
      <p>سخنگو و رئیس مرکز دیپلماسی عمومی و رسانه ای وزارت امور خارجه گفت: پمپئو بهتر است خود را از تفکرات قرن هجدهمی رها کند که صاحبان قدرت خود را فراتر از حقوق و قوانین بین‌المللی می‌دانستند.</p>
      <p>به گزارش اداره کل اطلاع‌رسانی و امور سخنگویی وزارت امور خارجه،  سیدعباس موسوی روز پنجشنبه اظهارات وزیر خارجه آمریکا مبنی بر عدم تعارض شهرک‌سازی در اراضی اشغالی کرانه باختری با قوانین بین‌المللی را بشدت رد و محکوم کرد و آن را تاکیدی مجدد بر شراکت آمریکا در اشغال سرزمین فلسطین و جنایت‌های این رژیم در فلسطین و نیز اشغال و نقض حاکمیت کشورهای همسایه فلسطین توصیف کرد.</p>
      <p>وی با اشاره به اینکه اقدامات و اظهارات آمریکایی‌ها درخصوص فلسطین نقض صریح قوانین بین‌المللی است خواستار تحرک مجامع بین‌المللی در مخالفت و مقابله با آن شد.</p>
      <p>سخنگوی وزارت امور خارجه با اشاره به اینکه سرزمین فلسطین از آن مردم فلسطین است، بیان کرد: رژیم صهیونیستی رژیمی غاصب و اشغالگر است و تنها راه حل بحران فلسطین برگزاری همه پرسی در میان ساکنان اصلی سرزمین فلسطین است.</p>
      <p>موسوی به مایک پومپئو نیز توصیه کرد: بهتر است وزیر خارجه آمریکا، خود را از تفکرات قرن هجدهمی رها کند که صاحبان قدرت خود را فراتر از حقوق و قوانین بین‌المللی می‌دانستند. در قرن بیست و یکم نه آمریکا قدرت فائقه است و نه دیگر کسی نقض قوانین بین‌المللی توسط صاحبان قدرت را می‌پذیرد.</p>
    </article>
  </body>
</html>