<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019673/%D8%B4%D8%A7%D9%85-%D9%85%D8%AD%D8%B1%D9%85%D8%A7%D9%86%D9%87-%D8%B2%D8%A7%DA%A9%D8%B1%D8%A8%D8%B1%DA%AF-%D8%A8%D8%A7-%D8%AA%D8%B1%D8%A7%D9%85%D9%BE"/>
    <meta property="og:site_name" content="ایسنا"/>
    <meta property="article:published_time" content="2019-11-21T13:47:55+00:00"/>
    <meta property="og:title" content="شام محرمانه زاکربرگ با ترامپ"/>
    <meta property="og:description" content="خبرگزاری ان‌بی‌سی فاش کرده است که زاکربرگ در سفر ماه گذشته خود به ساختمان کنگره ایالات متحده برای بحث و تبادل نظر در مورد رمزارز پرحاشیه فیسبوک موسوم به &quot;لیبرا&quot; توقفی هم در کاخ سفید داشته و به همراه یکی از اعضای هیئت مدیره فیسبوک یک شام محرمانه با دونالد ترامپ داشته است."/>
  </head>
  <body>
    <article>
      <h6 class="kicker">خبرگزاری ان‌بی‌سی فاش کرد</h6>
      <h1>شام محرمانه زاکربرگ با ترامپ</h1>
      <address><time datetime="2019-11-21T13:47:55+00:00">21 Nov 2019, 13:47</time> by <a rel="author">محمدحسین رضوانی‌فرد</a></address>
      <p>خبرگزاری ان‌بی‌سی فاش کرده است که زاکربرگ در سفر ماه گذشته خود به ساختمان کنگره ایالات متحده برای بحث و تبادل نظر در مورد رمزارز پرحاشیه فیسبوک موسوم به "لیبرا" توقفی هم در کاخ سفید داشته و به همراه یکی از اعضای هیئت مدیره فیسبوک یک شام محرمانه با دونالد ترامپ داشته است.</p>
      <p><b>به گزارش ایسنا و به نقل از ان‌بی‌سی، </b>ماه گذشته مارک زاکربرگ مدیرعامل فیسبوک به طور علنی یک سفر به "کاپیتول هیل" ساختمان کنگره ایالات متحده داشت و در مقابل نمایندگان کنگره برنامه‌های رمزارز فیسبوک موسوم به "لیبرا"(Libra) را توضیح داد و ابهام زدایی کرد.</p>
      <p>اما اکنون خبرگزاری "NBC" فاش کرده است که زاکربرگ همچنین یک توقف دیگر در راه بازگشت داشته است که قبلاً فاش نشده بود. گفته می‌شود وی یک شام محرمانه در کاخ سفید به همراه "پیتر تیل" عضو هیئت مدیره فیسبوک با دونالد ترامپ رئیس جمهوری آمریکا داشته است.</p>
      <p>سخنگوی فیسبوک در بیانیه‌ای به خبرگزاری ان‌بی‌سی گفت: همانطور که برای مدیرعامل یک شرکت بزرگ آمریکایی طبیعی است، مارک زاکربرگ نیز دعوت به صرف شام با رئیس جمهور و بانوی اول آمریکا در کاخ سفید را پذیرفت.</p>
      <p>تاکنون هیچ نشانه‌ای در مورد دلیل این ملاقات فاش نشده است و این ملاقات تا به امروز یک راز بود.</p>
      <p>زاکربرگ اوایل همان ماه به صورت علنی با ترامپ در دفتر بیضی مشهور رئیس جمهور در کاخ سفید موسوم به "Oval Office" ملاقات کرده بود و در آخرین روز سفر خود نیز از کارخانه تولید رایانه‌های جدید "مک پرو" اپل در تگزاس که آن زمان در حال ساخت بود، بازدید کرد.</p>
      <p>انتهای پیام</p>
    </article>
  </body>
</html>