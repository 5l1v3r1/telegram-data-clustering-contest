<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/donacija-uae-osnovnoj-skoli-u-popovcu-vredna-pola-miliona/"/>
    <meta property="og:site_name" content="Krstarica"/>
    <meta property="article:published_time" content="2019-11-21T13:53:00+00:00"/>
    <meta property="og:title" content="Donacija UAE osnovnoj školi u Popovcu vredna pola miliona"/>
    <meta property="og:description" content="BEOGRAD - Na inicijativu Poslaničke grupe prijateljstva sa Ujedinjeni Arapskim Emiratima u Narodnoj skupštini, kojom predsedava poslanica Jelena Žarić"/>
  </head>
  <body>
    <article>
      <h1>Donacija UAE osnovnoj školi u Popovcu vredna pola miliona</h1>
      <address><time datetime="2019-11-21T13:53:00+00:00">21 Nov 2019, 13:53</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Na inicijativu Poslaničke grupe prijateljstva sa Ujedinjeni Arapskim Emiratima u Narodnoj skupštini, kojom predsedava poslanica Jelena Žarić Kovačević, Ambasada UAE je donirala opremu za predškolsku grupe u Osnovnoj školi „Milan Rakić“ u Popovcu.</p>
      <p>Škola se nalazi u gradskoj opštini Crveni Krst u Nišu, a donacija je vredna pola miliona dinara.</p>
      <p>Prostorija predškolskog obrazovanja se nalazi u starom delu škole sa starom stolarijom i nameštajem. Prostorija je mala, a svake godine usluge ustanove koristi veliki broj dece.</p>
      <p>Godinama unazad inventar nije obnavljan, kao ni igracke i drustvene igre, a sada je prostor uređen i opremljen novim nastavnim sredstvima i tehničkim uređajima.</p>
      <p>Time je omogućen bolji i kvalitetniji rad vaspitača sa decom i ukupan psihološko-socijalni razvoj dece.</p>
      <p>Ovo je, inače, treća donacija Ambasade UAE na teritoriji Nišavskog okruga, a na inicijativu Poslaničke grupe prijateljstva. Ranije, 2017. renovirana Osnovna škola „Nadežda Petrović“ u Ostrovici, a uskoro će početi radovi na renoviranju škole u Gornjoj Studeni, gde će biti zamenjena stolarija, a đaci će dobiti zdravije i kvalitetnije uslove za boravak u školi.</p>
      <p>Prilikom završetka radova predškolsku grupu od 27 mališana posetili su predsednica Grupe prijateljstva Jelena Žarić Kovačević i ambasador UAE Mubarak Said Al Daheri, načelnica Nišavskog okruga Dragana Sotirovski i predsednik opštine Crveni Krst Miroslav Milutinović.</p>
      <p>(Tanjug)</p>
    </article>
  </body>
</html>