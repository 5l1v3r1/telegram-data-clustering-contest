<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/219925"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T13:31:45+00:00"/>
    <meta property="og:title" content="Σε τριπλό άξελ και διπλό τόλουπ η ΕΡΤ για τον Αυγερόπουλο"/>
    <meta property="og:description" content="Άλλα ανεβάζει στη Διαύγεια η ΕΡΤ και άλλα, περισσότερα, ανακοινώνει στη συνέχεια και αφού έχει προηγηθεί δημόσια κατακραυγή."/>
  </head>
  <body>
    <article>
      <h1>Σε τριπλό άξελ και διπλό τόλουπ η ΕΡΤ για τον Αυγερόπουλο</h1>
      <address><time datetime="2019-11-21T13:31:45+00:00">21 Nov 2019, 13:31</time> by <a rel="author">Δημήτρης Κανελλόπουλος</a></address>
      <p>Το ζήτημα αφορά τον Γιώργο Αυγερόπουλο και τη χρηματοδότηση της ταινίας του «Agora II». Με εισήγηση του προέδρου της ΕΡΤ Κωνσταντίνου Ζούλα, η ΕΡΤ ανακάλεσε προηγούμενη απόφασή της και απέσυρε τη συμμετοχή της στην παραγωγή της ταινίας. Ιδού τι ανέβηκε στη Διαύγεια: «Το Διοικητικό Συμβούλιο, αφού έλαβε υπόψη την εισήγηση του Προέδρου του ΔΣ, αποφασίζει ομόφωνα και ανακαλεί την απόφαση με αρ. πρωτ.: 2862/31.7.2019 (Πρακτικό 197, Θ. 17ο : Συμμετοχή – Συμπαραγωγή της ΕΡΤ στο ντοκιμαντέρ με τίτλο«AGORA II», παραγωγής της εταιρίας Small Planet Productions)».</p>
      <p>Εννοείται πως, μετά τη δημοσιοποίηση της απόφασης της ΕΡΤ ακολούθησε ένας μικρός -μεγάλος, θα έλεγα- χαμός. Τεράστια η κατακραυγή. Είναι γνωστή η ποιότητα της δουλειάς του Γιώργου Αυγερόπουλου με αποτέλεσμα να ξεσηκωθεί πολύ κόσμος. Στα social media είχαμε πάρτι.</p>
      <p>Οπότε σήμερα η ΕΡΤ έβγαλε ανακοίνωση και μιλάει για fake news. Και μας λέει πως ναι μεν 1ον) αποφάσισε να πάρει πίσω τη χρηματοδότηση στην ταινία του Γιώργου Αυγερόπουλου, αλλά το έκανε επειδή 2ον) θα αγοράσει όλα τα δικαιώματα της ταινίας. Τότε, αφού είναι όλα τόσο καλώς καμωμένα, γιατί ανακοίνωσε μόνο το πρώτο αλλά «ξέχασε» να ανακοινώσει και το δεύτερο; Γιατί έβγαλε μόνο τη μισή απόφασή της και μας... μπέρδεψε;</p>
      <p>Από την ΕΡΤ, την οποία ρωτήσαμε γιατί συνέβη αυτό, μας απάντησαν ότι θα ανέβει και το δεύτερο σκέλος της απόφασης, όταν αυτό θα... τεθεί σε ισχύ!</p>
      <p>Αν κάποιος εκ των δημοσιογράφων που διαδίδουν fake news ότι τάχα η ΕΡΤ έκοψε τη νέα ταινία του Γιώργου Αυγερόπουλου, είχε μπει στον κόπο να τηλεφωνήσει είτε στην ΕΡΤ, είτε στον ίδιο το δημοσιογράφο, θα πληροφορείτο το εξής: ο κ. Αυγερόπουλος συναντήθηκε δύο φορές με τη νέα διοίκηση της ΕΡΤ και συμφώνησαν, αντί της εκ των υστέρων συμβολικής χρηματοδότησης της ταινίας του «AGORA 2», η ΕΡΤ να αγοράσει κατ' αποκλειστικότητα τα δικαιώματα προβολής της στην Ελλάδα για τα επόμενα χρόνια.</p>
      <p>Αυτό ακριβώς αποφάσισε το ΔΣ της ΕΡΤ και μάλιστα ομόφωνα.</p>
      <p>Στις ίδιες συναντήσεις μάλιστα συζητήθηκε και το ενδεχόμενο νέας συνεργασίας του δημοσιογράφου με τη δημόσια τηλεόραση -η οποία είχε διακοπεί τα τελευταία χρόνια- με μια νέα σειρά ντοκιμαντέρ του «Εξάντα» και μάλιστα σε σύμπραξη με το διεθνές τηλεοπτικό δίκτυο ARΤΕ, με το οποίο ήδη συνεργάζεται ο Γιώργος Αυγερόπουλος.</p>
      <table bordered="">
        <tr>
          <th align="center">
            <b>Ακολουθεί ολόκληρη η ανακοίνωση της ΕΡΤ:</b>
          </th>
        </tr>
      </table>
      <p>Και κάτι ακόμα: είναι αστείο να γράφει η Διοίκηση της Δημόσιας Ραδιοτηλεόρασης για το αν τηλεφωνήσαμε οι δημοσιογράφοι στην ΕΡΤ ή τον ίδιο τον Γιώργο Αυγερόπουλο. Γιατί μπορεί και να τηλεφωνήσαμε, κάποιοι... Και να μάθαμε.</p>
      <p>Αλλά θα υπάρχει και συνέχεια, ας μην ανησυχούν. Γιατί ξέρουμε και άλλους δημοσιογράφους των οποίων οι εκπομπές εγκρίθηκαν και ανέβηκαν στη Διαύγεια από τον Αύγουστο, αλλά η ΕΡΤ δεν τις ξεκινάει, επειδή δεν βρίσκει τα χρήματα, όπως τους λέει. Για την Όλγα Τρέμη βέβαια μπορούσε να βρει χρήματα, έτσι;</p>
      <related>
        <h4>Σχετικά Άρθρα</h4>
        <a href="https://www.efsyn.gr/tehnes/media/219749_poios-o-misthos-toys"/>
        <a href="https://www.efsyn.gr/node/219689"/>
        <a href="https://www.efsyn.gr/node/219519"/>
        <a href="https://www.efsyn.gr/tehnes/media/219135_mono-810000-tha-mas-kostisei-i-ekpompi-tis-olgas-tremi-stin-ert"/>
        <a href="https://www.efsyn.gr/tehnes/media/218788_press-cafe-ta-blepete-alites"/>
        <a href="https://www.efsyn.gr/tehnes/media/217483_press-cafe-oi-mpompires-kinimatografistes"/>
      </related>
    </article>
  </body>
</html>