<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/filmrecensioner/filmrecension-colombianska-monos-ar-maktig-men-exotiserande/"/>
    <meta property="og:site_name" content="DN.SE"/>
    <meta property="article:published_time" content="2019-11-21T13:00:00+00:00"/>
    <meta property="og:title" content="Colombianska ”Monos” är mäktig men exotiserande"/>
    <meta property="og:description" content="Colombias iögonenfallande Oscarsbidrag ”Monos” är ett mäktigt men exotiserande drama."/>
  </head>
  <body>
    <article>
      <h1>Colombianska ”Monos” är mäktig men exotiserande</h1>
      <address><time datetime="2019-11-21T13:00:00+00:00">21 Nov 2019, 13:00</time> by <a rel="author" href="https://www.dn.se/av/helena-lindblad/" target="_blank">Helena Lindblad</a></address>
      <p>
        <b>Colombias iögonenfallande Oscarsbidrag ”Monos” är ett mäktigt men exotiserande drama. Man kommer inte nära någon av de färgstarka karaktärerna, skriver Helena Lindblad.</b>
      </p>
      <details>
        <summary>Drama</summary>
        <p>
          <b>”Monos”</b>
        </p>
        <p>Regi: Alejandro Landes. </p>
        <p>Manus: Alejandro Landes, Alexis Dos Santos.  I rollerna: Sofia Buenaventura, Moises Arias, Wilson Salazar, Julianne Nicholson, Karen Quintero, Julianne Nicholson. Längd: 1 timme, 42 minuter (från 15 år). Språk: spanska.</p>
      </details>
      <p>Ett raggigt gäng halvvuxna ungdomar gömmer sig i ett kargt bergsområde bland egendomliga betongmonoliter under en hög kall himmel. En kortväxt ”budbärare” kommer och går, han drillar de unga gerillasoldaterna stenhårt i olika stridstekniker eller domderar över radion. Vill någon bilda par får de be snällt om tillåtelse.</p>
      <p>Snart visar det sig att de hormonstinna tonårssoldaterna vaktar en kidnappad amerikansk kvinna. Stämningen är spänd. Ett vuxenlöst party går överstyr, maktbalansen skiftar. Efter en attack från en namnlös fiende tvingas gänget omgruppera och de hamnar i ett fuktigt djungelhelvete i stället.</p>
      <p>Colombias iögonenfallande Oscarsbidrag är en publiksuccé på hemmaplan men har också uppenbarligen väckt starka känslor. Det sköra fredsavtalet mellan Farc-gerillan och myndigheterna har inte många år på nacken. </p>
      <p><b>”Monos” pekar inte ut</b> något specifikt land, eller namnger grupper, men det är förstås svårt att inte tänka på de väpnade revolutionärer som destabiliserade Colombia så länge. De var också kända för sina vidrigt långdragna kidnappningar, inte minst av politikern Ingrid Betancourt som hölls fången i sex hela år. </p>
      <blockquote>Visuellt är ”Monos” toppklass. Storyn, innehållet, lever dessvärre inte upp till det exklusiva emballaget.</blockquote>
      <p>Regissören Alejando Landes, som bara har gjort en film förut, är en stämningsskapare av Guds nåde. Några av filmårets mest makalösa scenerier bildar fond för ett drama om ett extremt utanförskap där gränserna mellan vem som är offer och vilka som är förövare flyter. Det handlar också om konkurrens, blint våld och gränslöshet.</p>
      <p>Landes har i intervjuer pratat om hur han inspirerats av Elem Klimovs brutala krigsskildring ”Gå och se”, och han lyckas faktiskt delvis fånga in en liknande känsla av ungdomlig utsatthet som ryssen uttryckte i sin betydande åttiotalsfilm. ”Monos” för också tankarna till Claire Denis ”Beau travail” med dess explosiva manliga maskulinitet. Visuellt är ”Monos” toppklass. Fotot (av Jasper Wolf) får en ofta att tappa hakan. De skiftande miljöerna, från de sterila bergen till den ångande, trånga skogen, blir bra bilder av hur ungdomarnas liv ändras – hur deras handlingsutrymme hela tiden blir mer kringskuret och problematiskt.</p>
      <p>Storyn, innehållet, lever dessvärre inte upp till det exklusiva emballaget. Filmen är full av färgstarka karaktärer men de förblir exotiserande symboler snarare än personligheter och man kommer ingen av dem nära. Historien kränger vildsint fram och tillbaka, men det blir inget riktigt intressant sagt vare sin mänskligt eller politiskt. </p>
      <p>
        <i>Se mer. Tre andra colombianska filmer: </i>
        <a href="https://vodeville.se/film/the-two-escobars-72651">
          <i>”The two Escobars</i>
        </a>
        <i>” (2010), </i>
        <a href="https://www.drakenfilm.se/film/virus-tropical">
          <i>”Virus tropical”</i>
        </a>
        <i>  (2017), </i>
        <a href="https://vodeville.se/film/pjaros-de-verano-347719">
          <i>”Birds of passage”</i>
        </a>
        <i> (2018). </i>
      </p>
      <p>
        <a href="https://www.dn.se/kultur-noje/filmrecensioner/">Läs fler filmrecensioner i DN</a>
      </p>
      <p>
        <a href="https://ext.dn.se/qs/widgets/arkku/image_factbox/index4.html?id=30982&amp;security=nrVvt">Länk till grafik</a>
      </p>
    </article>
  </body>
</html>