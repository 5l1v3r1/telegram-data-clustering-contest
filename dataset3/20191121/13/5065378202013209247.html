<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/oikonomia/story/1031336/proypologismos-ayxanetai-to-kea-ti-tha-ginei-me-ta-ypoloipa-epidomata"/>
    <meta property="og:site_name" content="Newsbomb"/>
    <meta property="article:published_time" content="2019-11-21T13:56:05+00:00"/>
    <meta property="og:title" content="Προϋπολογισμός: Αυξάνεται το ΚΕΑ - Τι θα γίνει με τα υπόλοιπα επιδόματα"/>
    <meta property="og:description" content="Τη μείωση των δαπανών για όλα τα κοινωνικά επιδόματα προβλέπει ο προϋπολογισμός του 2020, με εξαίρεση το Κοινωνικό Εισόδημα Αλληλεγγύης."/>
  </head>
  <body>
    <article>
      <h1>Προϋπολογισμός: Αυξάνεται το ΚΕΑ - Τι θα γίνει με τα υπόλοιπα επιδόματα</h1>
      <h2>Τη μείωση των δαπανών για όλα τα κοινωνικά επιδόματα προβλέπει ο προϋπολογισμός του 2020, με εξαίρεση το Κοινωνικό Εισόδημα Αλληλεγγύης.</h2>
      <address><time datetime="2019-11-21T13:56:05+00:00">21 Nov 2019, 13:56</time> by <a rel="author">Ευδοκία Μύτιλη</a></address>
      <p><b>Επίδομα γέννας από το 2020 και χορήγηση όλων των επιδομάτων</b> που χορηγούνται σήμερα <b>από τον <a href="https://www.newsbomb.gr/tags/tag/125776/opeka">ΟΠΕΚΑ</a></b> περιλαμβάνονται στο Προϋπολογισμό του 2020 που κατατέθηκε σήμερα (21/11). Παράλληλα, <b>ενεργοποιείται ο τρίτος πυλώνας του <a href="https://www.newsbomb.gr/tags/tag/15274/kea">ΚΕΑ</a> για την εξεύρεση εργασίας στους δικαιούχους που δεν εργάζονται.</b></p>
      <p>Συγκεκριμένα, από το 2020 προβλέπεται <b>μείωση των κρατικών επιχορηγήσεων για τις Παροχές σε ανασφάλιστους υπερήλικες, για τα Οικογενειακά επιδόματα, τα Επιδόματα ΑμΕΑ, το Στεγαστικό επίδομα</b> και συνεισφορά του Ελληνικού Δημοσίου στην <b>προστασία της πρώτης κατοικίας, αλλά και τα Σχολικά γεύματα. </b>Αντίθετα,<b> αυξάνονται οι επιχορηγήσεις για το Κοινωνικό Εισόδημα Αλληλεγγύης.</b></p>
      <p><b>Ο προϋπολογισμός του <a href="https://www.newsbomb.gr/tags/tag/125776/opeka">ΟΠΕΚΑ</a> θα ξεπεράσει τα 3,2 δισ. ευρώ</b> για την κάλυψη<b> όλων των προνοιακών παροχών, ενώ ενισχύονται ταυτόχρονα και μη επιδοματικές δράσεις όπως η γενικευμένη εφαρμογή του 3ου πυλώνα του ΚΕΑ με</b> σκοπό τη σύνδεση των δικαιούχων με την αγορά εργασίας.</p>
      <p>
        <b>Τρίτος πυλώνας <a href="https://www.newsbomb.gr/tags/tag/15274/kea">ΚΕΑ</a></b>
      </p>
      <p>Υπηρεσίες ενεργοποίησης: Οι δικαιούχοι και τα υπόλοιπα μέλη του νοικοκυριού, εφόσον δύνανται να εργαστούν και δεν εργάζονται, προωθούνται σε δράσεις που στοχεύουν<b> στην ένταξη ή επανένταξή τους στην αγορά εργασίας μέσω υπηρεσιών απασχόλησης και μπορεί να περιλαμβάνουν, μεταξύ άλλων:</b></p>
      <ul>
        <li>
          <b>Την κάλυψη προτεινόμενης θέσης εργασίας.</b>
        </li>
        <li>
          <b>Τη συμμετοχή σε προγράμματα κοινωφελούς εργασίας.</b>
        </li>
        <li>
          <b>Τη συμμετοχή σε προγράμματα επαγγελματικής κατάρτισης.</b>
        </li>
        <li>
          <b>Τη συμμετοχή σε προγράμματα απόκτησης επαγγελματικής εμπειρίας.</b>
        </li>
        <li>
          <b>Την ένταξη ή την επιστροφή στο εκπαιδευτικό σύστημα και στα σχολεία δεύτερης ευκαιρίας.</b>
        </li>
      </ul>
      <h3>
        <a href="https://www.newsbomb.gr/tags/tag/122692/epidoma-gennas">Επίδομα γέννας</a>
      </h3>
      <p><b>Στον τομέα της Πρόνοιας και Κοινωνικής Αλληλεγγύης,</b> προτεραιότητα της Κυβέρνησης αποτελεί<b> η διατήρηση του πλέγματος κοινωνικής προστασίας μέσω των επιδομάτων (προνοιακών, οικογενειακών κ.ά.) που χορηγεί ο ΟΠΕΚΑ</b>, καθώς και η ενίσχυση της ελληνικής οικογένειας με σκοπό μεταξύ άλλων και την αντιμετώπιση του οξέος δημογραφικού προβλήματος που αντιμετωπίζει η χώρα. Η μείωση των γεννήσεων στην Ελλάδα την τελευταία δεκαετία καθιστά την ανάγκη επαναθέσπισης κινήτρων προστασίας της μητρότητας και των γεννήσεων επιτακτική.</p>
      <p>Προς τούτο,<b> από την 01/01/2020 θεσπίζεται <a href="https://www.newsbomb.gr/tags/tag/122692/epidoma-gennas">επίδομα γέννησης</a> για κάθε παιδί</b> <b>που γεννιέται στην Ελλάδα, ύψους 2.000 ευρώ,</b> με τον προϋπολογισμό του μέτρου αυτού να<b> ανέρχεται το 2020 σε 123 εκατ. ευρώ.</b> Η χορήγηση της εν λόγω ενίσχυσης συνιστά αφετηρία για τον επαναπροσδιορισμό της σύγχρονης δημογραφικής πολιτικής της χώρας. Η στόχευση της χορήγησής της είναι διττή: αφενός η στήριξη της ελληνικής οικογένειας εν μέσω των παγιωμένων συνθηκών δημογραφικής γήρανσης και αφετέρου η σε βάθος χρόνου προστασία του συστήματος κοινωνικής ασφάλισης, με την προώθηση της γονεϊκότητας και την ενίσχυση της οικογενειακής και κοινωνικής συνοχής<b>, η οποία έχει δεχθεί ισχυρό πλήγμα κατά τα χρόνια της οικονομικής κρίσης. Η πρόβλεψη του εν λόγω επιδόματος σε περίοδο δημοσιονομικής στενότητας εμπεδώνει την πεποίθηση στην κοινωνία ότι η Πολιτεία εκτελεί την συνταγματική της αποστολή, καθιστώντας σαφή την προτεραιότητα που αποδίδει στην επίλυση του δημογραφικού προβλήματος</b> της χώρας.</p>
      <p>Αναλυτικά, το τελικό σχέδιο του προϋπολογισμού του κράτους, <b>για το 2020, προβλέπει πως το ισοζύγιο του Οργανισμού Προνοιακών Επιδομάτων και Κοινωνικής Αλληλεγγύης</b> <b>(<a href="https://www.newsbomb.gr/tags/tag/125776/opeka">ΟΠΕΚΑ</a>)</b> και του <b>Ναυτικού Απομαχικού Ταμείου (ΝΑΤ) για το οικονομικό έτος 2019 εμφανίζεται αρνητικό κατά 49 εκατ. ευρώ, ενώ για το 2020 είναι ισοσκελισμένο.</b> Επισημαίνεται ότι οι προνοιακές παροχές και οι οικονομικές ενισχύσεις που χορηγεί ο ΟΠΕΚΑ για την οικονομική στήριξη και την κοινωνική ένταξη οικογενειών και ευπαθών ομάδων του πληθυσμού χρηματοδοτούνται σε κάθε περίπτωση με ισόποσες επιχορηγήσεις από τον Κρατικό Προϋπολογισμό.</p>
      <p>
        <b>Για το 2020 προβλέπεται η συνέχιση της καταβολής των προνοιακών παροχών και οικονομικών ενισχύσεων που έχουν ήδη νομοθετηθεί και υλοποιούνται, όπως:</b>
      </p>
      <ul>
        <li>η παροχή σε ανασφάλιστους υπερήλικες</li>
        <li>το επίδομα κοινωνικής αλληλεγγύης ανασφάλιστων υπερηλίκων</li>
        <li>το επίδομα παιδιού</li>
        <li>το κοινωνικό εισόδημα αλληλεγγύης</li>
        <li>η επιδότηση στέγασης</li>
        <li>οι προνοιακές παροχές σε χρήμα σε άτομα με αναπηρία και</li>
        <li>λοιπά προγράμματα και δράσεις που αφορούν προνοιακές πολιτικές</li>
      </ul>
      <p>
        <b>Δείτε όλες τις τελευταίες <a href="https://www.newsbomb.gr/oles-oi-eidhseis">Ειδήσεις</a> από την Ελλάδα και τον Κόσμο, τη στιγμή που συμβαίνουν, στο <a href="https://www.newsbomb.gr/">Newsbomb.gr</a></b>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/oikonomia/story/1031260/aythaireta-paratasi-mexri-tis-30-ioynioy-gia-tin-taktopoiisi-toys">
          <b>Αυθαίρετα: Παράταση μέχρι τις 30 Ιουνίου για την τακτοποίησή τους</b>
        </a>
      </p>
      <p>
        <a href="https://www.newsbomb.gr/oikonomia/story/1031163/doro-xristoygennon-2019-pote-katavalletai-kai-poioi-einai-oi-dikaioyxoi-ypologiste-edo-to-poso">
          <b>Δώρο Χριστουγέννων 2019: Πότε καταβάλλεται και ποιοι είναι οι δικαιούχοι - Υπολογίστε ΕΔΩ το ποσό</b>
        </a>
      </p>
      <related>
        <a href="https://www.newsbomb.gr/oikonomia/story/1031330/syntaxeis-dekemvrioy-2019-oi-imerominies-pliromis-gia-ola-ta-tameia"/>
        <a href="https://www.newsbomb.gr/oikonomia/story/1031309/koinoniko-merisma-deite-posa-xrimata-tha-moirasei-i-kyvernisi-kai-se-poioys"/>
      </related>
    </article>
  </body>
</html>