<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/spoleczenstwo/474028-muzulmanie-studiujacy-w-toruniu-chca-przerw-na-modlitwe"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T13:46:23+00:00"/>
    <meta property="og:title" content="Muzułmanie studiujący w Toruniu chcą przerw na modlitwę. UMK odpowiada: &quot;W tej chwili nie ma takiej możliwości&quot;"/>
    <meta property="og:description" content="&quot;Była to prośba ustna, więc na razie sprawa nie ma charakteru formalnego&quot;."/>
  </head>
  <body>
    <article>
      <h1>Muzułmanie studiujący w Toruniu chcą przerw na modlitwę. UMK odpowiada: "W tej chwili nie ma takiej możliwości"</h1>
      <address><time datetime="2019-11-21T13:46:23+00:00">21 Nov 2019, 13:46</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>„W tej chwili nie ma takiej możliwości, utrudniałoby to pracę uczelni” - mówi portalowi tvp.info dr Ewa Walusiak-Bednarek z zespołu prasowego Uniwersytetu Mikołaja Kopernika w Toruniu w odpowiedzi na informację o tym, że muzułmańscy studenci UMK zwrócili się z prośbą o dostosowanie ich planu zajęć do terminarza modlitwy.</b>
      </p>
      <p>Studenci z Indonezji swoje zastrzeżenia zgłosili opiekunowi roku, a ten przedstawił sytuację prodziekan Wydziału Humanistycznego.</p>
      <blockquote>Była to prośba ustna, więc na razie sprawa nie ma charakteru formalnego. Jeśli chodzi o przerwy, raczej nie widzimy takiej możliwości. <b>Możliwe jest natomiast wygospodarowanie miejsca na modlitwę, ale raczej byłoby to miejsce o charakterze ekumenicznym, dla różnych wyznań</b></blockquote>
      <p>— mówi „Gazecie Pomorskiej” dr Ewa Walusiak-Bednarek.</p>
      <blockquote>
        <b>W tej chwili nie ma takiej możliwości, utrudniałoby to pracę uczelni</b>
      </blockquote>
      <p>— odpowiada z kolei na pytanie portalu tvp.info.</p>
      <p>Sceptycznie do pomysłu studentów odnosi się również Centrum Kultury Muzułmańskiej w Poznaniu, do którego o komentarz zwróciła się „Gazeta Pomorska”.</p>
      <blockquote>Owszem, jeśli studenci nie mają meczetu, a tak jest w Toruniu, warto byłoby wygospodarować im miejsce. Wystarczy pokój z dywanem, ewentualnie z wykładziną. No i oczywiście miejsce do ablucji, aby mogli się przed modlitwą obmyć. Resztę studenci zorganizują sobie sami</blockquote>
      <p>— informują przedstawiciele Centrum.</p>
      <blockquote>Pory modlitwy są zależne od położenia słońca. Sprawę komplikowałaby dodatkowo sezonowa zmiana czasu. <b>Owszem, muzułmanin powinien modlić się pięć razy dziennie, ale jeśli obowiązki i regulaminy na to nie pozwalają, nic się nie stanie, jeśli pomodlą się po zajęciach. Tak samo jest na Zachodzie</b></blockquote>
      <p>— dodaje duchowny z Centrum.</p>
      <p>Na UMK w Toruniu studiuje obecnie 140 muzułmanów.</p>
      <p>kb/”Gazeta Pomorska”/TVP Info</p>
    </article>
  </body>
</html>