<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_lvovi_vidbulas_prezentatsiya_proiektu_golos_zhinok_i_liderstvo_331318.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T13:55:00+00:00"/>
    <meta property="og:title" content="У Львові відбулась презентація проєкту &quot;Голос жінок і лідерство&quot;"/>
    <meta property="og:description" content="Сьогодні у місті презентували проєкт ʺГолос жінок і лідерствоʺ, метою якого є захист прав жінок і дівчат та просування гендерної рівності в Україні. Про це Гал-інфо повідомили у прес-службі ЛМР."/>
  </head>
  <body>
    <article>
      <h1>У Львові відбулась презентація проєкту "Голос жінок і лідерство"</h1>
      <h2>Сьогодні у місті презентували проєкт ʺГолос жінок і лідерствоʺ, метою якого є захист прав жінок і дівчат та просування гендерної рівності в Україні. Про це Гал-інфо повідомили у прес-службі ЛМР.</h2>
      <address>
        <time datetime="2019-11-21T13:55:00+00:00">21 Nov 2019, 13:55</time>
      </address>
      <slideshow>
        <figure>
          <img src="https://galinfo.com.ua/media/gallery/full/z/i/zinforum.jpg"/>
          <figcaption>У Львові відбулась презентація проєкту "Голос жінок і лідерство"</figcaption>
        </figure>
        <figure>
          <img src="https://galinfo.com.ua/media/gallery/full/z/i/zinforum1.jpg"/>
          <figcaption>У Львові відбулась презентація проєкту "Голос жінок і лідерство"</figcaption>
        </figure>
      </slideshow>
      <p>Проєкт фінансується Урядом Канади і впроваджується Українським жіночим фондом. Захід відвідав міський голова Львова Андрій Садовий.</p>
      <p>ʺЯ прийшов сьогодні сюди, бо маю велику повагу до вас, до тої унікальної праці, яку ви робите. Ви — лідери, ви даєте драйв, ви надихаєте. Мені приємно, що Львів — це те місто, де в більшості керують жінки. Позавчора ми обирали студентського мера і цю посаду зайняла жінка. А вчора, до 30-ліття Конвенції ООН про права дитини, у нас діти впродовж дня керували Львовом. І при цьому обміні дітей на посадовців мером Львова також стала дівчина! У керівництві міста половину посад займають жінки. Тому маю до вас велику пошану, адже завжди, коли є складна справа, тільки жінка може це розрулити. Те, що ви сьогодні у Львові показуєте результати своєї роботи, те, що ви тут зібралися і обмінюєтесь думками, — це прекрасно. Ви — молодці, ви — найкращіʺ, — зазначив мер Львова.</p>
      <p>Так, до заходу долучилось близько 45 представниць громадських організацій із шести областей Західної України.</p>
      <p>Цілі проєкту:</p>
      <ul>
        <li>покращення менеджменту і забезпечення сталості місцевих жіночих організацій, зокрема тих, що представляють вразливі групи жінок і дівчат;</li>
        <li>сприяння ефективності програм жіночих організацій та їх адвокації;</li>
        <li>підтримка регіональних та національних платформ, мереж та альянсів жіночих організацій та сприяння їх ефективності і впливу на політики в Україні.</li>
        <li>До заходу також долучились відомі спікери Ешлі Малруні, радниця, голова відділу міжнародного розвитку посольства Канади в Україні, та Влад Йонеску, перший секретар, провідний експерт проєктів посольства Канади в Україні.</li>
      </ul>
      <p>Партнери заходу: Ла Страда-Україна, Міжнародний Фонд ʺВідродженняʺ.</p>
      <p>Довідка:</p>
      <p>Під час свого візиту до України в липні 2018 року міністр міжнародного розвитку Канади Марі-Клод Бібо оголосила про виділення 4,75 мільйонів доларів для підтримки ініціативи ʺГолос жінок і лідерствоʺ в Україні, що впроваджується Українським жіночим фондом, підтримки організацій з прав жінок та їхньої колективної спроможності впливати на рішення.</p>
      <p>У грудні 2018 року Канада оголосила про широкий пакет підтримки чесних, прозорих та демократичних виборів в Україні. Пакет охоплював 4,8 млн доларів на ʺПідтримку нових жінок-лідерівʺ, що впроваджується Національним демократичним інститутом.</p>
      <p>У грудні 2018 року на щорічних загальних зборах Конгресу українців Канади в Монреалі Міністр Бібо оголосила, що Канада надасть 5 млн доларів на ініціативу ʺЖінки України: почуті, спроможні, сильніʺ, що впроваджується інститутом PACT.</p>
      <p>20 травня 2019 року Посольство Канади разом зі своїми партнерами — Українським жіночим фондом, Національним демократичним інститутом та Інститутом PACT — здійснили запуск нових програм для підтримки жінок-лідерів та жіночих організацій в Україні.</p>
      <figure>
        <iframe src="https://www.youtube.com/embed/qsI-vCEWPNg" width="640" height="360" data-service="Youtube" scrolling="no"/>
      </figure>
    </article>
  </body>
</html>