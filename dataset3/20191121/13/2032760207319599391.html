<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90181"/>
    <meta property="og:site_name" content="Denník politika"/>
    <meta property="article:published_time" content="2019-11-21T13:35:11+00:00"/>
    <meta property="og:title" content="V Colorade zatvorili desiatky škôl, medzi žiakmi sa rýchlo šíri vírus"/>
    <meta property="og:description" content="21.11.2019 (Webnoviny.sk) – V americkom Colorade zatvorili najmenej na dva dni vyše 40 škôl. Dôvodom je vírus, ktorý sa rýchlo šíri medzi žiakmi. Školský obvod Mesa County Valley 51 pritom musel zatvoriť všetky svoje zariadenia pre chorobu po prvý raz v histórii."/>
  </head>
  <body>
    <article>
      <h1>V Colorade zatvorili desiatky škôl, medzi žiakmi sa rýchlo šíri vírus</h1>
      <address><time datetime="2019-11-21T13:35:11+00:00">21 Nov 2019, 13:35</time> by <a rel="author">Webnoviny</a></address>
      <p>21.11.2019 (Webnoviny.sk) – V americkom Colorade zatvorili najmenej na dva dni vyše 40 škôl. Dôvodom je vírus, ktorý sa rýchlo šíri medzi žiakmi. Školský obvod Mesa County Valley 51 pritom musel zatvoriť všetky svoje zariadenia pre chorobu po prvý raz v histórii.</p>
      <p>„<i>Tento mimoriadny krok sme sa rozhodli spraviť v dôsledku rýchlo sa šíriaceho vírusu na našich školách</i>,“ uviedla zástupkyňa miestnych úradov Tanya Marvin. Obmedzenie sa týka aj všetkých aktivít po vyučovaní.</p>
      <h3>Neobvyklé šírenie ochorenia</h3>
      <p>Viac ako dvanásť škôl nahlásilo absencie zapríčinené „<i>chorobou a niekoľkými prípadmi zvracania na verejných priestranstvách škôl</i>„. V oblasti pritom v uplynulých týždňoch postihol žiakov aj iný vírus.</p>
      <p>„<i>Ich kombinácia spôsobila neobvyklé šírenie ochorenia</i>,“ uviedli predstavitelia obvodu s tým, že príznaky oboch vírusov sa prejavujú veľmi rýchlo. Patrí medzi ne aj zvracanie. Novší vírus v niekoľkých prípadoch zapríčinil aj zvýšenú telesnú teplotu nakazených ľudí.</p>
      <h3>Spáva sa ako norovírus</h3>
      <p>Zdravotníci sa snažia identifikovať ochorenie, ktoré sa podľa nich správa ako norovírus a trvá 12 až 24 hodín. Norovírus sa prenáša kontaktom s kontaminovanou vodou, jedlom či povrchom a následným vložením si rúk do úst.</p>
      <p>V školskom obvode Mesa County Valley 51 sa nachádza 46 škôl, ktoré navštevuje vyše 22-tisíc žiakov a poskytujú prácu pre takmer tritisíc ľudí.</p>
      <p>Viac k témam: <a href="https://www.webnoviny.sk/tag/virus/"><u>vírus</u></a><br/>Zdroj: Webnoviny.sk – <a href="https://www.webnoviny.sk/v-colorade-zatvorili-desiatky-skol-medzi-ziakmi-sa-rychlo-siri-virus/"><u>V Colorade zatvorili desiatky škôl, medzi žiakmi sa rýchlo šíri vírus</u></a> © SITA Všetky práva vyhradené.</p>
    </article>
  </body>
</html>