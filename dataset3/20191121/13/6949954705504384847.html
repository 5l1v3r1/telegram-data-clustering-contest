<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/21/nezzek_ilyen_lett_a_maybach_terepjaro/"/>
    <meta property="og:site_name" content="totalcar"/>
    <meta property="article:published_time" content="2019-11-21T13:48:00+00:00"/>
    <meta property="og:title" content="Nézzék, ilyen lett a Maybach terepjáró"/>
    <meta property="og:description" content="Kínában mutatkozott be a GLS 600, a Mercedes 2,8 tonnás luxusbatárja."/>
  </head>
  <body>
    <article>
      <h1>Nézzék, ilyen lett a Maybach terepjáró</h1>
      <address><time datetime="2019-11-21T13:48:00+00:00">21 Nov 2019, 13:48</time> by <a rel="author">Andróczi Balázs</a></address>
      <p>A Bentayga és a Rolls-Royce Cullinan közvetlen ellenfelének szánják az új modellt, amelyen ugyan akad Mercedes jelvény, ez nyilván jogi szempontból lényeges, de egy másik márkaarculatot is visel, a Maybachét.</p>
      <figure>
        <img src="https://kep.index.hu/1/0/3045/30454/304548/30454815_a8dec7d236851407b6b9984e49086909_wm.jpg"/>
        <figcaption>
          <a href="https://galeria.totalcar.hu/hirek/2019/11/21/mercedes-maybach_gls_600_2020/?currpic=30454795">Galéria: Mercedes-Maybach GLS 600 2020 [20 kép]</a>
        </figcaption>
      </figure>
      <p>A Mercedes <a href="https://totalcar.hu/magazin/hirek/2012/08/15/most_mar_temethetjuk_a_maybachot/">a Maybach 2012-es beszántása</a> után sem adta fel azt a törekvését, hogy a legdrágább autóknak állítson vetélytársat, így Mercedes-Maybach néven már három évvel később <a href="https://totalcar.hu/magazin/hirek/2014/11/19/megjott_az_uj_maybach_ami_mercedes_is/">elkezdték visszacsempészni a nevet</a>. Ennek nyilván olyan szempontból van jelentősége, hogy a jogi folytonosság ne álljon fenn a 2002 és 2012 között kínált modellekkel. Viszont vizuálisan egyre egyértelműbben növelik a távolságot a mezei Mercedes modellekhez képest.</p>
      <figure>
        <img src="https://kep.index.hu/1/0/3045/30454/304548/30454845_53a8abdf2dc3955b0e2adfebb1188880_wm.jpg"/>
        <figcaption>
          <a href="https://galeria.totalcar.hu/hirek/2019/11/21/mercedes-maybach_gls_600_2020/?currpic=30454775">Galéria: Mercedes-Maybach GLS 600 2020 [20 kép]</a>
        </figcaption>
      </figure>
      <p>Az új GLS 600-on például már a kezdetektől a függőleges rácsozatú hűtőmaszk látható, szemben a korábbi S600-assal, amelyen a Mercedes karakteres, vízszintes osztású hűtőmaszkját alkalmazták. És bár felismerhető benne a Mercedes GLS, látszik, hogy több részletmegoldással is igyekeztek eltávolítani a Mercedes-arculattól. Ilyen a négyszemélyes, szuperigényes kiviterű, állítható foteleket kínáló utastér, a kétszínű fényezés, vagy a speciális Maybach felnigarnitúra, persze a rengeteg jelvényen és feliraton kívül.</p>
      <figure>
        <img src="https://kep.index.hu/1/0/3045/30454/304549/30454959_1948a0ec45c636233967e9c26556d4f1_wm.jpg"/>
        <figcaption>
          <a href="https://galeria.totalcar.hu/hirek/2019/11/21/mercedes-maybach_gls_600_2020/?currpic=30454789">Galéria: Mercedes-Maybach GLS 600 2020 [20 kép]</a>
        </figcaption>
      </figure>
      <p>Itt látszik először annak a kézzel fogható bizonyítéka is, hogy a Mercedes tényleg nyugdíjazni készül a V12-es presztízsmotort. Bár a 600-as típusszám eddig egyértelműen azt jelölte, itt már a négyliteres biturbó V8-as 550 lóerős kivitelét takarja. A Maybach GLS hatalmas batár – ez még a képeken is egész jól átjön – ami ráadásul 2,78 tonnát nyom üresen, de a nyolchengeres turbómotorral így is 4,9 másodperc alatt gyorsulhat százra, és simán száguldhat 250 km/h-val, azaz a tizenkét henger dinamikai szempontból nem igazán fog hiányozni. Ráadásul ezzel a motorral a gyári fogyasztási adat 11,7 liter száz kilométerre, ami az autó termetét és képességeit nézve szintén kivételes értéknek tűnik.</p>
      <figure>
        <img src="https://kep.index.hu/1/0/3045/30454/304549/30454963_1c93813dc323a78ddff91c7a396b6310_wm.jpg"/>
        <figcaption>
          <a href="https://galeria.totalcar.hu/hirek/2019/11/21/mercedes-maybach_gls_600_2020/?currpic=30454777">Galéria: Mercedes-Maybach GLS 600 2020 [20 kép]</a>
        </figcaption>
      </figure>
      <p>Néhány részlettel még adós a Mercedes, például a vételárral is, de mivel a Maybach-Mercedes terepjáró forgalmazásának beindítása csak 2020 második felére várható, lesz még idő ezeket is nyilvánosságra hozni. Az azért valószínű, hogy 200 ezer euró alatt nemigen lehet majd megkapni, hasonlóan a közvetlen versenytársakhoz.</p>
    </article>
  </body>
</html>