<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/politiki/d-koytsoympas-egklimatiki-i-politiki-olon-ton-kyverniseon-sto-prosfygiko/"/>
    <meta property="og:site_name" content="ert.gr"/>
    <meta property="article:published_time" content="2019-11-21T13:23:47+00:00"/>
    <meta property="og:title" content="Δ. Κουτσούμπας: Εγκληματική η πολιτική όλων των κυβερνήσεων στο προσφυγικό"/>
    <meta property="og:description" content="Για «εγκληματική πολιτική» και «λάθη» στη διαχείριση του προσφυγικού ζητήματος, έκανε λόγο σε δηλώσεις του ο γγ της ΚΕ του ΚΚΕ Δημήτρης Κουτσούμπας από τα Ιωάννινα, όπου βρίσκεται από το πρωί στο πλαίσιο διήμερης περιοδείας στο νομό."/>
  </head>
  <body>
    <article>
      <h1>Δ. Κουτσούμπας: Εγκληματική η πολιτική όλων των κυβερνήσεων στο προσφυγικό</h1>
      <address><time datetime="2019-11-21T13:23:47+00:00">21 Nov 2019, 13:23</time> by <a rel="author">Βιβή Παπαστεφάνου</a></address>
      <p>Για «<b>εγκληματική πολιτική</b>» και «λάθη» στη διαχείριση του προσφυγικού ζητήματος, έκανε λόγο σε δηλώσεις του ο γγ της ΚΕ του ΚΚΕ <b>Δημήτρης Κουτσούμπας</b> από τα <b>Ιωάννινα</b>, όπου βρίσκεται από το πρωί στο πλαίσιο διήμερης περιοδείας στο νομό.</p>
      <p>«Καθαρή θέση από την αρχή ως ΚΚΕ: είναι εγκληματική η πολιτική όλων των μέχρι σήμερα κυβερνήσεων την οποία συνεχίζει και η κυβέρνηση του κ. Μητσοτάκη όσον αφορά το προσφυγικό», τόνισε ο κ. Κουτσούμπας και συνέχισε: «Το πρώτο μεγάλο λάθος είναι η συνέχιση της συμφωνίας ΕΕ-Τουρκίας, όπως επίσης είναι το Δουβλίνο, το οποίο εγκλωβίζει, και μάλιστα σε <b>διπλό εγκλωβισμό</b>, τους πρόσφυγες, τους ξεριζωμένους. Είναι <b>μεγάλη ευθύνη</b> το ότι συμμετέχουμε στη συνέχιση των πολέμων και των επεμβάσεων που δημιουργούν το προσφυγικό πρόβλημα και στέλνουν γυναικόπαιδα στη χώρα μας».</p>
      <p>Θέση του ΚΚΕ, όπως επισήμανε ο γενικός γραμματέας, είναι ότι πρέπει «να κλείσουν αμέσως όλα τα hot spot στα νησιά, να μην υπάρχουν κλειστά κέντρα, ουσιαστικά φρούρια, στρατόπεδα, φυλακές γι’ αυτούς τους ξεριζωμένους». Προσέθεσε δε πως «πρέπει να επανενωθούν οι οικογένειες, να επιλυθούν τα προβλήματα των παιδιών και με πολύ γρήγορες διαδικασίες από την ηπειρωτική Ελλάδα, να παίρνουν άσυλο όσοι το δικαιούνται και οι υπόλοιποι, να παίρνουν το δρόμο για τις χώρες προορισμού τους».</p>
      <p>Στο επίκεντρο της συνάντησης που είχε νωρίτερα με τον πρύτανη του Πανεπιστημίου Ιωαννίνων, <b>Τριαντάφυλλο Αλμπάνη</b> βρεθήκαν, μεταξύ άλλων όπως είπε, τα ζητήματα της <b>υποχρηματοδότησης</b>, των <b>ελλείψεων σε διδακτικό προσωπικό</b>, της <b>στέγασης</b> και της <b>σίτισης</b> των φοιτητών, σειρά ζητημάτων που επιβαρύνουν την εργατική λαϊκή οικογένεια και συνέχισε:</p>
      <p>«Θέσαμε διάφορα ζητήματα που αφορούν το εκπαιδευτικό σύστημα, το Νόμο Πλαίσιο την πολιτική της κυβέρνησης, αλλά και την ανάγκη το φοιτητικό, το εκπαιδευτικό, κίνημα να παλέψει για την αναβάθμιση των πανεπιστημίων χωρίς ιδιώτες, χωρίς κατάργηση και παραβίαση του πανεπιστημιακού ασύλου, προς όφελος των φοιτητών έτσι ώστε τα πτυχία που παίρνουν τα παιδιά μας να μη μένουν στην κορνίζα, αλλά να αξιοποιούνται με βάση το αντικείμενο που σπούδασαν, την επιστήμη τους, για να βρίσκουν μια μόνιμη και σταθερή δουλειά για να μπορούν αν επιβιώνουν στη ζωή τους».</p>
      <p>
        <b>Πηγή: ΑΠΕ-ΜΠΕ</b>
      </p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/florina/panepistimio-kai-filoxenia-prosfygon-kai-metanaston-sto-dimotiko-symvoylio-florinas/"/>
        <a href="https://www.ert.gr/eidiseis/ellada/politiki/m-logothetis-osoi-diavioyn-sta-nea-kentra-den-tha-einai-kratoymenoi-oyte-fylakismenoi-audio/"/>
        <a href="https://www.ert.gr/perifereiakoi-stathmoi/notio_aigaio/m-kolias-den-apodechomaste-tetelesmena-sto-prosfygiko-zitima/"/>
        <a href="https://www.ert.gr/eidiseis/ellada/kinonia/oi-axones-toy-schedioy-gia-to-metanasteytiko-protes-antidraseis-apo-tis-topikes-koinonies-video/"/>
        <a href="https://www.ert.gr/featured/to-schedio-tis-kyvernisis-gia-to-metanasteytiko/"/>
        <a href="https://www.ert.gr/perifereiakoi-stathmoi/notio_aigaio/th-nikitaras-to-prosfygiko-den-antimetopizetai-me-kentra-kleistoy-typoy-fylakes/"/>
      </related>
    </article>
  </body>
</html>