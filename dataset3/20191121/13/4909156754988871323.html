<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200971/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-21T13:53:00+00:00"/>
    <meta property="og:title" content="יצאו דרך לחדשה"/>
    <meta property="og:description" content="עליית הביקוש לחשמל וירידה משמעותית במחיר הריבית הובילה את חברת חשמל לרווחים של 1.45 ש&quot;ח | בדו&quot;חות מתחילים להשתקף תוצאות הרפורמה, שמאפשרת לחברה לצאת לדרך חדשה אך מכילה גם סכנות לעתיד"/>
  </head>
  <body>
    <article>
      <h6 class="kicker">תוצאות הרפורמה</h6>
      <h1>יצאו דרך לחדשה</h1>
      <h2>חברת החשמל סיימה את הרבעון השלישי עם עלייה של 250 מיליון ש"ח ברווח. <br/>עליית הביקוש לחשמל וירידה משמעותית במחיר הריבית הובילה את חברת חשמל לרווחים של 1.45 ש"ח | בדו"חות מתחילים להשתקף תוצאות הרפורמה, שמאפשרת לחברה לצאת לדרך חדשה אך מכילה גם סכנות לעתיד</h2>
      <address><time datetime="2019-11-21T13:53:00+00:00">21 Nov 2019, 13:53</time> by <a rel="author">ארז רביב</a></address>
      <p>בחברת החשמל רואים שיפור בתוצאות הכספיות ומסכמים 3 רבעונים בשנת 2019 ברווח של 1.45 מיליארד שקלים, וזאת לעומת 1.2 מיליארד בתקופה המקבילה בשנה שעברה.</p>
      <p>חברת החשמל פרסמה אתמול בערב (רביעי) את <a href="https://mayafiles.tase.co.il/rpdf/1263001-1264000/P1263912-00.pdf">הדוחות הכספיים</a> לתשעת החודשים הראשונים של שנת 2019, לפיהן הרווח עמד על 1.45 מיליארד שקלים, עליה של כ-250 מליון שקלים לעומת התקופה המקבילה בשנה שעברה, זאת בנטרול אירועים מיוחדים. הסיבות: עליה בביקוש לחשמל וקיטון של 400 מליון שקלים בהוצאות הריבית.</p>
      <p>רווחי החברה לתשעת החודשים הראשונים של שנת 2018 גדלו בעקבות אירועים חד פעמיים שהעיקרי שבהם לאחר השפעת המס היה חתימת החברה על הסכם מול המדינה , רשות מקרקעי ישראל ועיריית תל אביב להסדרת נכסיה , אשר הביא לרווח חד פעמי בסך של 2.4 מיליארדי (נטו) שקלים.</p>
      <p>אלוף במיל. יפתח רון-טל, יו"ר חברת החשמל מסר: " הן בזכות הרפורמה במשק החשמל והן בזכות צעדים עסקיים וניהוליים נחושים שביצעה ומבצעת חברת החשמל – כסף חוזר ללקוחות באמצעות <a href="https://www.davar1.co.il/200712/">הפחתה של תעריף החשמל</a>. ההתנהלות האחראית והנחושה של חברת החשמל בישום הרפורמה, וצעדי ההתייעלות בהן נוקטת החברה תורמים באופן ישיר הן להורדת יוקר המחיה בישראל והן לצמיחה".</p>
      <h3>מרוויחים מהמשבר העולמי</h3>
      <p>הוצאות הריבית בתקופת תשעת החודשים הראשונים של 2019  היו בסך כ-1 מיליארד ש"ח, ירידה של כ-27% מתקופה מקבילה אשתקד ב-2018, בה הוצאות הריבית היו בסך 1.4 מיליארדי ש"ח. ירידת הוצאות הריבית, היא תוצאה עקיפה של ההאטה הפיננסית העולמית, אשר גורם למצבים פיננסים חסרי תקדים. חלק מהממשלות מנפיקות אגרות חוב בריבית שלילית ועדיין זוכות לביקושים, בעיקר בשל הצורך לאזן השקעות מסוכנות עם השקעות סולידיות בטוחות בתיקי ההשקעות. חובות חברת החשמל נחשבות להשקעה סולידית, ולכן גם הריבית עליהם יורדת.</p>
      <figure>
        <img src="https://www.davar1.co.il/wp-content/uploads/2019/07/020719_hashmal1.jpg"/>
        <figcaption>מנכ"ל מחברת החשמל עופר בלוך (מימין), שר האנרגיה והתשתיות יובל שטייניץ, יו"ר חברת החשמל יפתח רון-טל, ומנכ"ל משרד האוצר שי באב"ד במסיבת עיתונאים בנושא מכירת תחנת הכח 'אלון תבור', 2 ביולי 2019 (צילום: ארז רביב)</figcaption>
      </figure>
      <p>החוב הפיננסי הכולל של החברה, הסתכם לסך 38 מיליארדי ש"ח ליום 30 בספטמבר 2019, בדומה למצבו בסוף שנת 2018. עם זאת, יישום תקן חשבונאי IFRS16 העלה את מצבת החובות במיליארד ש"ח, כך שהייתה נרשמת ירידה של מיליארד ש"ח בחוב, ללא שינוי שיטת הרישום.</p>
      <p>לפי הודעת החברה, בתשעת החודשים שהסתיימו ביום 30 בספטמבר 2019, חל גידול של 5.6% במכירות החשמל של החברה לעומת התקופה המקבילה אשתקד בסך של כ-1 מיליארד  ש"ח , הנובע מגידול בביקוש לחשמל ומעליה במחיר החשמל.</p>
      <h3>הרפורמה מתבטאת לדו"חות</h3>
      <p>לפי הודעת החברה, הדוחות הכספיים משקפים את ניצני השינוי בעקבות הרפורמה בחברת החשמל, לרבות פרישות עובדים <a href="https://www.davar1.co.il/188655/">ומכירת חלק מאתרי החברה</a>. החיסכון הנובע מפרישות עובדים מיועד למימון העלות הכרוכה ביישום הרפורמה במהלך השנים הבאות. עם זאת, ההסכמה על הרפורמה "ניקתה את השולחן" ואפשרה השקת <a href="https://www.davar1.co.il/175901/">תכנית השקעות חדשה ברשת</a> שתטפל <a href="https://www.davar1.co.il/154605/">בתת-ההשקעה הקיימת</a>, <a href="https://www.davar1.co.il/103106/">והסדר נכסים</a> מול המדינה ורשויות מקומיות, אשר משפרים את מצב החברה.</p>
      <figure>
        <img src="https://www.davar1.co.il/wp-content/uploads/2019/07/%D7%AA%D7%97%D7%A0%D7%95%D7%AA-%D7%9B%D7%97-01.png"/>
      </figure>
      <p>התמורה שהתקבלה בעבור מכירת תחנת "אלון-תבור" נחשבת לגבוהה מהצפוי ואמורה להוזיל את תעריף החשמל, אך כדאי לציין גם הסתייגויות. מה שהמשקיעים משלמים כעת, הם מצפים להחזיר לעצמם, בתוספת ריבית, מתעריף החשמל העתידי. מכירת התחנה איננה רק מכירת הפעילות, אלא גם מכירת שטחי הנדל"ן, בהם ניתן להקים יחידות ייצור נוספות בקלות יחסית, או גם פעילות עסקית אחרת, במשק החשמל או בתחום אחר.</p>
      <h3>הסכנות שעוד קיימות</h3>
      <p>הרפורמה הדרמטית בחברת החשמל, אשר נושאת השלכות אדירות על המשק, ממוקדת בהפרטת ענק של ייצור החשמל <a href="https://www.davar1.co.il/101865/">והחלשת חברת החשמל ועובדיה</a>. הרפורמה עברה <a href="https://www.davar1.co.il/102406/">בשקט </a>במערכת הפוליטית, ללא כל התנגדות או אפילו הבנה בסיסית בקרב רוב חברי הכנסת לגבי משמעותה. רק התנגדות עיקשת של ועד העובדים וההסתדרות, ריככו את הרפורמה, כך שחלק משמעותי מייצור החשמל יישאר ב-8 השנים הקרובות בידי חברת החשמל והעובדים הפורשים זכו לתנאי פרישה מכבדים, לצד שיפור בזכויות העובדים שנשארים.</p>
      <p>בדרך כלל, הפרטת ייצור החשמל <a href="https://www.davar1.co.il/101865/">לא מועילה לציבור הרחב</a>. נכון להיום, יצרנים פרטיים מוכרים חשמל בהנחה לעומת חברת החשמל, אך בעיקר משום שמדינת ישראל סידרה להם הנחה ברכש הגז, במסגרת מתווה הגז בשנת 2015. לעומתם,  חברת החשמל משלמת את המחיר היקר במשק. דווקא בחוזה זה, סירבה הממשלה להתערב. הפרטות דומות במדינות המערב גרמו לעתים לפגיעה באמינות אספקת החשמל.</p>
      <h3>התקדים שנמנע בישראל – הפרטת הרשת</h3>
      <p>הרפורמה המקורית במשק החשמל, כללה תכניות להפרטת כל מקטעי המשק – ייצור, חלוקה, הולכה ואספקה בעוד הרפורמה הנוכחית מפריטה את מרבית הייצור ופותחת לתחרות את האספקה.</p>
      <p>בקליפורניה, בשונה מישראל, חברות פרטיות לא רק מייצרות חשמל אלא גם מחזיקות ברשת. בשנים עברו נהגה חברת פסיפיק גס אנד אנרג'י (PG&amp;E) <a href="https://www.davar1.co.il/199189/">לחלק את רווחיה לבעלי המניות תוך שהיא מזניחה את תחזוקת הרשת</a>. פעולתה זו גורמת בשנים האחרונות לשריפות ענק, בהן נהרגים עשרות בני אדם ונהרסים עשרות אלפי בתים. השנה, החלטה החברה לראשונה ליצור <a href="https://www.davar1.co.il/197303/">עלטה יזומה</a> למשך מספר ימים, בעת שרוחות יבשות ומהירות נשבו באיזורי החלוקה שלה, על מנת למנוע שריפות חדשות, וניסיון לתיקוני בזק בקרב קווי הולכה ארוכים מאוד, בהצלחה חלקית.</p>
      <figure>
        <img src="https://www.davar1.co.il/wp-content/uploads/2019/11/041119_fire1.jpg"/>
        <figcaption>שריפת הענק בקליפורניה, ארה"ב. 31 באוקטובר 2019. (AP Photo/Noah Berger, File)</figcaption>
      </figure>
      <p>תושבים רבים בקליפורניה נאלצים להישען על גיבוי מגנרטורים ביתיים, המספקים חשמל מוגבל ויקר מאוד. ייצור בגנרטורים כאלו גם מזהם הרבה יותר קרוב לאוכלוסיה וגם בעל שיעור זיהום סגולי גבוה הרבה יותר. מרבית המערכות הסולריות במדינה מחוברות לרשת, ולכן בעת הפסקת חשמל, כושר הייצור שלהן מתבזבז לחלוטין. ניצולן בעת הפסקה, מחייב התקנת ממירים מיוחדים עם או בלי סוללות אחסון, כך שהיוקר היחסי של השקעות אלו הובילו לכך שרוב בעלי הפנלים לא ביצעו אותן. הכשלונות של PG&amp;E הובילו גורמים פוליטיים ומוניציפליים לנסות להעביר את רשת החשמל לבעלות ציבורית.</p>
      <h3>פיילוט בהפרטת אספקת החשמל יצא לשימוע</h3>
      <p>ברשות החשמל פרסמו לאחרונה <a href="https://pua.gov.il/hearings/documents/shimua_pilot_male.pdf">שימוע</a> על פתיחת מקטע אספקת החשמל לגורמים פרטיים, כלומר להתנהלות מול הלקוח ופעילות הגביה של התשלום. מדובר בפיילוט לשנתיים הכולל מתן רישיון מכירת חשמל לכלל משקי הבית גם לספקי חשמל קיימים כמו יצרנים פרטיים המוכרים כיום חשמל לגופים גדולים בלבד, וגם לגופים חדשים, אשר ירכשו חשמל בסיטונות וימכרו אותו בקמעונאות, על בסיס יתרון יחסי במערכות שירות לקוחות וגביה קיימות. גופים לדוגמה שעשויים להתעניין בכך הם שופרסל, סלקום, פרטנר ורמי לוי.</p>
      <p>רכישה מספק שאינו חברת החשמל תחייב את החלפת המונה למונה חכם של חברת החשמל שנקרא "מונה רציף", המשדר באופן רציף את צריכת החשמל במשק הבית. עיקרון חשוב בפיילוט הוא שמירה על המונים עצמם בידי חברת החשמל, ובכך לא יווצר תקדים בעייתי של המונה כחסם מעבר, כשם שממירים ונתבים מהווים חסמי מעבר בשוק התקשורת והטלוויזיה הרב-ערוצית. עם זאת, פתיחת האספקה לתחרות כוללת בתוכה <a href="https://www.davar1.co.il/160340/">סיכונים גם לציבור</a>, אשר ייאלץ להתמקח, להשוות הצעות או להתמודד מתקפות שיווקיות קשות לניהול. תהליך שינוי כזה של מסחור אספקת החשמל רק יגביר את התופעה בה <a href="https://www.davar1.co.il/122476/">ניהול משק בית הולך ונדמה לניהול עסק קטן</a>, שמגדיל את "כאב הראש". מדובר בהתמודדות עם מספר הולך וגדל של ספקי טלפוניה, סלולר, טלוויזיה, גז וכעת גם חשמל. אזרחים רבים מתקשים להתמקח ביעילות ובסופו של דבר משלמים יותר.​</p>
    </article>
  </body>
</html>