<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/giwrgos-patoylis-pleyro-ellinikwn-enoplwn-a-113636.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-21T13:07:00+00:00"/>
    <meta property="og:title" content="Γιώργος Πατούλης: «Στο πλευρό των Ελληνικών Ενόπλων Δυνάμεων»"/>
    <meta property="og:description" content="Τιμώντας τη σημερινή Ημέρα των Ενόπλων Δυνάμεων ο Περιφερειάρχης Αττικής Γ. Πατούλης, παρακολούθησε την δοξολογία που τελέστηκε στον καθεδρικό ιερό ναό Αθηνών, παρουσία του Προέδρου της Δημοκρατίας κ. Προκόπη Παυλόπουλου, μελών της κυβέρνησης, εκπροσώπων των πολιτικών κομμάτων και της στρατιωτικής ηγεσίας.  "/>
  </head>
  <body>
    <article>
      <h1>Γιώργος Πατούλης: «Στο πλευρό των Ελληνικών Ενόπλων Δυνάμεων»</h1>
      <address>
        <time datetime="2019-11-21T13:07:00+00:00">21 Nov 2019, 13:07</time>
      </address>
      <p>Τιμώντας τη σημερινή Ημέρα των Ενόπλων Δυνάμεων ο Περιφερειάρχης Αττικής Γ. Πατούλης, παρακολούθησε την δοξολογία που τελέστηκε στον καθεδρικό ιερό ναό Αθηνών, παρουσία του Προέδρου της Δημοκρατίας κ. Προκόπη Παυλόπουλου, μελών της κυβέρνησης, εκπροσώπων των πολιτικών κομμάτων και της στρατιωτικής ηγεσίας.  </p>
      <p>Ακολούθως μετέβη στο μνημείο του Άγνωστου Στρατιώτη όπου ο Πρόεδρος της Δημοκρατίας κ. Προκόπης Παυλόπουλος κατέθεσε στεφάνι προς τιμήν των ενόπλων δυνάμεων.</p>
      <p>Με αφορμή τον εορτασμό της Ημέρας των Ενόπλων Δυνάμεων ο κ. Πατούλης σε δηλώσεις του τόνισε τα εξής:</p>
      <p>«Σήμερα η Ορθοδοξία μας γιορτάζει τα Εισόδια της Θεοτόκου και συγχρόνως το Έθνος μας τιμά τις Ένοπλες Δυνάμεις της χώρας, για τη σημαντική προσφορά τους προς το έθνος τόσο σε περίοδο ειρήνης όσο και σε περίοδο πολέμου.</p>
      <p>Είναι μία ευκαιρία να τιμήσουμε τους ήρωες που θυσιάστηκαν για την πατρίδα αλλά και να εκφράσουμε τη μεγάλη μας ευγνωμοσύνη προς όλα τα άξια στελέχη των Ενόπλων Δυνάμεων, για την ανιδιοτελή και διαχρονική στήριξη της κοινωνίας μας.</p>
      <p>Οι Ελληνικές Ένοπλες δυνάμεις σε κρίσιμες στιγμές για τη χώρα μας είναι παρούσες και ιστορικά έχουν αφήσει το λαμπρό τους αποτύπωμα, υπερασπίζοντας τα ιερά και όσια της πατρίδας, με περίσσευμα ανδρείας και θάρρους.</p>
      <p>Αυστηρά προσηλωμένοι στο υψηλό καθήκον να υπερασπίζονται καθημερινά τα ιδανικά της Ελευθερίας και της Εθνικής ανεξαρτησίας, αποτελούν σύμβολα γνήσιου πατριωτισμού και είναι πρότυπα για όλους μας. Η Περιφέρεια Αττικής τους τιμά και θα είναι στο πλευρό τους, παρέχοντας στήριξη όπου χρειάζονται.</p>
      <p>Εύχομαι χρόνια πολλά σε όλα τα άξια στελέχη των ενόπλων δυνάμεων».</p>
    </article>
  </body>
</html>