<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/K3Kv1E/riksadvokaten-refser-nav-for-taushet-om-trygdeskandalen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-21T13:08:49+00:00"/>
    <meta property="og:title" content="Riksadvokaten refser Nav for taushet om trygdeskandalen"/>
    <meta property="og:description" content="I et møte 26. september med Nav og flere andre etater spurte riksadvokat Tor-Aksel Busch om noen hadde noe vesentlig nytt å melde. Nav sa ingenting."/>
  </head>
  <body>
    <article>
      <h1>Riksadvokaten refser Nav for taushet om trygdeskandalen</h1>
      <h2>I et møte 26. september med Nav og flere andre etater spurte riksadvokat Tor-Aksel Busch om noen hadde noe vesentlig nytt å melde. Nav sa ingenting.</h2>
      <address><time datetime="2019-11-21T13:08:49+00:00">21 Nov 2019, 13:08</time> by <a rel="author">NTB</a></address>
      <p>Det kommer fram i et oppsiktsvekkende brev fra Riksadvokaten til Stortingets kontroll- og konstitusjonskomité.</p>
      <p>Riksadvokaten viser til et møte i Det sentrale samarbeidsforum 26. september i år. Der deltok daværende riksadvokat Tor-Aksel Busch sammen med Navs ytelsesdirektør Kjersti Monland og flere andre etatsledere.</p>
      <p>Busch inviterte ifølge møtereferatet til «en kort runde rundt bordet med oppdatering av vesentlig nytt siden forrige møte fra de enkelte etatsledere».</p>
      <p>Ifølge brevet til kontroll- og konstitusjonskomiteen sa Monland da ingenting om trygdeskandalen som var under opprulling i Nav.</p>
      <h3>Vage formuleringer</h3>
      <p>I brevet påpekes det videre at Nav kontroll allerede 18. september, altså uka før møtet i samarbeidsforumet, hadde vært i kontakt med flere politidistrikter om saken.</p>
      <p>«Nav orienterte ikke om brevene som var sendt ut til politiet, og disse var ukjente både for politidirektøren og undertegnede», heter det i redegjørelsen fra Busch, som er gjengitt i brevet til kontroll- og konstitusjonskomiteen.</p>
      <p>Det var <a href="https://www.tv2.no/nyheter/11007755/">TV 2</a> som omtalte brevet først.</p>
      <p>Busch opplyser videre at flere av politidistriktene har opplyst at de på grunn av formuleringene i Navs brev, «som til dels var vage», ikke oppfattet henvendelsene som varsel om en større systemfeil som gjorde det nødvendig å stanse eller vurdere andre saker.</p>
      <p>«Det viktigste preventive tiltak vi kan se, ville vært at Nav varslet Riksadvokatembetet på et langt tidligere tidspunkt», fortsetter Busch.</p>
      <h3>Lovavdelingen ble ikke trukket inn</h3>
      <p>Også justisminister Jøran Kallmyr (Frp) kom torsdag med svar til kontroll- og konstitusjonskomiteen.</p>
      <p>Han opplyser i sitt brev at lovavdelingen i Justisdepartementet ikke har vært forelagt spørsmål om endringer i oppholdskravet for de nå mye omtalte trygdeytelsene.</p>
      <p>«Ut fra det departementet har kunnet bringe på det rene, har Lovavdelingen ikke vært forelagt spørsmålet om eller utredet behovet for endringer i oppholdskravet for de aktuelle ytelsene i folketrygdloven som følge av innholdet i trygdeforordningene slik disse er gjennomført i norsk rett», skriver Kallmyr.</p>
      <p>«Lovavdelingen har heller ikke avgitt noen tolkningsuttalelse om forholdet mellom bestemmelsene i folketrygdloven og inkorporasjonsforskriften», heter det videre.</p>
      <h3>Ble orientert 22. oktober</h3>
      <p>Statsråden skriver videre at hans departement for første gang ble orientert om saken i et etatsstyringsmøte hos Justis- og beredskapsdepartementet 22. oktober 2019.</p>
      <p>Riksadvokaten ble formelt orientert 16. oktober.</p>
      <p>På spørsmål om hva som kunne vært gjort annerledes i saken, viser Kallmyr til granskingsutvalget som regjeringen har satt ned for å undersøke saken.</p>
      <p>Bakteppet for skandalen er feilpraktisering av EØS-reglene som gir nordmenn rett til å ta med seg kontantytelser som sykepenger, pleiepenger og arbeidsavklaringspenger til utlandet.</p>
      <p>Trygdeskandalen var på nytt tema da Stortingets kontroll- og konstitusjonskomité møttes torsdag ettermiddag.</p>
      <related>
        <h4>Les også</h4>
        <a href="https://www.bt.no/innenriks/i/kJPaXk/ble-nektet-aa-besoeke-nav-meningsloest-sier-ap-toppen-om-statsraadens"/>
        <a href="https://www.bt.no/innenriks/i/b569dv/nav-nektet-aa-rette-opp-gamle-og-feil-vedtak-etter-nederlag-i-efta-doms"/>
        <a href="https://www.bt.no/innenriks/i/MRvgJR/nav-sjefen-og-statsraaden-uenige-om-kjennskap-til-mulige-justismord"/>
        <a href="https://www.bt.no/innenriks/i/P9L3wp/kallmyr-trygdeeksport-ble-ikke-vurdert-av-lovavdelingen"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/wPJEm5/ung-kvinne-skal-ha-blitt-voldtatt-paa-busstopp-i-bergen-mann-i-20-aaren"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/kultur/i/QoXGzq/bjarte-hjelmeland-satser-paa-stavangersk-foerjulstradisjon-i-bergen"/>
        <a href="https://www.bt.no/nyheter/lokalt/i/0nzjwB/politiet-naer-aa-avslutte-soeket-etter-savnet-bil-i-joelstravatnet"/>
      </related>
    </article>
  </body>
</html>