<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/mitsotakis-i-eyropi-den-mporei-na-ekviazetai-sto-prosfygiko/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-21T13:20:45+00:00"/>
    <meta property="og:title" content="Μητσοτάκης: Η Ευρώπη δεν μπορεί να εκβιάζεται στο προσφυγικό"/>
    <meta property="og:description" content="Μήνυμα στην Ευρώπη για την ανάγκη κοινής αντιμετώπισης του προσφυγικού και μεταναστευτικού έστειλε από την Κροατία ο πρωθυπουργός Κυριάκος Μητσοτάκης"/>
  </head>
  <body>
    <article>
      <h1>Μητσοτάκης: Η Ευρώπη δεν μπορεί να εκβιάζεται στο προσφυγικό</h1>
      <address>
        <time datetime="2019-11-21T13:20:45+00:00">21 Nov 2019, 13:20</time>
      </address>
      <p>Μήνυμα στην Ευρώπη για την ανάγκη κοινής αντιμετώπισης του <a href="https://neaselida.gr/tag/prosfygiko/"><b>προσφυγικού</b></a> και μεταναστευτικού, με την ύπαρξη ενός κοινού πλαισίου ασύλου και προστασίας των εξωτερικών συνόρων, έστειλε από την Κροατία ο <a href="https://neaselida.gr/tag/prothypourgos/">πρωθυπουργός</a> <a href="https://neaselida.gr/tag/kyriakos-mitsotakis/"><b>Κυριάκος Μητσοτάκης</b></a>.</p>
      <p>«Πρέπει να κάνουμε <b>τρία πράγματα εάν θέλουμε</b> να αντιμετωπίσουμε αποτελεσματικά το πρόβλημα. Πρέπει να προστατεύσουμε τα σύνορα μας, πρέπει να υπάρξει περισσότερος επιμερισμός και την ίδια ώρα πρέπει να αντιμετωπίσουμε τη <b>ριζική αιτία του προβλήματος</b>, που είναι η πόλεμος καθώς και η φτώχεια σε σημαντικά μέρη του κόσμου» τόνισε ο κ. Μητσοτάκης μιλώντας στην ολομέλεια του συνεδρίου του ΕΛΚ στο Ζάγρεμπ.</p>
      <p>Παράλληλα, ο <b>κ. Μητσοτάκης</b> κατηγόρησε την Άγκυρα ότι χρησιμοποιεί το μεταναστευτικό ως εργαλείο για διεθνή πίεση και διαμήνυσε πως πρέπει να γίνει σαφές ότι η Ευρώπη δεν μπορεί να εκβιάζεται σε αυτό το ζήτημα. «Η πρόσφατη <b>σημαντική αύξηση</b> του αριθμού των μεταναστών και προσφύγων που περνούν το Αιγαίο είναι <b>απαράδεκτη</b>. Είναι επίσης, δυστυχώς, ενδεικτικό ότι το μεταναστευτικό χρησιμοποιείται ως εργαλείο για διεθνή πίεση» ανέφερε χαρακτηριστικά.</p>
      <p>Σημείωσε πως «είναι ώρα για λιγότερες ανεύθυνες δηλώσεις και για περισσότερο ειλικρινή διάλογο». Επίσης, τόνισε πως η <b>συμφωνία μεταξύ της ΕΕ και της Τουρκίας</b> πρέπει να γίνει σεβαστή και κάλεσε την Άγκυρα να εκπληρώσει το μερίδιο της από τη Συμφωνία.</p>
      <p>Απευθυνόμενος στους Ευρωπαίους, ο <b>πρωθυπουργός</b> τόνισε πως «η Ευρώπη δεν μπορεί πλέον να προσποιείται ότι το μεταναστευτικό ζήτημα επηρεάζει μόνο τα κράτη-μέλη που βρίσκονται στα εξωτερικά σύνορα».</p>
      <figure>
        <img src="https://neaselida.gr/nsmedia/uploads/2019/11/mitsotakii.jpg"/>
      </figure>
      <p>Σε αυτό το πλαίσιο, αντέτεινε πως ο κανονισμός του Δουβλίνου είναι «τώρα θλιβερά ανεπαρκής για να αντιμετωπίσει το πρόβλημα» και υπογράμμισε: «Ένα <b>κοινό πλαίσιο ασύλου</b> και προστασίας των συνόρων πρέπει να είναι η πρώτη προτεραιότητα. Οι Έλληνες έχουμε κάνει περισσότερα από το μερίδιο που μας αναλογεί».</p>
      <p>Επίσης, επανέλαβε το μήνυμα πως <b>η Ελλάδα έχει φτάσει στα όριά της</b> και ότι ως χώρα πρώτης εισόδου δεν μπορεί και δεν πρέπει μόνη της να σηκώσει το βάρος των μεταναστευτικών ροών.</p>
      <p>Σε ό,τι αφορά την οικονομία, ο <b>κ. Μητσοτάκης</b> εξέπεμψε το μήνυμα ότι η Ελλάδα δεν είναι πλέον το «προβληματικό» κράτος- μέλος για τα προβλήματα της Ευρώπης. «Είναι ένα κράτος με αυτοπεποίθηση, με μια σταθερή κεντροδεξιά κυβέρνηση, έτοιμη να αγκαλιάσει τις ευκαιρίες του μέλλοντος» σημείωσε και προσέθεσε: «<b>Έχουμε νικήσει τους λαϊκιστές</b>, τόσο από τα αριστερά όσο και από τα δεξιά. Έχουμε εκριζώσει την άκρα δεξιά, δεν είναι πλέον στο Κοινοβούλιο».</p>
      <p>Τέλος, ο <b>κ. Μητσοτάκης</b> αναφέρθηκε στο ζήτημα της κλιματικής αλλαγής τονίζοντας την ανάγκη το ΕΛΚ να βρεθεί στην πρώτη γραμμή για τη λήψη υπεύθυνων περιβαλλοντικών πολιτικών. «Εάν θέλουμε να εφαρμόσουμε <b>επιτυχείς κλιματικές πολιτικές</b> πρέπει να διασφαλίσουμε ότι οι χαμένοι από τη μετάβαση θα πρέπει να προστατευτούν» ανέφερε και συμπλήρωσε: «Έχουμε πάρει την τολμηρή απόφαση στην Ελλάδα να κλείσουμε όλες τις λιγνιτικές μονάδες έως το 2028».</p>
      <figure>
        <iframe src="https://www.youtube.com/embed/VzP_oZlV4YA" width="696" height="392" data-service="Youtube" scrolling="no"/>
      </figure>
      <related>
        <a href="https://neaselida.gr/politiki/mitsotakis-i-proklisi-tis-klimatikis-allagis-den-einai-mono-ena-provlima-alla-kai-mia-eykairia/"/>
      </related>
    </article>
  </body>
</html>