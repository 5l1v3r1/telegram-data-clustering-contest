<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641164/%D9%82%D8%A8%D9%84-%D8%A7%D8%B2-%D8%AE%D8%B1%DB%8C%D8%AF-%DA%AF%D9%88%D8%B4%DB%8C-%D8%A8%D9%87-%D8%A7%DB%8C%D9%86-%D9%86%DA%A9%D8%A7%D8%AA-%D8%AA%D9%88%D8%AC%D9%87-%DA%A9%D9%86%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T13:08:00+00:00"/>
    <meta property="og:title" content="قبل از خرید گوشی به این نکات توجه کنید"/>
    <meta property="og:description" content="خرید گوشی از جمله کار‌هایی است که برای بسیاری از افراد فرایند زمان‌بر و سختی محسوب می‌شود. بیشتر افراد آشنایی چندانی با پیشرفت‌های تکنولوژی ندارند"/>
  </head>
  <body>
    <article>
      <h1>
        <a href="https://www.bultannews.com/fa/news/641164/%D9%82%D8%A8%D9%84-%D8%A7%D8%B2-%D8%AE%D8%B1%DB%8C%D8%AF-%DA%AF%D9%88%D8%B4%DB%8C-%D8%A8%D9%87-%D8%A7%DB%8C%D9%86-%D9%86%DA%A9%D8%A7%D8%AA-%D8%AA%D9%88%D8%AC%D9%87-%DA%A9%D9%86%DB%8C%D8%AF">قبل از خرید گوشی به این نکات توجه کنید</a>
      </h1>
      <h2>خرید گوشی از جمله کار‌هایی است که برای بسیاری از افراد فرایند زمان‌بر و سختی محسوب می‌شود. بیشتر افراد آشنایی چندانی با پیشرفت‌های تکنولوژی ندارند</h2>
      <address><time datetime="2019-11-21T13:08:00+00:00">21 Nov 2019, 13:08</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، اما چنین فرایندی می‌تواند بسیار ساده‌تر شود. با دنبال کردن نکته‌هایی که در این مطلب به آن‌ها اشاره می‌کنیم، خرید گوشی جدید به کار بسیار آسان‌تری بدل می‌شود.<br/><br/><b>گام اول: گزینه‌های خود را برای خرید گوشی محدود کنید</b><br/>اولین گامی که برای خرید گوشی باید انجام دهید، این است که از بین صد‌ها گوشی موجود، چند مورد را مشخص کنید. نگران نباشید، چنین کاری از آنچه فکر می‌کنید بسیار ساده‌تر است. اول از همه بودجه موردنظر خود را مشخص کنید و به آن پایبند بمانید.<br/><br/>این یعنی گوشی‌هایی که گران‌تر از بودجه شما هستند، باید کنار بگذارید؛ بنابراین اگر حداکثر می‌توانید ۴۰۰ دلار برای خرید گوشی جدید هزینه کنید، باید گوشی‌های گران‌قیمتی مانند گلکسی اس ۱۰ پلاس، وان‌پلاس ۷ پرو و دیگر نمونه‌های مشابه را فراموش کنید.</p>
      <p>گام بعدی هم این است که ویژگی‌های مهم موردنظر خود را مشخص کنید و ببینید که به کدام ویژگی‌ها نیاز ندارید. اگر توان پرداخت ۱۰۰۰ دلار ندارید، به ناچار باید با فقدان برخی از ویژگی‌ها کنار بیایید و جز این کار چاره دیگری ندارید.</p>
      <p>بنابراین، اگر مثلا مرتبا سفر می‌روید، احتمالا دوربین و باتری گوشی برای شما اهمیت زیادی دارد. اگر از گوشی خود برای تماشای انواع و اقسام ویدیو‌ها و فیلم‌ها استفاده می‌کنید، خرید گوشی مبتنی بر نمایشگر رزولوشن بالا انتخاب منطقی‌تری محسوب می‌شود. به همین خاطر قبل از خرید گوشی حتما فهرستی از ویژگی‌های مهم مدنظر خود را تهیه کنید.</p>
      <p>دقت کنید که واقعا در مورد نحوه استفاده از گوشی خود فکر کنید و این که به چه چیز‌هایی بیشتر از موارد دیگر نیاز دارید. یکی از اشتباهاتی که بسیاری از افراد مرتکب می‌شوند، خرید گوشی بسیار مجهزی است که به بسیاری از ویژگی‌های آن اصلا نیازی ندارند.</p>
      <p>به‌عنوان مثال اگر از گوشی خود عمدتا برای تماس گرفتن، ارسال پیام و بررسی شبکه‌های اجتماعی استفاده می‌کنید، خرید گوشی گران‌قیمتی مانند گلکسی نوت ۹ کار عاقلانه‌ای به حساب نمی‌آید.</p>
      <p>چنین کاری، مانند این است که اتومبیل فراری را بخرید، ولی از آن فقط هفته‌ای یک یا دو بار برای مراجعه به سوپر مارکت محله استفاده کنید. اگرچه فراری می‌تواند چنین کاری را انجام دهد، ولی در نهایت خریدن چنین اتومبیلی برای چنین هدفی بسیار زیاده‌روی است.</p>
      <p><b>پوکوفون F۱</b><br/>بعد از مشخص کردن بودجه و تعیین ویژگی‌های موردنیاز، در اینترنت کمی جستجو کنید و گزینه‌های متناسب را پیدا کنید. به‌عنوان مثال، اگر بودجه شما حدود ۴۰۰ دلار است و به دنبال خرید گوشی دارای دوربین عالی و تجربه نرم‌افزاری روانی هستید، گوشی پیکسل ۳ a گوگل می‌تواند توجه شما را جلب کند.<br/><br/>اما اگر به دنبال قدرت بسیار زیاد و حافظه قابل افزایش هستید و از طرفی کیفیت دوربین و تجربه نرم‌افزاری آن‌چنان هم برای شما اهمیت زیادی ندارد، پوکوفون F۱ مجهز به اسنپ‌دراگون ۸۴۵ می‌تواند انتخاب ایدئالی برای شما باشد.<br/><br/>این موارد مثال‌های بسیار ساده‌ای بود و برای بودجه‌های مناسب، می‌توانید ۵ یا حتی ۱۰ گوشی متناسب با نیاز‌های خود را پیدا کنید و برای حذف گزینه‌های بیشتر، باید گام‌های زیر را دنبال کنید.<br/><br/><b>گام دوم: بهره‌گیری از نظر متخصصین</b><br/>حالا احتمالا حداکثر ۱۰ گوشی را انتخاب کرده‌اید و در مرحله بعد، باید گزینه‌های بیشتری را حذف کنید. بهترین راه برای بهره‌گیری از نظر متخصصین، خواندن نقد و بررسی‌های انجام شده برای گوشی‌های هوشمند در سایت‌های تکنولوژی است. در نقد و بررسی‌های انجام شده، هم به نکات قوت و هم به نقاط ضعف گوشی‌های پرداخته می‌شود و به همین خاطر با خواندن آن‌ها با دید بازتری می‌توانید تصمیم‌گیری کنید.</p>
      <p><b>ال‌جی G۸</b><br/>به‌عنوان مثال، اگر مثلا بین خریدال‌جی G۸ و گلکسی اس ۱۰ مردد مانده‌اید و دوربین مخصوص G۸ که می‌تواند رگ‌ها و حرکات دست را تشخیص بدهد توجه شما را جلب کرده، برای چنین مواردی بهتر است عجولانه تصمیم نگیرید و نقد و بررسی‌های انجام شده را مطالعه کنید. با مطالعه آن‌ها، می‌بینید که دوربین مذکور عملکرد قابل توجهی ندارد و بلکه بسیار کند عمل می‌کند و عمدتا یک ویژگی صرفا پرزرق‌وبرق محسوب می‌شود.<br/><br/>شاید هم تمایل دارید گوشی شیائومی Mi ۸ پرو را خریداری کنید، زیرا نسبت به گوشی‌های مشابه خود قیمت ارزان‌تری دارد. ولی اگر نگاهی به نقد و بررسی‌های مربوط به این گوشی بیندازید، می‌بینید که حسگر اثر انگشت زیر نمایشگر این گوشی اصلا عملکرد خوبی ندارد و فقط حدود ۴۰ درصد موارد به درستی کار می‌کند.</p>
      <p><b>گلکسی اس ۱۰</b><br/>بنابراین، قبل از خرید گوشی حتما چندین نقد و بررسی را مطالعه کنید و فریب تبلیغات پرسروصدا را نخورید. شرکت‌های سازنده می‌خواهند به شما ثابت کنند که تمام ویژگی‌های موجود در گوشی جدید از همه لحاظ فوق‌العاده است، ولی باید بگوییم که برخی از آن‌ها کاربرد چندانی ندارند و برای سروصدای بیشتر تعبیه شده‌اند. به همین خاطر اگر از نظر متخصصان بهره نبرید، شاید چنین تبلیغاتی بر روی تصمیم‌گیری شما هم تأثیر بگذارد.<br/><br/><b>گام سوم: گوشی را در دست بگیرید</b><br/>برای گام بعدی، بهتر است به یک فروشگاه موبایل سر بزنید و تعدادی از گوشی‌های موجود در فهرست خود را در دست بگیرید. گاهی اوقات عکس‌های منتشر شده از گوشی‌های هوشمند می‌توانند گمراه‌کننده باشند و با در دست گرفتن آن‌ها می‌توانید از جزییات طراحی آن‌ها آگاه شوید. همچنین با این کار می‌توانید ببینید که آیا گوشی مذکور برای شما سنگین یا سبک است یا مثلا نسبت به مواد استفاده شده (مانند شیشه، فلز و پلاستیک) حس خوبی دارید یا نه.</p>
      <p>از دیگر موارد حائز اهمیت، باید به اندازه اشاره کنیم. اگرچه گوشی‌های بزرگ‌تر برای کار‌هایی مانند تماشای فیلم مناسب‌تر هستند، اما هرچقدر اندازه بزرگ‌تر باشد، سخت‌تر می‌توان با یک دست از آن‌ها استفاده کرد یا در جیب قرار داد.<br/><br/>در ضمن قبل از خرید گوشی جدید، سعی کنید که برخی از ویژگی‌های آن مانند سریع بودن واکنش نمایشگر را بررسی کنید و چند عکس هم با دوربین آن ثبت کنید. با این کار روی هم رفته می‌توانید ببینید که گوشی مذکور از لحاظ تجربه کاربری چه حرفی برای گفتن دارد.<br/><br/><b>دیگر نکاتی که بهتر است بدانید</b><br/>در ادامه به تعدادی از دیگر نکات مربوط به خرید گوشی می‌پردازیم که بهتر است بدانید. اول از همه، اگر تا حالا تمام گوشی‌های شما از یک برند بوده، از استفاده از گوشی برند جدید ترسی نداشته باشید. برای خرید گوشی، در کنار برند‌های با سابقه و مشهور، برند‌های دیگری مانند شیائومی را هم در نظر بگیرید.<br/><br/>فقط به دلیل اینکه شما اطلاعات زیادی در مورد یک شرکت ندارید، لزوما به این معنا نیست که شرکت مذکور گوشی‌های بدی را می‌سازد. همانطور که گفتیم، با خواندن نقد و بررسی‌ها خیلی سریع می‌توانید از نقاط ضعف و قدرت گوشی‌های موردنظر خود خبردار شوید.<br/><br/>گوشی‌های شرکت‌های معروف همواره گوشی‌های فوق‌العاده‌ای از آب در نمی‌آیند. مثلا هواوی میت ۲۰ پرو مشکلاتی در زمینه‌ی نمایشگر داشت، بسیاری از گوشی‌های ال‌جی با مشکل ریست‌های پیاپی مواجه شدند و جریان انفجار گلکسی نوت ۷ را هم که حتما می‌دانید..</p>
      <p><b>هواوی میت ۲۰ پرو</b><br/>علاوه بر این، برای خرید گوشی لازم نیست که حتما جدیدترین مدل موجود در بازار را خریداری کنید. گاهی اوقات، گوشی یک یا دو سال پیش می‌تواند عملکرد موردنیاز را در ازای پرداخت پول کمتر برای شما به ارمغان بیاورد. در بیشتر اوقات، گوشی‌های جدید نسبت به نسل قبلی خود فقط تا حد اندکی بهبود یافته‌اند، ولی قیمت بیشتری دارند و این موضوع را همواره مدنظر داشته باشید.<br/><br/>در برخی موارد، با خریدن گوشی دست‌دوم می‌توانید خرید بسیار بهتری داشته باشید. البته برای خرید گوشی دست دوم باید به نکات مختلفی توجه داشته باشید که در مطلبی جداگانه به آن‌ها می‌پردازیم. همچنین قبل از خرید گوشی حتما به موضوع نرم‌افزار هم توجه داشته باشید.<br/><br/>اگر می‌خواهید گوشی شما به سرعت جدیدترین نسخه اندروید را دریافت کند، بهتر است گوشی‌های پیکسل گوگل یا حتی گوشی‌های پروژه اندروید وان را خریداری کنید.<br/><br/>در زمینه‌ی ارائه‌ی آپدیت‌های اندروید، وان‌پلاس عملکرد خیلی خوبی دارد، ولی شرکت‌هایی مانند HTC و ال‌جی در این زمینه حرف چندانی برای گفتن ندارند. شیائومی هم از جمله شرکت‌هایی است که تا چند سال برای انواع و اقسام گوشی‌های خود آپدیت‌های نرم‌افزاری ارائه می‌دهد.<br/><br/>در این مطلب تلاش کردیم به نکاتی که قبل از خرید گوشی جدید مثمر ثمر واقع می‌شوند، اشاره کنیم. شما در این مورد چه توصیه‌هایی دارید؟ نظرات خود را در بخش کامنت‌ها با ما و دیگران در میان بگذارید.</p>
    </article>
  </body>
</html>