<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/mitsotakis-se-agkyra-einai-kairos-gia-ligoteres-aneythynes-diloseis-kai-gia-pio-eilikrini-dialogo/2920513/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T13:21:51+00:00"/>
    <meta property="og:title" content="Μητσοτάκης σε Άγκυρα: «Είναι καιρός για λιγότερες ανεύθυνες δηλώσεις και για πιο ειλικρινή διάλογο»"/>
    <meta property="og:description" content="Σαφή απάντηση προς την Άγκυρα και τους ισχυρισμούς της κατά της Ελλάδας για το προσφυγικό έστειλε ο Κυριάκος Μητσοτάκης από το βήμα του συνεδρίου του ΕΛΚ στο Ζάγκρεμπ. «Η συμφωνία Ευρωπαϊκής Ένωσης και Τουρκίας πρέπει να γίνει σεβαστή. Η Τουρκία πρέπει να κάνει περισσότερα για να εφαρμόσει το δικό της σκέλος της συμφωνίας», τόνισε χαρακτηριστικά ο πρωθυπουργός."/>
  </head>
  <body>
    <article>
      <h1>Μητσοτάκης σε Άγκυρα: «Είναι καιρός για λιγότερες ανεύθυνες δηλώσεις και για πιο ειλικρινή διάλογο»</h1>
      <h2>Σαφή απάντηση προς την Άγκυρα και τους ισχυρισμούς της κατά της Ελλάδας για το προσφυγικό έστειλε ο Κυριάκος Μητσοτάκης από το βήμα του συνεδρίου του ΕΛΚ στο Ζάγκρεμπ. «Η συμφωνία Ευρωπαϊκής Ένωσης και Τουρκίας πρέπει να γίνει σεβαστή. Η Τουρκία πρέπει να κάνει περισσότερα για να εφαρμόσει το δικό της σκέλος της συμφωνίας», τόνισε χαρακτηριστικά ο πρωθυπουργός.</h2>
      <address><time datetime="2019-11-21T13:21:51+00:00">21 Nov 2019, 13:21</time> by <a rel="author">Newsit Newsroom</a></address>
      <p>Παράλληλα, ο κ. Μητσοτάκης έθεσε για μία ακόμη φορά προ των ευθυνών τους και τους Ευρωπαίους: «Η Ευρώπη δεν μπορεί να προσποιείται ότι το προσφυγικό αφορά μόνο τις χώρες στα σύνορα της ΕΕ», υπογράμμισε, επισημαίνοντας ότι θα πρέπει να αποφασιστεί μια κοινή πολιτική ασύλου και η προστασία των κοινών ευρωπαϊκών συνόρων, αλλά και να γίνει απολογισμός των μέχρι σήμερα ενεργειών.</p>
      <p>«Εμείς, ως Έλληνες, έχουμε επιτελέσει και με το παραπάνω το καθήκον που μας αναλογεί. Έχουμε ήδη αλλάξει, ως νέα κυβέρνηση, τη νομοθεσία για το άσυλο ώστε να εξετάζουμε αιτήσεις πιο αποτελεσματικά. Δημιουργούμε καινούργια προαναχωρησιακά κέντρα στα νησιά μας. Αντιμετωπίζουμε το φλέγον ζήτημα των ασυνόδευτων ανηλίκων. Και, φυσικά, παρά τις εντελώς αβάσιμες κατηγορίες, εξακολουθούμε να διασώζουμε εκατοντάδες ανθρώπους στη θάλασσα κάθε μήνα.</p>
      <blockquote>Click4More <a href="https://www.newsit.gr/politikh/ypeks-se-tourkia-i-ellada-den-dexetai-mathimata-apo-kanenan/2920391/">ΥΠΕΞ σε Τουρκία: Η Ελλάδα δεν δέχεται μαθήματα από κανέναν!</a></blockquote>
      <p>Όμως φτάνουμε πια στα όριά μας. Οι χώρες πρώτης υποδοχής δεν θα έπρεπε να επωμίζονται μόνες τους το βάρος των μεταναστευτικών πιέσεων. Η συμφωνία μεταξύ ΕΕ και Τουρκίας πρέπει να γίνει σεβαστή. Η Τουρκία οφείλει να κάνει περισσότερα ώστε να εκπληρώσει το κομμάτι που της αναλογεί. Η πρόσφατη μεγάλη αύξηση του αριθμού των μεταναστών που διασχίζουν το Αιγαίο είναι απαράδεκτη. Είναι επίσης, δυστυχώς, ενδεικτική του γεγονότος ότι το μεταναστευτικό χρησιμοποιείται επίσης ως εργαλείο διεθνούς πίεσης.</p>
      <p>Πρέπει να αναγνωρίσουμε πως η Τουρκία φιλοξενεί εκατομμύρια πρόσφυγες, ταυτόχρονα ξεκαθαρίζοντας πως η Ευρώπη δεν θα εκβιαστεί σε αυτό το ζήτημα. Είναι καιρός για λιγότερες ανεύθυνες δηλώσεις και για πιο ειλικρινή διάλογο» κατέληξε ο πρωθυπουργός.</p>
    </article>
  </body>
</html>