<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/abraham-zvazuje-odchod-z-motogp/1823663?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T13:09:00+00:00"/>
    <meta property="og:title" content="Abraham zvažuje odchod z MotoGP"/>
    <meta property="og:description" content="Valencie (Španělsko) - Motocyklový jezdec Karel Abraham zvažuje odchod z královské třídy mistrovství světa MotoGP, v níž letos absolvoval už osmou sezonu. I když má ještě na rok smlouvu se španělským týmem Reale Avintia, zahraniční média spekulují o tom, že by ho mohl nahradit Francouz Johann Zarco, někdejší dvojnásobný mistr světa kategorie Moto2."/>
  </head>
  <body>
    <article>
      <h1>Abraham zvažuje odchod z MotoGP</h1>
      <address><time datetime="2019-11-21T13:09:00+00:00">21 Nov 2019, 13:09</time> by <a rel="author" href="http://www.ctk.cz/" target="_blank">ČTK</a></address>
      <p>Valencie (Španělsko) - Motocyklový jezdec Karel Abraham zvažuje odchod z královské třídy mistrovství světa MotoGP, v níž letos absolvoval už osmou sezonu. I když má ještě na rok smlouvu se španělským týmem Reale Avintia, zahraniční média spekulují o tom, že by ho mohl nahradit Francouz Johann Zarco, někdejší dvojnásobný mistr světa kategorie Moto2.</p>
      <p>"Od návratu z asijské části letošního ročníku intenzivně uvažujeme o ukončení působení v MotoGP, byť máme platnou smlouvu i na následující rok, a to z celé řady důvodů. O tomto záměru jsme ve Valencii diskutovali se všemi zainteresovanými stranami," uvedl otec českého jezdce Karel Abraham starší pro server Motorkáři.cz po závěrečné Velké ceně sezony.</p>
      <p>"Současně s našimi rozhovory o možném odchodu ze šampionátu ukončil kariéru Jorge Lorenzo, čímž se spustila řetězová reakce, na jejímž konci hledá angažmá Johann Zarco. Z tohoto důvodu se začalo mluvit o tom, že by Zarco mohl v příští sezoně závodit za tým Reale Avintia Racing. Finální rozhodnutí o angažmá Karla Abrahama v MotoGP 2020 je ovšem zcela v naší kompetenci. V tuto chvíli zvažujeme, zda v příští sezoně budeme pokračovat, či nikoliv," prohlásil Abraham starší.</p>
      <p>Jeho syn obsadil v konečném pořadí MS 24. místo, čímž vyrovnal svůj nejhorší celkový výsledek v MotoGP. Po Grand Prix Valencie, v níž uzavřel sezonu 14. příčkou, absolvoval na španělském okruhu ještě testování se svým týmem.</p>
      <p>"O Zarcovi se spekuluje. Když oznámil Lorenzo, že končí, očekával, že bude jezdit v továrním týmu, jako je Repsol, nebo minimálně LCR. Ale to bohužel nevyšlo. Teď se poohlíží jinde, to je pochopitelné," citoval devětadvacetiletého českého jezdce server Speedweek.com. "Určitě mluvil i s mým týmem, to je celkem jasné. Na druhou stranu máme na příští rok s týmem smlouvu. Ale je to komplikovaná věc, protože i Dorna se angažuje ve prospěch Zarca. Není tajemství, že chceme do naší smlouvy něco dosadit, s týmem jednáme," uvedl Abraham, který si v roce 2016 z MotoGP odskočil do světového šampionátu superbiků.</p>
    </article>
  </body>
</html>