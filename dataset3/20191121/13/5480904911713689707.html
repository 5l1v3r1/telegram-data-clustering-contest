<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nemecka-pobocka-zkrachovale-ck-thomas-cook-ukonci-cinnost/1823661?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T13:07:00+00:00"/>
    <meta property="og:title" content="Německá pobočka zkrachovalé CK Thomas Cook ukončí činnost"/>
    <meta property="og:description" content="Oberursel (Německo) - Německá pobočka zkrachovalé britské cestovní kanceláře Thomas Cook příští týden ukončí svou činnost. Informovala o tom dnes agentura DPA s odvoláním na členku týmu insolvenčních správců Julii Kappelovou-Gnirsovou. Českou cestovní kancelář Neckermann, která je pobočkou Thomas Cook, to neovlivní, reagoval na dotaz ČTK šéf marketingu CK Jan Šrámek. CK Neckermann podle něj individuálně řeší odjezdy klientů na zájezdy do konce roku. Další kroky budou podle něj záviset i na jednáních s několika potenciálními investory."/>
  </head>
  <body>
    <article>
      <h1>Německá pobočka zkrachovalé CK Thomas Cook ukončí činnost</h1>
      <address><time datetime="2019-11-21T13:07:00+00:00">21 Nov 2019, 13:07</time> by <a rel="author" href="http://www.ctk.cz/" target="_blank">ČTK</a></address>
      <p>Oberursel (Německo) - Německá pobočka zkrachovalé britské cestovní kanceláře Thomas Cook příští týden ukončí svou činnost. Informovala o tom dnes agentura DPA s odvoláním na členku týmu insolvenčních správců Julii Kappelovou-Gnirsovou. Českou cestovní kancelář Neckermann, která je pobočkou Thomas Cook, to neovlivní, reagoval na dotaz ČTK šéf marketingu CK Jan Šrámek. CK Neckermann podle něj individuálně řeší odjezdy klientů na zájezdy do konce roku. Další kroky budou podle něj záviset i na jednáních s několika potenciálními investory.</p>
      <p>"Oznámení z Německa se našich klientů nedotkne aktuálně vůbec nijak," uvedl Šrámek. Přestože jsou česká a německá pobočka majetkově propojeny, není podle něj důvod pro to, aby česká CK vstupovala do insolvence.</p>
      <p>Necelá polovina ze zhruba 2100 zaměstnanců by z německé pobočky měla dostat výpověď. Více než tisícovka pracovních míst by však měla být zachráněna díky prodeji některých částí podniku, píše DPA.</p>
      <p>"Je to smutný konec pro zaměstnance a zákazníky, kterým nemůžeme nabídnout žádné řešení, jak pokračovat jako celek," uvedla šéfka německé pobočky Stefanie Berková. Pobočka už minulý týden oznámila, že ruší veškeré zájezdy s datem odjezdu od 1. ledna 2020, i když jsou částečně nebo úplně zaplacené. Již předtím byly zrušeny zájezdy s odjezdem do konce letošního roku.</p>
      <p>Podle Kappelové-Gnirsové se o záchranu podniku jako celku usilovalo, byl to však "herkulovský úkol". "Existovala řada zájemců, mnozí se však polekali velikosti podniku a nákladů na počáteční financování," uvedla insolvenční správkyně. Pro některé části podniku se nicméně kupce podařilo nalézt, píše DPA.  </p>
      <p>Zadlužená britská společnost Thomas Cook, která patřila k nejstarším a největším cestovním kancelářím na světě, v pondělí 23. září vyhlásila bankrot a vstoupila do likvidace. Krach společnosti je podle odborníků dosud největším případem úpadku cestovní kanceláře.</p>
      <p>Česká pobočka skupiny Thomas Cook, cestovní kancelář Neckermann, podle vyjádření mluvčího z tohoto týdne stále jedná s několika potenciálními investory o své budoucnosti. Výsledky jednání mají rozhodnout mimo jiné o zájezdech v příštím roce, kterých má Neckermann prodáno přes 500 pro přibližně 1800 klientů. Do konce letošního roku by mělo s touto cestovní kanceláří odjet na dovolenou ještě asi 450 lidí.</p>
    </article>
  </body>
</html>