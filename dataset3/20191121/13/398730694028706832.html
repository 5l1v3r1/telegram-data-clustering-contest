<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/bokrecensioner/ingenting-liknar-denna-prisade-roman/"/>
    <meta property="og:site_name" content="DN.SE"/>
    <meta property="article:published_time" content="2019-11-21T13:55:13+00:00"/>
    <meta property="og:title" content="Ingenting liknar denna prisade roman"/>
    <meta property="og:description" content="Anna Burns belönades med Bookerpriset 2018 för romanen ”Mjölkbudet” som nu kommer i svensk översättning."/>
  </head>
  <body>
    <article>
      <h1>Ingenting liknar denna prisade roman</h1>
      <address><time datetime="2019-11-21T13:55:13+00:00">21 Nov 2019, 13:55</time> by <a rel="author" href="https://www.dn.se/av/maria-schottenius/" target="_blank">Maria Schottenius</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/21/5bdcb3fc-2d5f-4e4c-832a-3e7b0bd54724/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Anna Burns är det första författaren från Nordirland som belönats med Man Bookerpriset (2018).<cite>Foto: REX</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/21/a7d1e22c-55bc-4067-87c0-bd33600dc455/bigOriginal.jpg?interpolation=lanczos-none&amp;fit=inside%7C1010:568&amp;output-quality=80&amp;output-format=auto"/>
          <figcaption>
            <b>Bild 2 av 2</b>
          </figcaption>
        </figure>
      </slideshow>
      <p>
        <b>Anna Burns belönades med Bookerpriset 2018 för romanen ”Mjölkbudet” som nu kommer i svensk översättning. Det är en bok som kretsar kring konflikten på Nordirland på 70-talet. Och den liknar ingen annan.  </b>
      </p>
      <details>
        <summary>Roman</summary>
        <p>
          <b>Anna Burns</b>
        </p>
        <p>”Mjölkbudet”</p>
        <p>Över.Peter Samuelsson</p>
        <p>Nirstedt Litteratur, 390 sidor</p>
      </details>
      <p>Det tar lite tid att samla tankar och känslor efter att ha slagit igen denna egenartade roman. Ett litterärt experiment med ett så sårigt ämne som konflikten på Nordirland under 1970-talet, en period kallad ”The Troubles”. </p>
      <p>Anna Burns, den 57-åriga nordirländska författaren tackar i sitt efterord en rad personer men också organisationer som Newhaven Food Bank, Housing and Council Tax Benefit System, som skänkt henne mat och husrum och hjälpt henne att ekonomiskt hålla huvudet över vattenytan medan hon skrivit färdigt ”The Milkman”. Romanen som ledde henne fram till fjolårets Bookerpris. </p>
      <p>Jag förstår attraktionen. Ingenting liknar denna bok, även om man under läsningen ser glimtar av Samuel Beckett, Jonathan Swift och Flann O'Brien; humorn, mörkret, excentriciteten. </p>
      <p><b>Anna Burns är själv </b>ett av sju syskon i en katolsk familj i Belfast, och har uppenbarligen bevittnat mycket av det hennes 18-åriga huvudperson i romanen får vara med om. </p>
      <p>Den unga flickan i boken bor i en no-go-zon och har en massa syskon, oklart hur många. Det är äldstasystern, andrasystern och tredjesystern och småsystrarna, utan namn, ordnade i ålder. Likadant med bröderna, och med svågrarna. Äldstesvågern är ett ryktesspridande äckel som sagt snuskiga saker till henne sedan hon var tolv år. Och den fanatiske, men hygglige tredjesvågern kör hon löprundor med, för att slippa undan trakasserier från ”Mjölkbudet”, som inte är ett mjölkbud, utan en paramilitär. En stalker som kartlägger allt hon gör. Skuggar henne dag och natt från sin vita skåpbil. </p>
      <p>Skvallret löper. Han är 23 år äldre och gift och de två har en sexuell relation. Det är inte sant, men ryktet är mycket starkare än hon. Så hennes omgivning agerar som om det vore så. Hennes sak blir inte bättre av att hon ständigt går till fots och läser 1800-talslitteratur. Skumt beteende.</p>
      <p><b>Vi är mitt i den hårda</b> konflikten i Belfast men ingen och inget nämns vid namn. Det talas om ”rätt” och ”fel” religion. Om olika sidor om vattnet. Om ”förkastare” och angivare. </p>
      <p>Flickan har en ”kanske-pojkvän”, en mekaniker som dessvärre mekar med delar till en Bentley. En bil från fiendesidan, man måste med andra ord vara extremt försiktig så ingen obehörig får syn på reservdelarna. </p>
      <p>Vi kan – om vi orkar – lägga pussel med den nordirländska konflikten. Men romanen låter sig inte fångas i den. Det här är en universell historia som berättar hur människor agerar när våldet är en integrerad del av samhället. Och när angiveri är det normala. </p>
      <p>Det kan inte ha varit lätt att vara översättare till denna besynnerliga berättelse, med omskrivningar för allt. Författaren tillämpar en medvetandeström, en svada med detaljer som rinner fram över sidorna. Det ingår i vardagen att bomber sprängs, att våldet rycker än den ene, än den andre, samtidigt som mat ska ätas och småsyskon passas. Ibland kulminerar konflikten i grymma händelser: natten då alla katter dödades. Och sjuka beteenden får politiska förtecken, som när ”pillerflickan” tog livet av folk.</p>
      <p><b>Huvudpersonen går</b> på ”äldstavännens” bröllop där alla, även brud och brudgum, bär solglasögon. Efter ett år går hon på brudgummens begravning och tre månader senare på ”äldstavännens” egen begravning, där kistans sänks ner på ”förkastarnas sektion” på begravningsplatsen. </p>
      <p>Livet på denna plats i denna tid är fasansfullt, det är fullt av lögner och falska rykten. Ett skevt organiserat vansinne, som läsaren blir inlåst i. Ändå har jag sällan upplevt så stor frihet i berättandet som här. </p>
      <p><a href="https://www.dn.se/av/maria-schottenius/">Läs fler texter av Maria Schottenius</a> och fler av <a href="https://www.dn.se/kultur-noje/bocker/">DN:s bokrecensioner</a> </p>
    </article>
  </body>
</html>