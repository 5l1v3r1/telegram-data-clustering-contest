<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2407580,Maly-ZUS-Plus-Premier-zapowiedzial-kolejne-ulgi-dla-malych-firm"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T13:08:00+00:00"/>
    <meta property="og:title" content="Mały ZUS Plus. Premier zapowiedział kolejne ulgi dla małych firm"/>
    <meta property="og:description" content="- Rząd przyjął projekt ustawy ws. tzw. Małego ZUS Plus, który przewiduje obniżenie i uzależnienie wysokości składek najmniejszych firm od ich dochodów - poinformował na konferencji prasowej premier Mateusz Morawiecki. Jak dodał, te rozwiązania &quot;pomogą rozwinąć skrzydła przedsiębiorcom&quot;."/>
  </head>
  <body>
    <article>
      <h1>Mały ZUS Plus. Premier zapowiedział kolejne ulgi dla małych firm</h1>
      <address>
        <time datetime="2019-11-21T13:08:00+00:00">21 Nov 2019, 13:08</time>
      </address>
      <p>
        <b>- Rząd przyjął projekt ustawy ws. tzw. Małego ZUS Plus, który przewiduje obniżenie i uzależnienie wysokości składek najmniejszych firm od ich dochodów - poinformował na konferencji prasowej premier Mateusz Morawiecki. Jak dodał, te rozwiązania "pomogą rozwinąć skrzydła przedsiębiorcom".</b>
      </p>
      <ul>
        <li>
          <b>Najmniejsze firmy będą mogły liczyć na obniżenie składek ZUS</b>
        </li>
        <li>
          <b>Premier: to pomoże rozwinąć skrzydła przedsiębiorcom</b>
        </li>
        <li>
          <b>Składki dla małych firm mają być proporcjonalne względem dochodu</b>
        </li>
      </ul>
      <p>Szef rządu podkreślił, że wprowadzanie kolejnych udogodnień dla firm jest elementem polityki rządu, polegającej na wspieraniu rodzimych przedsiębiorców.</p>
      <p>- Chcemy, żeby polski kapitał był podstawą naszego modelu gospodarczego. To pomoc dla przedsiębiorców, żeby mogli jak najszybciej rosnąć na naszym rynku - powiedział Mateusz Morawiecki.</p>
      <figure>
        <iframe data-src="https://twitter.com/PremierRP/status/1197482710832484353?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Premier przypomniał, że takie ułatwienia dla sektora MŚP Prawo i Sprawiedliwość zapowiadało jeszcze przed wyborami.</p>
      <p>- Nie minęło sto godzin od wotum zaufania, a mamy już pierwszą z zapowiadanych ustaw na pierwsze 100 dni rządu - mówił Mateusz Morawiecki.</p>
      <related>
        <a href="https://polskieradio24.pl/42/1699/Artykul/2381880,Dobre-zmiany-dla-firm-Przez-ostatnie-cztery-lata-rzad-wprowadzil-wiele-udogodnien"/>
      </related>
      <p><b>Kto skorzysta z nowego programu?</b><br/><br/>Premier wyjaśniał, że Mały ZUS Plus jest adresowany zarówno do przedsiębiorców rozpoczynających działalność, jak i tych, którzy już funkcjonują na rynku. Rozwiązanie jest skierowane do najmniejszych firm - takich, których roczny przychód nie przekracza 120 tysięcy złotych (w poprzednim programie, nazwanym Mały ZUS, było to 63 tys. zł.). Takie firmy zapłacą niższe składki na ZUS. Co więcej, będą one proporcjonalne do osiąganego dochodu - im niższy on będzie, tym mniejszą składkę zapłaci przedsiębiorca. Potencjalna korzyść w stosunku do tego, co jest obecnie, może wynieść nawet kilkaset złotych.</p>
      <p>Podsumowując - możliwość skorzystania z niższych składek będzie zależała od rocznego dochodu. Wysokość stawek dla najmniejszych firm będzie natomiast wyliczana względem dochodu.</p>
      <figure>
        <iframe data-src="https://twitter.com/PremierRP/status/1197483396164919296?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Władze szacują, że z nowych rozwiązań będzie mogło skorzystać ok. 320 tysięcy firm. Dla porównania, w przypadku Małego ZUS-u, zgłosiło się 186 tysięcy przedsiębiorstw.</p>
      <p>Premier na konferencji mówił też o kosztach programu dla budżetu.</p>
      <p>- W skali całego budżetu państwa jest to przekazanie środków w wysokości co najmniej 1,3 mld zł dla małych i średnich przedsiębiorców - mówił Mateusz Morawiecki.</p>
      <p>PolskieRadio24.pl, TT, PAP, md</p>
      <related>
        <a href="https://www.polskieradio.pl/42/259/Artykul/2372036,Eksperci-kluczowe-bedzie-zachecenie-prywatnych-firm-do-inwestowania"/>
      </related>
      <related>
        <a href="https://www.polskieradio.pl/5/1222/Artykul/2394042,13-i-14-emerytura-w-najblizszych-planach-Rzad-szykuje-pieniadze-dla-emerytow"/>
      </related>
      <related>
        <a href="https://www.polskieradio.pl/5/1222/Artykul/2407398,Rzad-premiera-Mateusza-Morawieckiego-zajmie-sie-dzis-projektem-Malego-ZUS-Plus"/>
      </related>
    </article>
  </body>
</html>