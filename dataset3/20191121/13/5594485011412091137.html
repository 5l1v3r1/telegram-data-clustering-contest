<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/tsatsarov-oglasi-prichinata-za-smrtta-na-9-godishniya-stefan-ot-kardam_news710582.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-21T13:19:00+00:00"/>
    <meta property="og:title" content="Цацаров огласи причината за смъртта на 9-годишния Стефан от Кардам"/>
    <meta property="og:description" content="Тя е резултат на 3 готови експертизи - съдебно-химическа, токсикологична и съдебво-медицинска"/>
  </head>
  <body>
    <article>
      <h1>Цацаров огласи причината за смъртта на 9-годишния Стефан от Кардам</h1>
      <h2>Тя е резултат на 3 готови експертизи - съдебно-химическа, токсикологична и съдебво-медицинска</h2>
      <address>
        <time datetime="2019-11-21T13:19:00+00:00">21 Nov 2019, 13:19</time>
      </address>
      <p>https://blitz.bg/obshtestvo/regioni/tsatsarov-oglasi-prichinata-za-smrtta-na-9-godishniya-stefan-ot-kardam_news710582.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574334171-stef.jpg"/>
      </figure>
      <p><b>Отравяне от силни промишлени отрови, поставени срещу гризачи в стената на стаята, в която е спяло семейството, в което почина 9-годишното момче в Кардам, е основната версия, по която работят разследващите. </b><br/><br/>Това съобщи пред журналисти главният прокурор Сотир Цацаров.<br/><br/>9-годишния Стефан почина в болница, а две от сестрите му пък бяха приети в много тежко състояние с тежко натравяне.<br/><br/>"Ако трябва да обясня причината, тя е резултат на 3 готови експертизи - съдебно-химическа, токсикологична и съдебво-медицинска.<br/><br/>Няма да правя каквито и да е изводи относно евентуална наказателна отговорност, тъй като това е решение, което в близките дни ще вземат колегите от съответната прокуратура, обясни Цацаров. И допълни, че всички са станали свидетели на недобрите битови условия на семейството.<br/><br/>Причината е свързана и с тези недобри битови условия, каза главният прокурор. И обясни, че от жилищните помещения на семейството са иззети от отвори в стената химически препарати с изключително силно действие, които се използват с промишлени цели за борба с вредители.<br/><br/>Основната версия, по която се работи е, че тези препарати в конкретния случай са били използвани за евентуалното унищожаване на гризачи в самото помещение.<br/><br/>Те са били поставени в отвори, които са зазидани с кал в стената, и според една от водещите хипотези на експертите става дума за много силно действащи промишлени отрови в изключителна близост до леглото на детето и за настъпило в резултат на това силно отравяне и то дори от самото вдишване и непосредствената близост на отровните примамки, каза Цацаров.</p>
    </article>
  </body>
</html>