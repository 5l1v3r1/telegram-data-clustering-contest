<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2047161/dragasakis-o-kindinos-pasokopiisis-tou-kommatos-ine-iparktos.html"/>
    <meta property="og:site_name" content="News.gr"/>
    <meta property="article:published_time" content="2019-11-21T13:20:02+00:00"/>
    <meta property="og:title" content="Δραγασάκης: Ο κίνδυνος «πασοκοποίησης» του κόμματος είναι υπαρκτός"/>
    <meta property="og:description" content="Υπέρ της συγκρότησης ευρείας προοδευτικής παράταξης με κορμό τον ΣΥΡΙΖΑ ο τέως αντιπρόεδρος"/>
  </head>
  <body>
    <article>
      <h1>Δραγασάκης: Ο κίνδυνος «πασοκοποίησης» του κόμματος είναι υπαρκτός</h1>
      <address>
        <time datetime="2019-11-21T13:20:02+00:00">21 Nov 2019, 13:20</time>
      </address>
      <h3>Υπέρ της συγκρότησης ευρείας προοδευτικής παράταξης με κορμό τον ΣΥΡΙΖΑ ο τέως αντιπρόεδρος</h3>
      <p>Την ανάγκη για μια «ευρεία προοδευτική παράταξη με κορμό το ΣΥΡΙΖΑ» που θα μπορεί να αντιμετωπίσει το «μείγμα νεοφιλελεύθερου καπιταλισμού και ακροδεξιάς» τονίζει ο βουλευτής του ΣΥΡΙΖΑ και τέως αντιπρόεδρος της κυβέρνησης,<a href="https://www.news.gr/tag/giannhs-dragasakhs"><b> Γιάννης Δραγασάκης</b></a> σε συνέντευξή του στην ιστοσελίδα NEWS 24/7 που δημοσιεύεται σήμερα. Ο κ. Δραγασάκης ασκεί κριτική στην πολιτική της κυβέρνησης χαρακτηρίζοντας «προεκλογικά τρικ» τις υποσχέσεις της ΝΔ για φορολογικές ελαφρύνσεις.</p>
      <p>Επιπλέον, κατηγορεί τον πρωθυπουργό Κυριάκο Μητσοτάκη ότι εγκατέλειψε «την συγκροτημένη αναπτυξιακή στρατηγική» του ΣΥΡΙΖΑ για να λάβει «αποσπασματικά μέτρα εξυπηρετήσεων» με «έντονο το στοιχείο της καταστολής και της ενοχοποίησης ακόμα και απλών φοιτητών που έτυχε να βρεθούν σε ένα χώρο». «Αυτή η άνιση καταβολή των βαρών, που κρυβόταν πίσω από τη φορολογική ελάφρυνση, όλα αυτά τα μέτρα θα έχουν ως πιθανή κατάληξη είτε πρόωρη κρίση, είτε μια φάση ανάκαμψης που τελικά όμως θα καταλήξει σε μια κοινωνική έκρηξη», σημειώνει ο ίδιος, λέγοντας πως αυτή ήταν η εξέλιξη και σε χώρες της Λατινικής Αμερικής όπου εφαρμόστηκαν τέτοιου είδους πολιτικές, όπως η Χιλή και η Αργεντινή.</p>
      <p>Κληθείς να σχολιάσει τη στάση του πρώην υπουργού Οικονομικών και νυν διοικητή της Τράπεζας της Ελλάδος, Γιάννη Στουρνάρα εξέφρασε την άποψη ότι λόγω της άμεσης εμπλοκής του «στην πιο δύσκολη φάση της κρίσης και των μνημονίων, στο δεύτερο μνημόνιο, το πιο σκληρό μνημόνιο», δεν θα έπρεπε να έχει τη θέση αυτή σήμερα «διότι είναι δύσκολο αντικειμενικά να τηρήσει την ανεξαρτησία του». «Ο κ. Στουρνάρας ισχυρίζεται ότι ο ΣΥΡΙΖΑ τον θεώρησε αντίπαλό του, ο ΣΥΡΙΖΑ έχει άπειρους τρόπους να ισχυριστεί ότι ο κ. Στουρνάρας εξ αρχής υπονόμευσε την κυβέρνηση και πριν ακόμα αναλάβει», είπε και προέτρεψε τον πρωθυπουργό να συζητήσει με τον Αλέξη Τσίπρα για τον επόμενο διοικητή προτού αποφασίσει ενδεχόμενη ανανέωση της θητείας Στουρνάρα.</p>
      <p>Ερωτηθείς σχετικά με το ενδεχόμενο πολιτικής προσέγγισης με το ΚΙΝΑΛ, ο Γ. Δραγασάκης υπογραμμίζει πως θα πρέπει η ηγεσία του «να αποφασίσει τι θα κάνει» και αρνείται ότι ο ΣΥΡΙΖΑ έχει σχέδιο "διεμβολισμού" του χώρου. Επιπλέον, εκτιμά πως ο κίνδυνος "πασοκοποίησης" είναι υπαρκτός, εάν δεν προχωρήσει η διεύρυνση του κόμματος προκειμένου να γίνει ο ΣΥΡΙΖΑ «ένα κόμμα ισχυρό, μαζικό, πάντα αριστερό βεβαίως αλλά δεμένο με την κοινωνία, να συμμετέχει , να είναι παντού όπου ζει και όπου δρα ο κόσμος».</p>
      <p>Εξάλλου, ενόψει του συνεδρίου του ΣΥΡΙΖΑ δηλώνει ότι δε βλέπει κάποιο "όφελος" από την επανεκλογή του Αλέξη Τσίπρα από τη βάση ούτε και σε ενδεχόμενη αλλαγή ονόματος.</p>
      <p>Σημειώνει, όμως, ότι θα πρέπει ο ΣΥΡΙΖΑ να επανέλθει με ένα «σχέδιο για την επόμενη ημέρα, τους επόμενους μήνες, τα επόμενα χρόνια».</p>
      <p>«Μια Αριστερά που αναλαμβάνει τα πράγματα, είναι έτοιμη για την επόμενη ημέρα, αλλά και έχει έναν ορίζοντα μπροστά της για να προτείνει το σχέδιο ανασυγκρότησης της Ελλάδας με ένα ρόλο πρωταγωνιστικό στα Βαλκάνια, μια ενεργή παρουσία στην Ευρώπη. Αυτό το σχέδιο πρέπει να χτιστεί τώρα με το εξής μεγάλο πλεονέκτημα που δεν το είχαμε τότε. Τότε δεν είχαμε προς τα πίσω ούτε ένα παράδειγμα να αντιγράψουμε, ούτε προς τα μπροστά ένα ορατό όραμα να υλοποιήσουμε», καταλήγει.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2045492/i-antidrasis-tis-antipolitefsis-sta-metra-gia-to-metanasteftiko.html"/>
        <a href="https://www.news.gr/politikh/article/2044826/aporrifthike-i-entasi-antisintagmatikotitas-gia-tin-eklogi-proedrou-dimokratias-pou-katethese-o-siriza.html"/>
        <a href="https://www.news.gr/politikh/article/2044600/sintagmatiki-anatheorisi-enstasi-antisintagmatikotitas-apo-siriza-gia-to-thema-tis-eklogis-proedrou-dimokratias.html"/>
      </related>
    </article>
  </body>
</html>