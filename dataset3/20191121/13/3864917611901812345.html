<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822911-normandskij-samit-rozmorozit-situaciu-sodo-donbasu-razumkov.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T13:55:00+00:00"/>
    <meta property="og:title" content="Нормандський саміт “розморозить” ситуацію щодо Донбасу — Разумков"/>
    <meta property="og:description" content="Голова Верховної Ради Дмитро Разумков переконаний, що результати саміту за участю лідерів України, Франції, Німеччини та Росії дозволять пришвидшити врегулювання конфлікту на Донбасі."/>
  </head>
  <body>
    <article>
      <h1>Нормандський саміт “розморозить” ситуацію щодо Донбасу — Разумков</h1>
      <h2>Голова Верховної Ради Дмитро Разумков переконаний, що результати саміту за участю лідерів України, Франції, Німеччини та Росії дозволять пришвидшити врегулювання конфлікту на Донбасі.</h2>
      <address>
        <time datetime="2019-11-21T13:55:00+00:00">21 Nov 2019, 13:55</time>
      </address>
      <p>Про це спікер заявив під час брифінгу в рамках регіональної поїздки до міста Маріуполь, повідомляє <a href="https://rada.gov.ua/news/Top-novyna/184746.html">пресслужба парламенту</a>.</p>
      <p>“Часу на його (нового законопроєкту про особливий статус <a href="https://www.ukrinform.ua/tag-ordlo">ОРДЛО</a> - ред.) розробку дійсно небагато, але я впевнений, що Верховна Рада докладе максимум зусиль для того, аби цей процес запустити. Саме від нормандської зустрічі багато хто очікує тих змін, які дозволять вийти з тієї замороженої ситуації, яку ми з вами спостерігаємо і у форматі “Мінська”, і у нормандському форматі вже декілька років”, - зауважив Разумков.</p>
      <figure>
        <img src="https://static.ukrinform.com/photos/2019_11/1574347953-647.jpeg"/>
      </figure>
      <p>Він акцентував на тому, що конфлікт на Донбасі є ключовою проблемою регіону і України загалом.</p>
      <p>“Це проблема усього цивілізованого світу, який сьогодні розуміє, що фактично ми є форпостом”, - зазначив спікер.</p>
      <p>Голова ВР також прокоментував позицію України стосовно стратегії повернення тимчасово окупованих територій, зазначивши, що для того, “аби повернути територію, потрібно спочатку повернути людей”.</p>
      <p>“Для того, аби їх повернути фізично, їх необхідно повернути ментально. Сьогодні важливо їм показати, що ми дійсно прагнемо цього - мають бути реалізовані конкретні проєкти, зокрема, з інформаційної та економічної політики”, - пояснив Разумков.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821348-pristajko-ocikue-vid-normandskoi-zustrici-realnogo-progresu.html">Пристайко очікує від "нормандської зустрічі" реального прогресу</a>
      </blockquote>
      <p>Як повідомляв Укрінформ, саміт за участю лідерів України, Франції, Німеччини та Росії (так званої нормандської четвірки) запланований на 9 грудня в Парижі.</p>
      <p>Президент України Володимир Зеленський заявив, що має намір на цій зустрічі порушити питання про конкретні терміни деокупації Донбасу, повернення заручників, вирішення безпекової ситуації та місцеві вибори.</p>
      <p>Також Зеленський обіцяв, що новий закон про особливий статус Донбасу буде розроблено у "співробітництві та публічному обговоренні з усім українським суспільством".</p>
      <p>
        <i>Фото: пресслужба парламенту</i>
      </p>
    </article>
  </body>
</html>