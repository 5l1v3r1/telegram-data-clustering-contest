<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/hirek/53204/meg-iden-megjelenhet-a-gtfo-korai-valtozata"/>
    <meta property="og:site_name" content="PlayDome"/>
    <meta property="article:published_time" content="2019-11-21T13:12:00+00:00"/>
    <meta property="og:title" content="Még idén megjelenhet a GTFO korai változata"/>
    <meta property="og:description" content="A fejlesztők tervei szerint folyamatosan cserélődnének a pályák és küldetések a játékban."/>
  </head>
  <body>
    <article>
      <h1>Még idén megjelenhet a GTFO korai változata</h1>
      <h2>A fejlesztők tervei szerint folyamatosan cserélődnének a pályák és küldetések a játékban.</h2>
      <address><time datetime="2019-11-21T13:12:00+00:00">21 Nov 2019, 13:12</time> by <a rel="author">GeryG</a></address>
      <p>Lassan, de biztosan halad a <i>10 Chambers Collective</i> a <b>GTFO</b> fejlesztésével, de ez nem is meglepő, hiszen mindössze tízen dolgoznak a játékon. A munka azonban hamarosan fontos mérföldkőhöz érkezhet, ugyanis a stúdió tervei szerint még akár idén megjelenhet a játék korai változata. Ám, mivel ők maguk is egyelőre feltételes módban beszélnek a dologról, nem kizárt, hogy ez végül 2020-ra csúszik.</p>
      <p>A korai változatban megismerhetjük a The Rundown névre keresztelt rendszert, amely a játék hosszú távú szavatosságát hivatott megőrizni. A játékosok egy csapatnyi rabot alakítanak, akiket az őket fogva tartó fosztogatók időről időre leküldenek egy titokzatos földalatti bázisra, hogy ott különféle küldetéseket teljesítsenek. A The Rundown rendszer lényegében azt jelenti, hogy ezek a küldetések és velük együtt a pályák is mindig csak időszakosan lesznek elérhetőek. Vagyis egy-egy küldetést csak egy bizonyos ideig lehet megcsinálni, ha lejárt az idő, végleg eltűnik, és új megbízatás kerül a helyére.</p>
      <figure>
        <iframe src="https://www.youtube.com/embed/lJFD5ud0vG4" width="640" height="360" data-service="Youtube" scrolling="no"/>
      </figure>
      <p>A fejlesztők ígérete szerint minden küldetés és minden pálya teljesen különbözik a többitől, egészen más feladatokat, nehézségeket, szörnyeket és kihívásokat tartogat majd. Így reményeik szerint a rajongók bármikor visszatérhetnek a játékhoz, mégis újszerű élményben lesz részük. Egy megbízatás egyszerre több küldetést is kínál majd, ezek nehézsége annak függvényében változik, hogy milyen mélyre is kell leereszkedni a bázison.</p>
      <p>Az alapok persze ugyanazok lesznek, vagyis egy négyfős csapattal kell teljesíteni a feladatokat, ehhez viszont nagyon nagy szükség lesz a folyamatos kommunikációra és koordinációra. A bázison ugyanis hemzsegnek a szörnyek, a csapatnak viszont szűkösek lesznek a lőszerkészletei. Így többnyire a lopakodás és taktikázás lesz csak a kifizetődő, a vak lövöldözés nem. ■</p>
      <p>
        <b>További hírekért és cikkekért ugorj a játék adatlapjára:</b>
        <br/>
        <a href="https://www.playdome.hu/jatek/6588/gtfo">GTFO</a>
      </p>
    </article>
  </body>
</html>