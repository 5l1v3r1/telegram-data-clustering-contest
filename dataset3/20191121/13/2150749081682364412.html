<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/ksu-viznav-nekonstitutsiynim-zakonoproyekt-zelenskogo-pro-upovnovazhenih-verhovnoyi-radi/"/>
    <meta property="og:site_name" content="Прямий"/>
    <meta property="article:published_time" content="2019-11-21T13:45:00+00:00"/>
    <meta property="og:title" content="КСУ визнав неконституційним законопроєкт Зеленського про уповноважених Верховної Ради"/>
    <meta property="og:description" content="Конституційний суд України визнав не відповідним до Конституції внесений президентом Володимиром Зеленським законопроєкт №1016 щодо уповноважених"/>
  </head>
  <body>
    <article>
      <h1>КСУ визнав неконституційним законопроєкт Зеленського про уповноважених Верховної Ради</h1>
      <address>
        <time datetime="2019-11-21T13:45:00+00:00">21 Nov 2019, 13:45</time>
      </address>
      <p>
        <b>Конституційний суд України визнав не відповідним до Конституції внесений президентом Володимиром Зеленським законопроєкт №1016 щодо уповноважених Верховної Ради.</b>
      </p>
      <p>Про це повідомляє <a href="http://www.ccu.gov.ua/novyna/ksu-vyznav-takym-shcho-ne-vidpovidaye-vymogam-chastyny-pershoyi-statti-157-konstytuciyi">пресслужба</a> суду.</p>
      <p>"У висновку суду вказується, що запропоновані законопроєктом зміни до статей 85 та 101 Конституції України передбачають запровадження нового виду парламентського контролю, який може вийти за межі контролю за додержанням конституційних прав і свобод людини і громадянина та потенційно може становити ризик надмірного втручання парламенту через уповноважених за додержанням Конституції України і законів у різні сфери суспільних відносин без дотримання балансу приватних і публічних інтересів, зокрема у підприємницьку діяльність, у діяльність інститутів громадянського суспільства, органів державної влади та органів місцевого самоврядування, а отже, може призвести до порушення та обмеження прав і свобод людини і громадянина", - поставновив КСУ.</p>
      <p>Нагадаємо, 3 вересня депутати направили внесений Зеленським законопроєкт до Конституційного суду.</p>
      <p>Він мотивував введення інституту уповноважених тим, що наразі є одна посадова особа - уповноважений Верховної Ради України з прав людини, на яку на сьогодні покладена ця функція. На думку президента, одна особа не може ефективно виконувати належні їй повноваження у всіх сферах.</p>
      <p>Зеленський пропонував створити нові посади уповноважених Верховної Ради, зокрема - посади парламентських уповноважених за додержанням Конституції України і законів в окремих сферах, а також уповноваженого Верховної Ради з прав людини.</p>
      <p>Раніше <a href="https://prm.ua/ksu-viznav-konstitutsiynim-zakonoproekt-zelenskogo-pro-zakonodavchu-initsiativu-narodu/">КСУ визнав законопроєкт Зеленського про внесення змін до статті 93 Конституції України (щодо законодавчої ініціативи народу) таким, що відповідає вимогам Конституції</a>.</p>
      <related>
        <h4>Схожі новини</h4>
        <a href="https://prm.ua/ukrayina-ekstraduvala-do-ssha-hakera-yakogo-rozshukuvalo-fbr/"/>
        <a href="https://prm.ua/politichni-peresliduvannya-nedopustimi-tusk-visloviv-zanepokoyennya-yevrosoyuzu-cherez-peresliduvannya-poroshenka/"/>
        <a href="https://prm.ua/lyudi-mayut-usvidomiti-shho-zelenskiy-ye-prezidentom-kolaborantom-briginets/"/>
      </related>
    </article>
  </body>
</html>