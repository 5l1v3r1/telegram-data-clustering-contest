<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/economy/news_537973/"/>
    <meta property="og:site_name" content="INNnews"/>
    <meta property="article:published_time" content="2019-11-21T13:46:59+00:00"/>
    <meta property="og:title" content="บมจ.แอพพลิแคดเข้าเทรด22พ.ย.นี้"/>
    <meta property="og:description" content="นายประพันธ์ เจริญประวัติ ผู้จัดการตลาดหลักทรัพย์ เอ็ม เ…"/>
  </head>
  <body>
    <article>
      <h1>บมจ.แอพพลิแคดเข้าเทรด22พ.ย.นี้</h1>
      <h2>บมจ.แอพพลิแคด “APP” ผู้นำธุรกิจจัดจำหน่ายโซลูชั่นด้านการออกแบบ เข้าซื้อขายในตลาดหลักทรัพย์ เอ็ม เอ ไอ 22 พ.ย. นี้ ด้วยมูลค่าหลักทรัพย์ ณ ราคา IP0 688.8 ล้านบาท</h2>
      <address>
        <time datetime="2019-11-21T13:46:59+00:00">21 Nov 2019, 13:46</time>
      </address>
      <p>นายประพันธ์ เจริญประวัติ ผู้จัดการตลาดหลักทรัพย์ เอ็ม เอ ไอ (mai) เปิดเผยว่า บมจ.แอพพลิแคด จะเข้าจดทะเบียนและเริ่มซื้อขายในตลาดหลักทรัพย์ mai ในกลุ่มเทคโนโลยี โดยใช้ชื่อย่อในการซื้อขายหลักทรัพย์ว่า “APP” ในวันที่ 22 พฤศจิกายน 2562</p>
      <p>โดย APP ดำเนินธุรกิจจัดจำหน่ายโซลูชั่นด้านการออกแบบอย่างครบวงจร ทั้งซอฟต์แวร์สำหรับออกแบบอุตสาหกรรม และสถาปัตยกรรมและการก่อสร้าง รวมถึงผลิตภัณฑ์ด้านการออกแบบ 3 มิติ (Hardware) ตลอดจนการให้บริการต่างๆ ที่เกี่ยวเนื่อง บริษัทได้รับการแต่งตั้งเป็นตัวแทนจำหน่ายจากเจ้าของผลิตภัณฑ์ชั้นนำระดับโลก อาทิ ซอฟต์แวร์ SolidWorks ซอฟต์แวร์ ArchiCAD, 3D Printer Stratasys และเครื่องสแกน 3 มิติ GOM นอกจากนี้ APP ได้ขยายตลาดไปในประเทศอินโดนีเซียและประเทศเมียนมา APP มีกลุ่มลูกค้าหลักเป็นผู้ประกอบการในกลุ่มอุตสาหกรรมยานยนต์ ชิ้นส่วนอิเล็กทรอนิกส์ เครื่องใช้ไฟฟ้า ผลิตเครื่องจักรและวัสดุอุตสาหกรรม และผู้ประกอบการในกลุ่มอุตสาหกรรมก่อสร้าง</p>
      <p>ทั้งนี้ APP มีทุนชำระแล้ว 140 ล้านบาท มูลค่าที่ตราไว้หุ้นละ 0.50 บาท ประกอบด้วยหุ้นสามัญเดิม 200 ล้านหุ้น และหุ้นสามัญเพิ่มทุน 80 ล้านหุ้น เสนอขายต่อประชาชนทั่วไปครั้งแรก (IPO) โดยแบ่งเป็นเสนอขายต่อประชาชนทั่วไป 72 ล้านหุ้น และกรรมการ ผู้บริหารและพนักงาน 8 ล้านหุ้น เมื่อวันที่ 15 และ 18-19 พฤศจิกายน 2562 ในราคาหุ้นละ 2.46 บาท คิดเป็นมูลค่าระดมทุน 196.80 ล้านบาท และมีมูลค่าหลักทรัพย์ ณ ราคา IPO 688.80 ล้านบาท ทั้งนี้ราคาเสนอขายหุ้น IPO พิจารณาจากอัตราส่วนราคาต่อกำไรสุทธิต่อหุ้น (P/E ratio) ที่ 10.44 เท่า คำนวณจากผลประกอบการของบริษัทในรอบ 12 เดือนที่ผ่านมา (1 ตุลาคม 2561-30 กันยายน 2562) ซึ่งเท่ากับ 65.96 ล้านบาท หารด้วยจำนวนหุ้นสามัญทั้งหมดภายหลังการเสนอขายหุ้นครั้งนี้ (fully diluted) คิดเป็นกำไรสุทธิต่อหุ้น 0.24 บาท โดยมี บมจ.หลักทรัพย์ฟินันเซีย ไซรัส เป็นที่ปรึกษาทางการเงินและผู้จัดการการจัดจำหน่ายและรับประกันการจำหน่าย</p>
    </article>
  </body>
</html>