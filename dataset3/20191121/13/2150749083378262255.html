<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/zakon-pro-osoblivosti-mistsevogo-samovryaduvannya-v-ordlo-ne-mozhe-buti-bezstrokovim-gerashhenko/"/>
    <meta property="og:site_name" content="Прямий"/>
    <meta property="article:published_time" content="2019-11-21T13:34:00+00:00"/>
    <meta property="og:title" content="Закон про особливості місцевого самоврядування в ОРДЛО не може бути безстроковим - Геращенко"/>
    <meta property="og:description" content="Фракція &quot;Європейська Солідарність&quot; не підтримуватиме продовження дії закону про особливості місцевого самоврядування в ОРДЛО, якщо він буде безстроковим,"/>
  </head>
  <body>
    <article>
      <h1>Закон про особливості місцевого самоврядування в ОРДЛО не може бути безстроковим - Геращенко</h1>
      <address>
        <time datetime="2019-11-21T13:34:00+00:00">21 Nov 2019, 13:34</time>
      </address>
      <p>
        <b>Фракція "Європейська Солідарність" не підтримуватиме продовження дії закону про особливості місцевого самоврядування в ОРДЛО, якщо він буде безстроковим, а вимушеним переселенцям не нададуть право обирати місцеву владу.</b>
      </p>
      <p>Про це повідомила співголова фракції Ірина Геращенко на своїй сторінці у соціальній мережі Facebook.</p>
      <p>Вона зазначила, що для "Європейської Солідарності" є важливі "червоні лінії", які вона не дозволить перетинати при ухваленні такого закону.</p>
      <p>"Ми не підтримаємо пролонгацію закону, якщо там буде закріплено норма про особливості місцевого самоврядування на постійній основі (як це зараз, до речі , зафіксовано в "формулі Штайнмайера"); якщо переселенці не отримають права обирати місцеву владу Донбасу. Й ключове – якщо буде зафіксована спроба поставити воза поперед кобили, вибори поперед безпекових питань і звільнення окупованих територій від окупантів і їх військ", – підкреслила політик.</p>
      <p>Вона нагадала, що сам закон ухвалювався на тимчасовій основі, мав діяти тільки три роки і передбачав виконання безпекового блоку перед відкриттям можливості виконанні політичної частини. Однак зараз Росія вдається до маніпуляцій щодо цих питань.</p>
      <p>"Вже не вперше президент РФ Путін вдається до відвертої маніпуляції і брехні відносно політичного блоку мінських угод. Цього разу він заявив, що начебто закон про особливості місцевого самоврядування в ОРДЛО узгоджувався з бойовиками. Це неправда", – зазначила депутат.</p>
      <p>"Київ ніколи не вів прямих переговорів з бойовиками штучно утворених Москвою "ЛДНР" й тим більше не узгоджував з ними ніяких законів – ані про амністію, ані про особливості місцевого самоврядування", – наголосила політик.</p>
      <p>Вона додала: "Важливо, що стаття 10 закону про особливості місцевого самоврядування містить пункти про те, що вибори на цих українських територіях можуть відбутися тільки після виведення звідти іноземних військ, забезпечення сталого режиму тиші, участі в них українських партій і переміщених осіб, українських медіа".</p>
      <p>"Й ще одна пікантна деталь. На проекті документу про зміст закону, які на інших документах, що приймалися в рамках нормандського формату і мінського процесу, є підписи залучених до переговорів росіян, аби потім уникати подвійних трактувань і маніпуляцій. На угодах є підпис тодішнього посла РФ в Україні Михайла Зурабова, що тепер не дає можливості РФ уникати відповідальності за невиконання безпекового і гуманітарного блоку. На документах щодо законопроектів – Владислава Суркова, помічника Путіна і одного з ідеологів і кураторів війни на Донбасі. Якщо це його Путін вважає бойовиком – то тоді ок. З цим я абсолютно згодна. Й тоді це явка з повинною, яку колись обов'язково має врахувати міжнародний суд", – також зауважила Ірина Геращенко.</p>
      <p>Нагадаємо, що у місії США при <a href="https://prm.ua/vibori-v-ordlo-ssha-vimagayut-likviduvati-okupatsiyni-administratsiyi-terorstiv-dnr-lnr/">ОБСЄ заявили, що так звані органи влади терористів на окупованих територіях Донбасу повинні бути ліквідовані, тому що є загрозою мирним зусиллям на сході України.</a></p>
      <related>
        <h4>Схожі новини</h4>
        <a href="https://prm.ua/chas-prositi-vibachennya-u-zelenskogo-anonsuvali-kulturne-zblizhennya-z-okupovanim-donbasom/"/>
        <a href="https://prm.ua/svoboda-i-gidnist-tse-pravo-samim-viznachati-sviy-shlyah-gerashhenko/"/>
        <a href="https://prm.ua/viyna-na-donbasi-boyoviki-sim-raziv-obstrilyali-ukrayinski-pozitsiyi/"/>
      </related>
    </article>
  </body>
</html>