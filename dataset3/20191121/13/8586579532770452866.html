<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/abdli-senator-sanders-trump-iflah-olmaz-bir-yalanci-257344h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-21T13:34:00+00:00"/>
    <meta property="og:title" content="ABD’li Senatör Sanders: Trump iflah olmaz bir yalancı"/>
    <meta property="og:description" content="ABD’li Senatör Bernie Sanders, ABD Başkanı Donald Trump'ın iflah olmaz bir yalancı olduğunu söyledi."/>
  </head>
  <body>
    <article>
      <h1>ABD’li Senatör Sanders: Trump iflah olmaz bir yalancı</h1>
      <address><time datetime="2019-11-21T13:34:00+00:00">21 Nov 2019, 13:34</time> by <a rel="author">Yeni Çağ Gazetesi</a></address>
      <p>
        <b>ABD’li Senatör Bernie Sanders, ABD Başkanı Donald Trump'ın iflah olmaz bir yalancı olduğunu söyledi.</b>
      </p>
      <p>ABD'de televizyondan canlı yayınlanan tartışma programında bir araya gelen Demokrat başkan aday adayları, ABD'nin AB Büyükelçisi Gordon Sondland'in azil soruşturması kapsamında Kongre'de verdiği ifade sonrası Başkan Donald Trump'ı kınadı.</p>
      <p>Demokrat başkan aday adaylarından Senatör Bernie Sanders, Trump'ın iflah olmaz bir yalancı olduğunu söyledi. Senatör Kamala Harris de Beyaz Saray'da, suç işlemiş bir kişinin oturduğunu belirtti.</p>
      <p>Eski Başkan Yardımcısı Joe Biden ise Trump'ın net bir şekilde 3 Kasım 2020'deki başkanlık seçiminde kendisini rakip olarak görmek istemediğini vurguladı.</p>
      <p>
        <b>BÜYÜKELÇİ SONDLAND BASKI YAPILDIĞINI KABUL ETMİŞTİ</b>
      </p>
      <p>ABD’nin AB Büyükelçisi Gordon Sondland, Ukrayna'ya, Demokrat başkan aday adaylarından Joe Biden ve oğlu Hunter Biden hakkında soruşturma açması için Ukrayna'ya baskı yaptığını kabul etmiş, "Başkan'ın talimatlarına uydum" demişti.</p>
      <p>Sondland, kendisine talimat veren kişinin ise Trump'ın avukatı Rudolph Giuliani olduğunu söylemişti. Beyaz Saray ise Sondland'in ifadesinin esasında Başkan Trump'ı temize çıkardığını savundu.</p>
      <p>Azil soruşturmasında, Trump'ın, Joe Biden ve oğlu hakkında soruşturma açılması talebinde bulunup Ukrayna'ya askeri yardımı askıya alıp almadığı inceleniyor.</p>
      <related>
        <a href="https://www.yenicaggazetesi.com.tr/trumpin-konusmasindan-korktugu-sondland-ifade-verdi-257250h.htm"/>
        <a href="https://www.yenicaggazetesi.com.tr/trumpin-zor-gunu-kilit-isim-bugun-ifade-verecek-257201h.htm"/>
        <a href="https://www.yenicaggazetesi.com.tr/azil-sorusturmasi-suren-trumptan-sasirtan-aciklama-256936h.htm"/>
        <a href="https://www.yenicaggazetesi.com.tr/trump-twitterdan-tanigi-tehdit-etti-256569h.htm"/>
      </related>
    </article>
  </body>
</html>