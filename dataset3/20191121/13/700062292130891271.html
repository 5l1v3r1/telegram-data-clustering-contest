<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/714579-aysthrh-apanthsh-ths-athhnas-se-agkyra-gia-to-metanasteytiko-den-dechomaste-mathhmata-apo-kanenan.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T13:48:00+00:00"/>
    <meta property="og:title" content="Αυστηρή απάντηση της Αθήνας σε Άγκυρα για το μεταναστευτικό: Δεν δεχόμαστε μαθήματα από κανέναν"/>
    <meta property="og:description" content="Αυστηρή και άμεση ήταν η απάντηση του εκπροσώπου του υπουργείου Εξωτερικών Αλέξανδρου Γεννηματά στις δηλώσεις του τουρκικού υπουργείου Εξωτερικών.  ΗΕλλάδα ως ευνομούμενη, δημοκρατική χώρα, δεν δέχεται"/>
  </head>
  <body>
    <article>
      <h1>Αυστηρή απάντηση της Αθήνας σε Άγκυρα για το μεταναστευτικό: Δεν δεχόμαστε μαθήματα από κανέναν</h1>
      <address>
        <time datetime="2019-11-21T13:48:00+00:00">21 Nov 2019, 13:48</time>
      </address>
      <p>Αυστηρή και άμεση ήταν η απάντηση του εκπροσώπου του υπουργείου Εξωτερικών Αλέξανδρου Γεννηματά στις δηλώσεις του τουρκικού υπουργείου Εξωτερικών. </p>
      <p>ΗΕλλάδα ως ευνομούμενη, δημοκρατική χώρα, δεν δέχεται μαθήματα από κανέναν, διαμήνυσε ο κ. Γεννηματάς απαντώντας, κατά τη διάρκεια της ενημέρωσης των διπλωματικών συντακτών, σε ερώτηση αναφορικά με τις σημερινές δηλώσεις του εκπροσώπου του υπουργείου Εξωτερικών της Τουρκίας, ο οποίος εξαπέλυσε βολές κατά του Κυριάκου Μητσοτάκη.</p>
      <p>Ο κ. Γεννηματάς τόνισε πως η Τουρκία αντί να κάνει υποδείξεις, καλό θα είναι να εφαρμόσει πλήρως τις πρόνοιες της κοινής δήλωσης ΕΕ-Τουρκίας και να πάψει να χρησιμοποιεί τους πρόσφυγες ως μέσο πίεσης στην Ελλάδα και την Ευρώπη.</p>
      <p>
        <b>Προσωπική επίθεση στον Μητσοτάκη από το τουρκικό ΥΠΕΞ για το μεταναστευτικό</b>
      </p>
      <p>Με μια μακροσκελή δήλωση, με την οποία επιτίθεται προσωπικά κατά του Κυριάκου Μητσοτάκη, το τουρκικό υπουργείο Εξωτερικών απαντά σε όσα είπε ο πρωθυπουργός για το μεταναστευτικό. </p>
      <p>Ο εκπρόσωπος Τύπου του ΥΠΕΞ Χαμί Ακσόι χαρακτηρίζει αβάσιμες και ατυχείς τις δηλώσεις και τον κατηγορεί ότι αρνείται να δει την κατάσταση.</p>
      <p>H ανακοίνωση του τουρκικού ΥΠΕΞ: </p>
      <p>“Το πιο πρόσφατο παράδειγμα χειραγώγησης της κοινής γνώμης που επιχειρεί η Ελλάδα μέσω διαστρέβλωσης των γεγονότων, είναι οι αβάσιμες και ατυχείς δηλώσεις δηλώσεις του πρωθυπουργού Κυριάκου Μητσοτάκη. Συγκριτικά με την μεταναστευτική κρίση του 2015, όταν 850.000 παράτυποι μετανάστες έφτασαν στην Ευρώπη, το σημερινό ποσοστό διέλευσης έχει μειωθεί στο 94% χάρη στα μέτρα που έχουν ληφθεί από την Τουρκία.</p>
      <p>Δεν είναι ανθρώπινο για αυτές τις χώρες που βρίσκονται σε μεταναστευτικά περάσματα όπως η Ελλάδα, να εφαρμόζουν “μηδενική μεταναστευτική πολιτική” και να αγνοούν τα δικαιώματα αυτών των ανθρώπων. Η Ελλάδα και οι χώρες που πλήττονται από το προσφυγικό πρέπει να επικεντρωθούν κυρίως στην αντιμετώπιση των αιτιών που προκαλούν τη μετανάστευση στις χώρες προέλευσης.</p>
      <p>Η Τουρκία φιλοξενεί περισσότερους από 4 εκατομμύρια εκτοπισμένους. Οι Έλληνες εταίροι μας ,καθώς και η διεθνής κοινότητα, πρέπει να καταλάβουν ότι δεν είναι δίκαιο να αναλάβει η Τουρκία το βάρος της μετανάστευσης, το οποίο αποτελεί παγκόσμιο πρόβλημα.</p>
      <p>Παρά το γεγονός ότι ο πρωθυπουργός της Ελλάδας αρνείται να δει και να αναγνωρίσει την κατάσταση, οι παράνομοι μετανάστες συνεχίζουν να πιέζονται στα σύνορα από τις ελληνικές αρχές. Αγνοώντας τις ευρωπαϊκές αξίες, αυτοί οι άνθρωποι υποβάλλονται σε απάνθρωπη μεταχείριση.</p>
      <p>Θεωρούμε σκόπιμο να υπενθυμίσουμε στην Ελλάδα ότι η επιλογή συνεργασίας με την Τουρκία θα αποφέρει πιο σημαντικά αποτελέσματα από αυτά της προπαγάνδας κατά της Τουρκίας.</p>
      <p>Καλούμε την ελληνική κυβέρνηση να</p>
      <p>– Επανορθώσει τις απάνθρωπες συνθήκες που αντιμετωπίζουν οι μετανάστες, που καταγράφονται επίσης από διεθνείς οργανισμούς.</p>
      <p>– Φροντίσει για την πρόληψη θανάτων των μεταναστών, των ανηλίκων καθώς και των μεταναστών που δεν μπορούν να λάβουν την απαιτούμενη βοήθεια.</p>
      <p>– Να μην ξεχνά ότι αυτοί οι άνθρωποι έχουν δικαιώματα και ελευθερίες που απορρέουν από το διεθνές δίκαιο.</p>
      <p>– Να τερματιστεί η πρακτική προώθησης των μεταναστών, βάσει του Διεθνούς Δικαίου.</p>
      <p>– Να μην χρησιμοποιούν όπλα εναντίον μεταναστών και να μην τα αντιμετωπίζουν απάνθρωπα</p>
      <p>– Να δείξουν σεβασμό στις πεποιθήσεις των μεταναστών, καθώς και στις κοινές αξίες της Ευρώπης και της ανθρωπότητας”.</p>
    </article>
  </body>
</html>