<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/kJPaXk/ble-nektet-aa-besoeke-nav-meningsloest-sier-ap-toppen-om-statsraadens"/>
    <meta property="og:site_name" content="Bergens Tidende"/>
    <meta property="article:published_time" content="2019-11-21T13:21:25+00:00"/>
    <meta property="og:title" content="Ble nektet å besøke Nav: – Meningsløst, sier Ap-toppen om statsrådens svar"/>
    <meta property="og:description" content="Arbeids- og sosialdepartementet avviser at Arbeiderpartiets Magne Rommetveit nektes å besøke et lokalt Nav-kontor på Stord. Men Ap-toppen rister på hodet."/>
  </head>
  <body>
    <article>
      <h1>Ble nektet å besøke Nav: – Meningsløst, sier Ap-toppen om statsrådens svar</h1>
      <h2>Arbeids- og sosialdepartementet avviser at Arbeiderpartiets Magne Rommetveit nektes å besøke et lokalt Nav-kontor på Stord. Men Ap-toppen rister på hodet.</h2>
      <address><time datetime="2019-11-21T13:21:25+00:00">21 Nov 2019, 13:21</time> by <a rel="author">NTB</a></address>
      <p>Rommetveit, som er visepresident på Stortinget og sitter i kontroll- og konstitusjonskomiteen, ville nylig på eget initiativ besøke Nav Sunnhordland.</p>
      <p>Hensikten var å sette seg inn i trygdeskandalen og få bakgrunnsinformasjon i saken komiteen nå har til behandling. Saken Ap-representanten snakker om, er arbeids- og sosialminister Anniken Hauglies (H) redegjørelse om trygdesaken i Stortinget 5. november.</p>
      <p>Men Arbeids- og sosialdepartementet <a href="https://www.bt.no/innenriks/i/JoXkoP/arbeids-og-sosialdepartementet-nektet-stortingsrepresentant-magne-rom">nektet Rommetveit å besøke Nav-kontoret på Stord</a>.</p>
      <h3>– Må via departementet</h3>
      <p>Rommetveit fulgte opp saken med et skriftlig <a href="https://stortinget.no/no/Saker-og-publikasjoner/Sporsmal/Skriftlige-sporsmal-og-svar/Skriftlig-sporsmal/?qid=77882">spørsmål</a> til Hauglie om hvorfor hennes departement nektet ham å møte ledelsen sammen med de tillitsvalgte i Nav Sunnhordland. Torsdag kom <a href="https://stortinget.no/no/Saker-og-publikasjoner/Sporsmal/Skriftlige-sporsmal-og-svar/Skriftlig-sporsmal/?qid=77882">svaret</a> fra Hauglie, der hun skriver at «departementet legger til rette for besøk hos underliggende etat når Stortinget henvender seg til departementet med et slikt ønske».</p>
      <p>Hauglie viser til at dette er etablert praksis når arbeids- og sosialkomiteen ønsker et møte med Nav som en del av en komitéreise.</p>
      <p>– Som arbeids- og sosialminister har jeg et konstitusjonelt og parlamentarisk ansvar overfor Stortinget. Som følge av det, skal henvendelser fra Stortinget til en ytre etat normalt skje gjennom departementet, heter det videre.</p>
      <figure>
        <img src="https://images.sacdn.no/v2/images/55fdaa69-aaa8-4381-987b-40b030342c7c?fit=crop&amp;h=1267&amp;w=1900&amp;s=7136d41a23b8d913c8a24535367d36de99c2c004"/>
        <figcaption>NEKTET: Regjeringen nektet stortingsrepresentant Magne Rommetveit (Ap) et møte med ledelse og tillitsvalgte i Nav Sunnhordland på Stord.<cite>Bård Bøe</cite></figcaption>
      </figure>
      <h3>Vil få etterspill</h3>
      <p>Rommetveit varsler at saken vil få et etterspill i presidentskapet på Stortinget. Han fremholder at presidentskapet på et senere møte vil drøfte forholdet mellom regjeringen og stortingsrepresentantene når det gjelder tilgang til å treffe og ha møter med statlige instanser som er representert rundt om i landet.</p>
      <p>Ap-toppen rister på hodet over svaret fra Hauglie torsdag.</p>
      <p>– Denne statsråden får det travelt hvis hun skal sitte i Oslo og være dørvakt for alle Nav-kontorene i landet, konstaterer han.</p>
      <p>– Det er meningsløst hvis vi som stortingsrepresentanter bare skal kunne reise rundt i landet og hjemfylket vårt som samlet komité eller med forhåndsgodkjent tilgang fra aktuell statsråd, sier Ap-politikeren til NTB.</p>
      <p>Rommetveit viser til at han tidligere i transportkomiteen har gjennomført en rekke besøk hos ulike underetater uten godkjenning fra statsråd på forhånd.</p>
      <related>
        <h4>Les også</h4>
        <a href="https://www.bt.no/innenriks/i/JoXkoP/arbeids-og-sosialdepartementet-nektet-stortingsrepresentant-magne-rom"/>
        <a href="https://www.bt.no/innenriks/i/b569dv/nav-nektet-aa-rette-opp-gamle-og-feil-vedtak-etter-nederlag-i-efta-doms"/>
        <a href="https://www.bt.no/innenriks/i/MRvgJR/nav-sjefen-og-statsraaden-uenige-om-kjennskap-til-mulige-justismord"/>
        <a href="https://www.bt.no/innenriks/i/P9L3wp/kallmyr-trygdeeksport-ble-ikke-vurdert-av-lovavdelingen"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/nyheter/okonomi/i/QoXpWA/sjoeboden-raatner-eieren-er-klar-til-aa-restaurere-men-staten-tillater"/>
        <a href="https://www.bt.no/nyheter/lokalt/i/wPJEm5/ung-kvinne-skal-ha-blitt-voldtatt-paa-busstopp-i-bergen-mann-i-20-aaren"/>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/sport/i/QoWldJ/foelg-aasanes-kvalikfinale-og-chat-med-vaar-reporter"/>
      </related>
    </article>
  </body>
</html>