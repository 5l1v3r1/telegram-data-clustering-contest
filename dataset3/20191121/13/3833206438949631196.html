<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Otrova-sreshtu-grizachi-e-prichina-za-smurtta-na-deteto-v-Kardam-915698"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T13:51:00+00:00"/>
    <meta property="og:title" content="Отрова срещу гризачи е причина за смъртта на детето в Кардам"/>
    <meta property="og:description" content="Отравяне от силни препарати срещу гризачи, поставени в стената на стаята, в която е спяло семействот..."/>
  </head>
  <body>
    <article>
      <h1>Отрова срещу гризачи е причина за смъртта на детето в Кардам</h1>
      <address>
        <time datetime="2019-11-21T13:51:00+00:00">21 Nov 2019, 13:51</time>
      </address>
      <p>Отравяне от силни препарати срещу гризачи, поставени в стената на стаята, в която е спяло семейството на починалото 9-годишното момче в Кардам, е основната версия, по която работят разследващите.</p>
      <p>Това съобщи пред журналисти главният прокурор <a href="https://www.plovdiv24.bg/novini/persons/3658.html">Сотир Цацаров</a>, съобщи bTV. </p>
      <p>9-годишният Стефан почина в болница, а две от сестрите му бяха приети в много тежко състояние с натравяне.</p>
      <p><a href="https://www.plovdiv24.bg/novini/persons/3658.html">Сотир Цацаров</a> съобщи, че вече са готови 3 експертизи - съдебно-химическа, токсикологична и съдебво-медицинска. Той допълни, че всички са станали свидетели на недобрите битови условия на семейството.</p>
      <p>Причината е свързана и с тези недобри битови условия, каза главният прокурор. От жилището на семейството са иззети от отвори в стената химически препарати с изключително силно действие, които се използват с промишлени цели за борба с вредители.</p>
      <p>Основната версия, по която се работи е, че тези препарати са били използвани за евентуалното унищожаване на гризачи в самото помещение. Те са били поставени в отвори, които са зазидани с кал в стената.</p>
      <p>Според една от водещите хипотези на експертите става дума за много силно действащи промишлени отрови в изключителна близост до леглото на детето, обясни Цацаров. По думите му дори от самото вдишване на отровата може да настъпи натравяне.</p>
    </article>
  </body>
</html>