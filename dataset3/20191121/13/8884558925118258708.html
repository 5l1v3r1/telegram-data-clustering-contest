<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/milan-zlatanu-ibrahimovicu-ponuja-sest-milijonov-e"/>
    <meta property="og:site_name" content="Primorske novice"/>
    <meta property="article:published_time" content="2019-11-21T13:29:27+00:00"/>
    <meta property="og:title" content="Milan Zlatanu Ibrahimoviću ponuja šest milijonov evrov za pol leta, a s pogojem"/>
    <meta property="og:description" content="Italijanski nogometni velikan Milan, ki je v zadnjih letih le senca uglednega kluba, švedskemu zvezdniku Zlatanu Ibrahimoviću ponuja bogato pogodbo. Ameriški lastniki so napadalcu ponudili sodelovanje, a le če bi bil pripravljen ostati 18 mesecev. V tem primeru so za pol leta pripravljeni plačati šest milijon evrov, poročajo italijanski mediji."/>
  </head>
  <body>
    <article>
      <h1>Milan Zlatanu Ibrahimoviću ponuja šest milijonov evrov za pol leta, a s pogojem</h1>
      <address><time datetime="2019-11-21T13:29:27+00:00">21 Nov 2019, 13:29</time> by <a rel="author">STA</a></address>
      <p>
        <b>Italijanski nogometni velikan Milan, ki je v zadnjih letih le senca uglednega kluba, švedskemu zvezdniku Zlatanu Ibrahimoviću ponuja bogato pogodbo. Ameriški lastniki so napadalcu ponudili sodelovanje, a le če bi bil pripravljen ostati 18 mesecev. V tem primeru so za pol leta pripravljeni plačati šest milijon evrov, poročajo italijanski mediji.</b>
      </p>
      <figure>
        <img src="https://static.primorske.si/foto/highres/gnweb/720693_nogomet.jpg"/>
        <figcaption>Foto: STA</figcaption>
      </figure>
      <p><b>MILAN</b> &gt; Osemintridesetletni Šved <b>Zlatan Ibrahimović</b>, ki ima bosanske korenine, je pred časom sporočil, da zapušča Los Angeles Galaxy in da je podpisal pogodbo s slavnim managerjem <b>Minom Riolo</b>.</p>
      <p>Kam se bo preselil, še ni izdal, zanj se poleg italijanskih zanimajo tudi nekateri španski klubi. Najbolj glasni v svoji želji so bili predstavniki Bologne, njihov trener <b>Siniša Mihajlović</b>, ki so ga včeraj odpustili iz bolnišnice, kjer se je zdravil zaradi raka, naj bi izkoristil poznanstvo in ga pripeljal v klub.</p>
      <p>Ibrahimović je za Milan že igral od leta 2010 do leta 2012, zanj je v 61 tekmah dosegel 42 golov, pomagal mu je tudi osvojiti naslov, ki je za giganta zadnji. Naslov italijanskega prvaka je trikrat osvojil tudi z Interjem. Dvakrat je bil najboljši še z Juventusom, ki pa so mu naslova zaradi domnevne podkupovalne afere Calciopoli odvzeli.</p>
      <p>Milan je v lanski sezoni v serie A zasedel peto mesto mesto, letos pa je po 12. krogih šele 14.</p>
    </article>
  </body>
</html>