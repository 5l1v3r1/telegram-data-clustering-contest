<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/merve-duran/siz-hadid-kardeslersiniz-kendinize-gelin-2220996"/>
    <meta property="og:site_name" content="Posta"/>
    <meta property="article:published_time" content="2019-11-21T13:02:15+00:00"/>
    <meta property="og:title" content="Siz Hadid kardeşlersiniz, kendinize gelin!"/>
    <meta property="og:description" content="Siz Hadid kardeşlersiniz, kendinize gelin!"/>
  </head>
  <body>
    <article>
      <h1>Siz Hadid kardeşlersiniz, kendinize gelin!</h1>
      <address><time datetime="2019-11-21T13:02:15+00:00">21 Nov 2019, 13:02</time> by <a rel="author">Merve Duran</a></address>
      <p>Attıkları her adım olay, giydikleri her şey moda, gittikleri her mekân popüler oluyor. Saçlarından, makyajlarına; giydiklerinden yiyip içtiklerine kadar her şey yakından takip ediliyor. Son dönemin en çok yıldızı parlayan kardeşleri Gigi ve Bella Hadid’den bahsediyorum. Gigi sarı saçları, doğal kaşları ve sıcak tavırlarıyla; Bella ise ablasının tam aksine buz gibi bakışları ve mimiksiz ifadesiyle milyonları peşinden koşturuyor. Ancak nasıl oluyorsa milyonların peşinden koştuğu bu iki kızımızın yüzleri aşktan yana bir türlü gülemiyor.</p>
      <figure>
        <img src="https://i.pstimaj.com/img/75/640x0/5dd6896c66a97c288bb9b811"/>
      </figure>
      <p>
        <b>
          <u>Gigi Hadid</u>
        </b>
      </p>
      <p>Böyle deyince akla önce <b>‘bir ilişkide dikiş tutturamayıp yenisine başlamak’</b> gelse de, durum Hadid kardeşlerde pek öyle değil. Kendileri yıllardır tek bir isimle <b>‘bir küs-bir barışık’</b> aşk yaşıyorlar. Gigi, şarkıcı Zayn Malik, Bella ise şarkıcı Weeknd ile kafayı bozmuş durumda. Bir bakıyoruz ayrılar, herkes kendi yoluna bakmış. Hatta o kadar hayatlardan çıkılmış ki, yakın arkadaşla sevgili olunmuş. (Weeknd, Bella ile ayrı olduğu 2017 senesinde Hadid kardeşlerin o dönemlerdeki yakın arkadaşı Selena Gomez ile tutkulu bir aşk yaşamıştı.) Sonra bir bakıyoruz yeniden aşk kuşları olmuşlar. İlişkilerini o kadar <b>‘biz normal insanlar’ </b>gibi yaşıyorlar ki, Instagram üzerinden laf sokmak mı dersiniz; aman aman nispet yapmalar mı, hepsi mevcut… Hatta en son, şöhret ve güzelliğin ortasında nasıl bu kadar yanlış seçimler yaptığı çözümlenmesi gereken diğer bi’ isim Selena Gomez, Bella Hadid’in fotoğrafının altına övgü dolu bir yorum yaptı da ortalık karıştı. Bella Hadid yorumu okur okumaz şımarık kızlar gibi fotoğrafını sildi. Gomez yine depresyona girdi falan…</p>
      <figure>
        <img src="https://i.pstimaj.com/img/75/640x0/5dd68a3aae298b9690ee50aa"/>
      </figure>
      <p>
        <b>
          <u>Bella Hadid</u>
        </b>
      </p>
      <p>Gigi Hadid deseniz ayrı bir saçma. Yıllardır devamlı ayrıla barışa Zayn Malik ile bir inat ilişkisi yaşamanın peşinde.</p>
      <p>Yahu cidden siz neler yapıyorsunuz?</p>
      <p>Para sizde, güzellik deseniz dönemin en çok aranılan isimleri sizsiniz, milyonlar peşinizde, başarı sizde. Neden bir erkek için kendinizi bu hallere sokuyorsunuz?</p>
      <p>Olmuyorsa zorlamanın bu kadar alemi var mı gerçekten…</p>
      <h3>Peki nedir bu ‘inat ilişkisi’? </h3>
      <figure>
        <img src="https://i.pstimaj.com/img/75/640x0/5dd68acf66a97c288a2d832a"/>
      </figure>
      <p>İnat ilişkisi, yürümeyeceği anlaşıldığı halde ısrarla yaralı ilişkiyi yürütmeye çalışmaktır. İnsanlar sever, birbirlerinde ortak noktalar bulur ve dolayısıyla bir ilişki yaşamaya başlar. Ancak her durumda olduğu gibi aşkta da her şey her zaman istediğimiz gibi gitmeyebilir. Böyle zamanlarda da en sağlıklı olanı ilişkiyi medenice bitirmektir. Birbirinize biraz zaman tanıdınız, her ikiniz de nefes aldınız ve baktınız ki çok özlüyorsunuz ve tekrar denemeye karar verdiniz. Buraya kadar da anormal hiçbir durum yok. Herkes ilişkisine ikinci bir şans tanıyabilir. Ama bu ayrıl-barış bir alışkanlık haline geldiyse orada durup kendinize bi’<b> ‘Ne yapıyorum ben?’ </b>diye sormakta fayda var. Bunun adı aşk değil, bir yerden sonra inat oluyor çünkü. Hele ki dünyaca ünlü bir isimseniz, gülünç bile oluyor denebilir. Son olarak ünlü düşünür Firdevs Yöreoğlu’ndan bir cümleyle bitirmek istiyorum: <b>Siz Hadid kardeşlersiniz, kendinize gelin! </b></p>
    </article>
  </body>
</html>