<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191121_Hadhazy_Minden_EUs_es_hazai_tamogatast_ki_akarnak_vonni_a_kozbeszerzes_alol"/>
    <meta property="og:site_name" content="HVG.hu"/>
    <meta property="article:published_time" content="2019-11-21T13:47:00+00:00"/>
    <meta property="og:title" content="Hadházy megint talált egy furcsa törvénymódosítást"/>
    <meta property="og:description" content="Benyújtotta Semjén Zsolt a közbeszerzési törvény módosítását, Hadházy Ákos szerint így majd nem lehet feltérképezni a &quot;tolvaj hálózatokat.&quot;"/>
  </head>
  <body>
    <article>
      <h1>Hadházy megint talált egy furcsa törvénymódosítást</h1>
      <address><time datetime="2019-11-21T13:47:00+00:00">21 Nov 2019, 13:47</time> by <a rel="author">hvg.hu</a></address>
      <p>
        <b>Benyújtotta Semjén Zsolt a közbeszerzési törvény módosítását, Hadházy Ákos szerint így majd nem lehet feltérképezni a "tolvaj hálózatokat."</b>
      </p>
      <p>A kormány módosítja a közbeszerzési törvényt, egyebek mellett annak érdekében, hogy élesen elváljon az uniós források és a belföldi pénzek felhasználásával kapcsolatos közbeszerzések ellenőrzése. Gulyás Gergely kancelláriaminiszter ezt még november elején a kormányinfón jelentette be, és <a href="https://hvg.hu/gazdasag/20191120_kozbeszerzes_kormany_torvenyjavaslat_ellenorzes">mint írtuk</a>, egy órával később már az állománygyűlésen be is jelentették, hogy a Miniszterelnökségen megszűnik a magyar forrásokból megvalósuló közbeszerzések ellenőrzése.</p>
      <p>A parlament előtt lévő javaslat szerint a közbeszerzés hatálya alá eső belföldi beruházásoknál a kormány elegendőnek tartja, ha a közbeszerzési hatóság állít ki tanúsítványt. Ez gyorsíthatná is a folyamatokat, de az igazi kérdés az, hogy mikor derülhet fény a kiírók és a pályázók ügyeskedéseire, és hogyan lehet azokat megakadályozni. Gulyás szerint erre elég az Állami Számvevőszék, a Kormányzati Ellenőrzési Hivatal vagy a Közbeszerzési Hatóság.</p>
      <p>Most Hadházy Ákos független országgyűlési képviselő a <a href="https://www.facebook.com/notes/hadh%C3%A1zy-%C3%A1kos/ne-zavarj-%C3%A9ppen-lopok-a-k%C3%B6zbeszerz%C3%A9si-t%C3%B6rv%C3%A9ny-m%C3%B3dos%C3%ADt%C3%A1sa/2331275363649960/">Facebook-oldalán</a> azt írja, hogy Semjén Zsolt már be is nyújtotta az erről szóló törvénytervezetet.</p>
      <p>Hadházy arra hívta fel a figyelmet, hogy „hatályát veszti a Kbtv. 5. § (3) bekezdése”. Ez szerinte azt jelenti, hogy "minden EU-s és hazai támogatást ki akarnak vonni a közbeszerzés alól, hogy a támogatott cégek vagy alapítványok úgy költsék el a pénzt, ahogy akarják, és a nyilvánosság még véletlenül se értesülhessen erről."</p>
      <p>A képviselő szerint mindezt a folyamatban lévő ügyekre, vagyis a már megítélt, de még fel nem használt támogatásokra is alkalmazni lehet és így meg lehet úszni a közbeszerzést.</p>
      <p>Szerinte az indoklás cinikus, mert adminisztrációs könnyítésre hivatozik, de úgy látja, az a lényeg, hogy a közbeszerzések nyilvánosak és eddig "a Közbeszerzési Értesítő kitartó tanulmányozásával fel lehetett tárni a tolvaj hálózatokat. Ez okkal zavarta a kormány korrupt vezetőit és tolvaj barátaikat, tehát a jövőben ezt jóval nehezebbé teszik."</p>
      <related>
        <a href="https://hvg.hu/gazdasag/20191114_Az_EU_is_diktalhatta_a_kozbeszerzesi_torveny_most_benyujtott_modositasait"/>
        <a href="https://hvg.hu/gazdasag/20191120_kozbeszerzes_kormany_torvenyjavaslat_ellenorzes"/>
      </related>
    </article>
  </body>
</html>