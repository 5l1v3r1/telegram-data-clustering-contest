<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/novorichni-svyatkuvannya-u-stolici-startuyut-14-grudnya-shcho-chekaje-na-kiyan-programa-641490.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T13:50:20+00:00"/>
    <meta property="og:title" content="Новорічні святкування у столиці стартують 14 грудня: що чекає на киян (програма)"/>
    <meta property="og:description" content="Програма різдвяних свят є доволі насиченою"/>
  </head>
  <body>
    <article>
      <h1>Новорічні святкування у столиці стартують 14 грудня: що чекає на киян (програма)</h1>
      <address>
        <time datetime="2019-11-21T13:50:20+00:00">21 Nov 2019, 13:50</time>
      </address>
      <h4>Програма різдвяних свят є доволі насиченою</h4>
      <p>Офіційне святкування Нового року на Софійській та Контрактовій площах у Києві триватиме із 14 грудня до 19 січня. Святкове засвічення ялинок для киян та гостей міста традиційно відбудеться 19 грудня о 19:00, у день святого Миколая.</p>
      <p>Про це <a href="https://kyivcity.gov.ua/news/pres-konferentsiya_iz_nagodi_provedennya_kulturno-mistetskogo_proektu_noviy_rik__2020_na_sofiyskiy_i_kontraktoviy_ploschakh/">повідомили</a> сьогодні під час брифінгу із нагоди проведення культурно-мистецького проекту «Новий рік – 2020».</p>
      <p>«Цьогоріч ми внесли багато нових акцентів, які мають зробити різдвяні свята комфортними абсолютно для всіх груп населення. Соціальна складова грає одну з визначних ролей – ми зобов’язали всіх, хто бере участь в організації свят, враховувати інтереси дітей, що потребують додаткової уваги. Новий рік – це завжди диво, і це диво отримають усі маленькі кияни», – сказав Валентин Мондриївський.</p>
      <p>Тематикою Нового року на Софійській площі стала відома на весь світ різдвяна історія про Лускунчика.</p>
      <p>Так, 19 грудня о 17:00 святкування відкриватиме різдвяний парад, який пройде від Національної Опери України до Софійської площі. Після закінчення параду відбудеться офіційне засвічення ялинки.</p>
      <p>Як розповідають організатори свят – компанія «Folk Ukraine», - цьогоріч ялинку прикрасять 750 іграшок у вигляді цукерок та 4 кілометри гірлянд теплого кольору. Навколо ялинки розгорнеться восьмикінечна зірка з яскравих гірлянд. Головні герої казки про Лускунчика будуть «охороняти» ялинку разом із українськими козаками.</p>
      <p>Так, на Софійській площі можна буде не лише поринути в чарівний світ пригод Лускунчика, а й сфотографуватися з улюбленими героями. Тут облаштують чотири «королівства» – дитячих розваг, подарунків, лайків і смаку – між якими курсуватиме різдвяний експрес.</p>
      <p>Директорка Департаменту культури Діана Попова розповіла, що програма різдвяних свят є доволі насиченою.</p>
      <p>«Ми охопимо максимум локацій міста, аби створити новорічну атмосферу всюди. У нас буде перший український новорічний парад, фестиваль китайських ліхтарів, ковзанка, масштабне відкриття новорічної ялинки в центрі та усьому місті. Усі театри, кіно, музеї, бібліотеки, заклади культури будуть задіяні у святкуванні», – зазначила вона.</p>
      <p>На Контрактовій площі облаштують різдвяне європейське містечко в українських традиціях: тематика цього року – Опішня або традиційне гончарство із розписом Полтавського краю. Стилізоване оформлення підтримають тематичною програмою. Крім того, тут відкриють резиденцію Святого Миколая і засвітять 19 грудня ялинку, прикрашену в етнічному опішнянському стилі.</p>
      <p>У програмі святкування – хода звіздарів 7 січня, виконання масової коляди, встановлення Дідуха та народні гуляння; щедрування в переддень Святого Василя, виступ фольклорних колективів. Щодня там можна буде покататись на стріт-арт ковзанці, де працюватимуть інструктори, та гірках.</p>
      <p>За інформацією організатора проекту, відвідувачів чекатимуть насичена концертна програма від відомих виконавців, креативні фото-зони, атракціони, численні фуд-корти, сувеніри, скульптури-гіганти, ілюмінація, гірки тощо.</p>
      <p>Культурно-мистецький проект «Новий рік – 2020» підтримано розпорядженням КМДА № 1769.</p>
      <p>Із 14 грудня 2019 року до 12 січня 2020-го зимові розваги триватимуть на Софійській площі, Володимирському проїзді (від Михайлівської площі до перетину з вулицею Алли Тарасової), проїжджій частині Володимирського проїзду навпроти будинку № 5. А з 14 грудня 2019 року до 19 січня 2020-го – на Контрактовій площі, вулиці Петра Сагайдачного (від Контрактової площі до перетину з вулицею Андріївською).</p>
      <related>
        <a href="https://glavcom.ua/kyiv/news/gigantski-kitayski-lihtari-povertayutsya-na-kiyan-chekaje-novorichna-kazka-foto-641248.html"/>
        <a href="https://glavcom.ua/kyiv/news/u-kijevi-vzhe-vstanovlyuyut-novorichnu-ilyuminaciyu-yaki-vulici-i-koli-zasyayut-foto-640906.html"/>
        <a href="https://glavcom.ua/news/rizdvyani-vihidni-skilki-ukrajinci-vidpochivayut-na-novorichni-svyata--641093.html"/>
      </related>
    </article>
  </body>
</html>