<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837023-boyoviki-v-temryavi-peremischuyut-ozbroyennya-na-novi-pozitsiyi-rozvidka"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T13:03:00+00:00"/>
    <meta property="og:title" content="Бойовики в темряві переміщують озброєння на нові позиції – розвідка"/>
    <meta property="og:description" content="КИЇВ. 21 листопада. УНН. В темну пору доби бойовики переміщують на нові позиції озброєння, яке підлягає відведенню від лінії розмежування. Про це повідомив …"/>
  </head>
  <body>
    <article>
      <h1>Бойовики в темряві переміщують озброєння на нові позиції – розвідка</h1>
      <address><time datetime="2019-11-21T13:03:00+00:00">21 Nov 2019, 13:03</time> by <a rel="author">Дар'я Панченко</a></address>
      <p><b>КИЇВ. 21 листопада. УНН.</b> В темну пору доби бойовики переміщують на нові позиції озброєння, яке підлягає відведенню від лінії розмежування. Про це повідомив під час брифінгу представник пресцентру Міністерства оборони України Максим Праута з посиланням на дані Головного управління розвідки Міноборони, передає <b>УНН</b>.</p>
      <p>"У темну пору доби приховано переміщується на нові позиції озброєння, яке підлягає відведенню від лінії розмежування. При цьому у залишених окопах противник розміщує несправну техніку, евакуацію якої намагатиметься видати за виконання домовленостей щодо її відведення. Для того, аби приховати ці "махінації", російське командування обмежило допуск представників ЗМІ до лінії розмежування під виглядом загрози обстрілів підрозділами Об’єднаних сил", - йдеться у повідомленні.</p>
      <p>Також повідомляється, що командування ЗС РФ вживає заходів для запобігання зниження боєздатності передових підрозділів з’єднань і частин 1 (Донецьк) та 2 (Луганськ) АК ЗС РФ.</p>
      <p>Зокрема, зросла інтенсивність тренувань з управління вогнем артилерійських розрахунків підрозділів, розташованих поблизу ділянок розведення сторін.</p>
      <p>Нагадаємо, що серед бойовиків <a href="https://www.unn.com.ua/uk/news/1836611-sered-boyovikiv-zrostaye-kilkist-infektsiynikh-khvorob-rozvidka?fbclid=IwAR0SBAdKx4Sb2hGkStaXWFA9y4PDEHzzoi4mEXfcTXtruSwjQ8r9Uc1bynM">зростає кількість</a> інфекційних хвороб.</p>
    </article>
  </body>
</html>