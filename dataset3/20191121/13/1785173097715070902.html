<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/un-avocat-al-ambasadei-germaniei-in-turcia-acuzat-de-spionaj-care-ajuta-misiunea-in-cercetari-cu-privire-la-turci-care-cer-azil-politic-in-germania-arestat-1922400721002019111319176530"/>
    <meta property="og:site_name" content="News.ro"/>
    <meta property="article:published_time" content="2019-11-21T13:07:00+00:00"/>
    <meta property="og:title" content="Un avocat al Ambasadei Germaniei în Turcia, acuzat de spionaj, care ajuta misiunea în cercetări cu privire la turci care cer azil politic în Germania, arestat"/>
    <meta property="og:description" content="Un avocat turc care lucra pentru Ambasada Germaniei la Ankara a fost arestat în seprembrie, a anunţat o sursă de la Ministerul german de Externe, catalogând ”de neînţeles” această măsură a autorităţilor turce, relatează AFP."/>
  </head>
  <body>
    <article>
      <h1>Un avocat al Ambasadei Germaniei în Turcia, acuzat de spionaj, care ajuta misiunea în cercetări cu privire la turci care cer azil politic în Germania, arestat</h1>
      <address><time datetime="2019-11-21T13:07:00+00:00">21 Nov 2019, 13:07</time> by <a rel="author">Valentin Vidu</a></address>
      <p>
        <b>Un avocat turc care lucra pentru Ambasada Germaniei la Ankara a fost arestat în seprembrie, a anunţat o sursă de la Ministerul german de Externe, catalogând ”de neînţeles” această măsură a autorităţilor turce, relatează AFP.</b>
      </p>
      <p>Acest scandal intervine în contextul în care relaţiile Turciei cu Germania - o ţară în care locuiesc milioane de turci - au fost tensionate de recenta intervenţie militară a Ankarei în nord-estul Siriei împotriva forţelor kurde locale şi de ameninţarea Turciei de a permite unor noi valuri de refugiaţi din războiul sirian să treacă în Europa.</p>
      <p>”Avocatul Ambasadei noastre la Ankara a fost arestat la jumătatea lui septembrie”, a declarat miercuri o sursă de la Ministerul de Externe, confirmând o informaţie dezvăluită de săptămânalul german Der Spiegel. ”Detenţia sa este de neînţeles pentru noi”, a adăugat ea.</p>
      <p>Avocatul furniza misiunii diplomatice germane ”o susţinere indiscutabil acceptabilă”, a precizat această sursă.</p>
      <p>Germania acţionează ”intensiv” în vederea ”disipării acuzaţiilor” formulate împotriva acestui avocat şi obţinerii eliberării sale, a subliniat sursa citată.</p>
      <p>Potrivit Der Spiegel, avocatul - suspectat de spionaj de către autorităţile turce - asista ambasada în cercetări cu privire la cetăţeni turci care au depus cereri de azil politic în Germania.</p>
      <p>Oficiali germani ”se tem că date sensibile şi dosare întregi ale până la 50 de solicitanţi de azil au ajuns la serviciul turc de informaţii”.</p>
      <p>Unele dintre persoanele vizate sunt activişti kurzi şi susţinători ai predicatorului Fethullah Gülen, exilat în Statele Unite şi acuzat de către preşedintele turc Recep Tayyip Erdogan de organizarea tentativei de lovitură de stat împotriva sa din iulie 2016.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/doi-angajati-ai-consulatului-sua-la-adana-plasati-scurt-timp-in-arest-preventiv-dupa-ce-au-ras-de-islam-de-haloween-1922403420002019111519175797"/>
      </related>
    </article>
  </body>
</html>