<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/slagat-kameri-v-danachnite-skladove-za-goriva-i-alkohol.html"/>
    <meta property="og:site_name" content="News.bg"/>
    <meta property="article:published_time" content="2019-11-21T13:13:44+00:00"/>
    <meta property="og:title" content="Слагат камери в данъчните складове за горива и алкохол"/>
    <meta property="og:description" content="БСК се обявиха категорично против"/>
  </head>
  <body>
    <article>
      <h1>Слагат камери в данъчните складове за горива и алкохол</h1>
      <address>
        <time datetime="2019-11-21T13:13:44+00:00">21 Nov 2019, 13:13</time>
      </address>
      <p><b>В данъчните складове за горива и алкохол трябва да има видеонабюдение,</b> реши окончателно Народното събрание, съобщи БНР.</p>
      <p><b>Видеокамерите трябва да бъдат монтирани на всички места, през които в обектите влизат или напускат транспортни средства</b>, както и да имат възможност за разпознаване на регистрационните номера за идентификация. С окончателните промени се въвеждат и <b>нови изисквания към освободените от акциз крайни потребители.</b> Те следва да използват автоматизирани системи за отчетност, които позволяват <b>извършването в реално време на контрол на количествата енергийни продукти, които ще се получават и използват в обекта</b>.</p>
      <p><b>Складовете, самостоятелно и за своя сметка, трябва да осигуряват интернет достъп на митническите органи до автоматизираните системи за отчетност</b> в случаите, когато ще се получават и използват в обекта горива, или на чиято територия са разположени дестилационни съоръжения за производство на етилов алкохол и дестилации.</p>
      <p>В позиция, изпратена до медиите, <b>БСК обаче се обявяват категорично против въвеждането на видеонаблюдението <b>на крайните потребители на енергийни продукти с двойно предназначение. </b></b></p>
      <p>Според тях <b>значителна част от предвидените промени въвеждат недопустимо високи технически изисквания и разходи. </b></p>
      <p>Въвеждането на предложените системи за измерване, отчетност и контрол <b>е изключително скъпо и при повечето предприятия надвишава неколкократно годишната стойност на използваните енергийни продукти с двойно предназначение, </b>пишат в позицията си още от БСК. </p>
    </article>
  </body>
</html>