<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019668/%D8%B8%D8%B1%D9%81%DB%8C%D8%AA-%D9%82%D8%A7%D9%86%D9%88%D9%86%DB%8C-%D9%84%D8%A7%D8%B2%D9%85-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D8%AA%D8%AC%D9%85%D8%B9%D8%A7%D8%AA-%D9%85%D8%B3%D8%A7%D9%84%D9%85%D8%AA-%D8%A2%D9%85%DB%8C%D8%B2-%D9%88%D8%AC%D9%88%D8%AF-%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T13:30:39+00:00"/>
    <meta property="og:title" content="ظرفیت قانونی لازم برای برگزاری تجمعات مسالمت آمیز وجود دارد"/>
    <meta property="og:description" content="ایسنا/اصفهان عضو شورای اسلامی شهر اصفهان و وکیل دادگستری گفت: علیرغم وجود برخی ابهامات، ظرفیت قانونی لازم برای برگزاری تجمعات مسالمت آمیز وجود دارد و آنچه باقی می ماند منوط به اراده سیاسی و پیشران در این مقوله است."/>
  </head>
  <body>
    <article>
      <h6 class="kicker">عضو حقوقدان شورای شهر اصفهان مطرح کرد:</h6>
      <h1>ظرفیت قانونی لازم برای برگزاری تجمعات مسالمت آمیز وجود دارد</h1>
      <address><time datetime="2019-11-21T13:30:39+00:00">21 Nov 2019, 13:30</time> by <a rel="author">پروانه عبداللهی</a></address>
      <p>ایسنا/اصفهان عضو شورای اسلامی شهر اصفهان و وکیل دادگستری گفت: علیرغم وجود برخی ابهامات، ظرفیت قانونی لازم برای برگزاری تجمعات مسالمت آمیز وجود دارد و آنچه باقی می ماند منوط به اراده سیاسی و پیشران در این مقوله است.</p>
      <p>مهدی مزروعی در گفت و گو با ایسنا، اظهارکرد: در قانون اساسی جمهوری اسلامی ایران و قوانین عادی مصوب مجلس شورای اسلامی حق برگزاری تجمعات و راهپیمایی ها برای آحاد مردم با سلایق سیاسی مختلف به رسمیت شناخته شده است.<br/>وی افزود: همچنین در خصوص وظیفه ایجاد بستر قانونی و تامین امنیت این اجتماعات نیز حدود وظایف و اختیارات مراجع مختلف اداری، سیاسی، امنیتی و انتظامی در متون قانونی به طور مصرح و راهگشا تبیین شده است، ولی در حال حاضر از  "فقدان اراده سیاسی" و "عدم برقراری تعادل بین لوازم و موانع" به عنوان دو حلقه مفقوده اجرا و استیفای این حق قانونی می توان نام برد.</p>
      <p>این وکیل دادگستری با اشاره به اینکه بند هفتم از اصل سوم قانون اساسی "تأمین آزادی های سیاسی و اجتماعی در حدود قانون" را وظیفه دولت دانسته است، گفت: از سویی طبق اصل ۱۹ همان قانون "مردم‌ ایران‌ از هر قوم‌ و قبیله‌ که‌ باشند از حقوق‌ مساوی‌ برخوردارند و رنگ، نژاد، زبان‌ و مانند این ها سبب‌ امتیاز نخواهد بود." همچنین مطابق اصل ۲۰ "همه‌ افراد ملت‌ اعم‌ از زن‌ و مرد یکسان‌ در حمایت‌ قانون‌ قرار دارند و از همه‌ حقوق‌ انسانی، سیاسی، اقتصادی، اجتماعی‌ و فرهنگی‌ با رعایت‌ موازین‌ اسلام‌ برخوردارند. " </p>
      <p>وی با بیان اینکه اصل ۲۶ قانون اساسی هم آزادی احزاب و انجمن های سیاسی را با ذکر قیودی نظیر حفظ استقلال، آزادی، وحدت ملی، حفظ حاکمیت ملی و اساس نظام به رسمیت شناخت است، ادامه داد: مطابق اصل ۲۷ قانون اساسی جمهوری اسلامی ایران "تشکیل‌ اجتماعات‌ و راه‌ پیمایی‌ ها، بدون‌ حمل‌ سلاح، به‌ شرط آن‌ که‌ مخل‌ به‌ مبانی‌ اسلام‌ نباشد آزاد است. "</p>
      <p> این عضو شورای شهر اصفهان با بیان اینکه از مجموع این اصول می توان چنین نتیجه گرفت که آحاد مردم و احزاب سیاسی با سلایق سیاسی متفاوت و به طور مساوی با رعایت قیود تصریح شده مجاز به برگزاری تجمع و راهپیمایی مسالمت آمیز و بدون حمل سلاح هستند، تصریح کرد: البته در این بین باید به دو اصل دیگر قانون اساسی هم توجه کرد.</p>
      <p> وی اظهارکرد: بر اساس اصل نهم قانون اساسی جمهوری‌ اسلامی‌ ایران‌ "آزادی‌ و استقلال‌ و وحدت‌ و تمامیت‌ ارضی‌ کشور از یکدیگر تفکیک‌ ناپذیرند و حفظ آن ها وظیفه‌ دولت‌ و آحاد ملت‌ است. هیچ‌ فرد یا گروه‌ یا مقامی‌ حق‌ ندارد به‌ نام‌ استفاده‌ از آزادی، به‌ استقلال‌ سیاسی، فرهنگی، اقتصادی، نظامی‌ و تمامیت‌ ارضی‌ ایران‌ کمترین‌ خدشه‌ ای‌ وارد کند و هیچ‌ مقامی‌ حق‌ ندارد به‌ نام‌ حفظ استقلال‌ و تمامیت‌ ارضی‌ کشور آزادی های‌ مشروع‌ را، هر چند با وضع قوانین‌ و مقررات، سلب‌ کند. "</p>
      <p>این حقوقدان ادامه داد: طبق اصل چهلم همان قانون "هیچ کس‌ نمی‌ تواند اعمال‌ حق‌ خویش‌ را وسیله‌ اضرار به‌ غیر یا تجاوز به‌ منافع عمومی‌ قرار دهد. " و به این ترتیب به کشف لزوم حفظ تعادل موکد بین حقوق اجتماعی- سیاسی آحاد مردم و حفظ منافع و مصالح ملی و عمومی در دید قانونگذار و عدم رجحان دائمی یکی بر دیگری دست می یابیم.</p>
      <p>مزروعی با اشاره به اینکه در قوانین عادی مصوب مجلس شورای اسلامی نظیر قانون فعالیت احزاب و آیین نامه های مربوطه و قانون نیروی انتظامی و ... روال اجرایی صدور مجوز و نحوه برگزاری اجتماعات و راهپیمایی ها و نحوه تامین امنیت آن به تفصیل تبیین شده است، گفت: علیرغم وجود برخی ابهامات، می توان گفت ظرفیت قانونی لازم در این خصوص وجود دارد و آنچه باقی می ماند منوط به اراده سیاسی و پیشران در این مقوله است.</p>
      <p>این وکیل دادگستری با بیان اینکه به نظر می رسد شهر اصفهان هم به عنوان جزیی از کل کشور در این باب خصوصیت ویژه ای ندارد، گفت: در صورت تحقق اراده سیاسی لازم و با همکاری بخش های مختلف مدیریت استان، مدیریت شهری، مراجع امنیتی و انتظامی می توان به استیفای این حق مشروع و قانونی ملت دست یافته و از سویی امکان رخنه و سوء استفاده بدخواهان را به حداقل رساند.</p>
      <p>انتهای پیام</p>
    </article>
  </body>
</html>