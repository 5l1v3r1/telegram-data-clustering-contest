<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2822907-sto-tonn-i-vbranna-majze-na-3-miljoni-akou-bude-golovna-alinka-kraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T13:53:00+00:00"/>
    <meta property="og:title" content="Сто тонн і &quot;вбрання&quot; майже на 3 мільйони - якою буде головна ялинка країни"/>
    <meta property="og:description" content="Головну ялинку країни на Софійській площі прикрасять в стилі різдвяної історії про Лускунчика."/>
  </head>
  <body>
    <article>
      <h1>Сто тонн і "вбрання" майже на 3 мільйони - якою буде головна ялинка країни</h1>
      <h2>Головну ялинку країни на Софійській площі прикрасять в стилі різдвяної історії про Лускунчика.</h2>
      <address>
        <time datetime="2019-11-21T13:53:00+00:00">21 Nov 2019, 13:53</time>
      </address>
      <p>Про це під час пресконференції в Укрінформі розповів засновник проекту Folk Ukraine Ігор Добруцький.</p>
      <p>"5 грудня ми розпочинаємо монтаж ялинки, 12 грудня маємо закінчити. Цього разу вона дуже складна, тому прийдеться працювати в три чи чотири зміни. Висота — 30 метрів. Вартість іграшок і ілюмінацій — 2 мільйона 700 тисяч гривень", - розповів Добруцький.</p>
      <figure>
        <img src="https://static.ukrinform.com/photos/2019_11/1574347890-594.jpg"/>
      </figure>
      <p>За його словами, ялинку збиратимуть з гілок сосни і ялиці. Її постачальниками є Вінницька та Житомирська область.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2820507-svato-nablizaetsa-vze-pocali-staviti-persi-novoricni-alinki.html">Свято наближається: вже почали ставити перші новорічні ялинки</a>
      </blockquote>
      <p>"Ми вже два роки не рубаємо сторічну ялинку, адже цього вимагала громада Києва. Лісництво розріджує свої посадки і ті гілки, які підходять по довжині ми забираємо на монтаж цієї ялинки. Через це ми переробили повністю конструкцію ялинки", - розповів Добруцький, додавши, що загальна вага конструкції більше 100 тонн, але вона є цілком безпечною.</p>
      <figure>
        <img src="https://static.ukrinform.com/photos/2019_11/1574347879-294.jpg"/>
      </figure>
      <p>Також він повідомив, що ялинку прикрашатиме близько тисячі іграшок. Головні герої казки про Лускунчика будуть "охороняти" ялинку разом із українськими козаками.</p>
      <p>"Цього року у нас дві тематики — ми продовжуємо завжди українську тему, вже була яворівська іграшка, Марія Примаченко, цього року — Опішня, Полтавська іграшка. І щороку ми будемо розкривати культуру кожного регіону. Друга тема — європейська, класична, історія про Лускунчика. Якщо ви подивитесь на презентацію Софійської площі, то ви побачите надзвичайні іграшки і ялинку, і все в цих кольорах — червоний, золотий, білий", - зазначив він.</p>
      <p>Головну <a href="https://www.ukrinform.ua/tag-alinka">ялинку</a> країни відкриють традиційно - 19 грудня, у день Святого Миколая, о 19:00.</p>
      <p>
        <i>Фото: Павло Багмут</i>
      </p>
    </article>
  </body>
</html>