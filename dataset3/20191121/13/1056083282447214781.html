<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019659/%D9%85%D8%B9%D8%B1%D9%81%DB%8C-%D8%A8%D8%B1%DA%AF%D8%B2%DB%8C%D8%AF%DA%AF%D8%A7%D9%86-%D8%A8%DB%8C%D8%B3%D8%AA-%D9%88%D9%86%D9%87%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D8%AA%D8%A6%D8%A7%D8%AA%D8%B1-%D8%A7%D8%B3%D8%AA%D8%A7%D9%86%DB%8C-%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-21T13:03:46+00:00"/>
    <meta property="og:title" content="معرفی برگزیدگان بیست‌ونهمین جشنواره تئاتر استانی خراسان رضوی"/>
    <meta property="og:description" content="ایسنا/خراسان رضوی دبیر بیست و نهمین جشنواره تئاتر استان خراسان رضوی گفت: استان خراسان رضوی رتبه دوم را در زمینه هنر تئاتر دارد. در سال‌های گذشته تعداد آثار تولیدی به مراتب بیشتر شده و کیفیت این آثار نیز رو به افزایش است."/>
  </head>
  <body>
    <article>
      <h1>معرفی برگزیدگان بیست‌ونهمین جشنواره تئاتر استانی خراسان رضوی</h1>
      <address><time datetime="2019-11-21T13:03:46+00:00">21 Nov 2019, 13:03</time> by <a rel="author">خسرو صفری</a></address>
      <p>ایسنا/خراسان رضوی دبیر بیست و نهمین جشنواره تئاتر استان خراسان رضوی گفت: استان خراسان رضوی رتبه دوم را در زمینه هنر تئاتر دارد. در سال‌های گذشته تعداد آثار تولیدی به مراتب بیشتر شده و کیفیت این آثار نیز رو به افزایش است.</p>
      <p> محمدرضا محمدی در اختتامیه جشنواره تئاتر استانی خراسان رضوی(رضوان) که در تئاتر شهر مشهد برگزار شد، بیان کرد: ما حدود ۵ ماه درگیر کارهای این جشنواره بودیم تا امروز این جشنواره به مراسم اختتامیه خود برسد. در طول این مدت با هماهنگی‌هایی که انجام شد حدود ۱۲۹ متن ارسال شد که ۸۷ مورد آن شرایط شرکت در جشنواره را داشتند.</p>
      <p>وی تشریح کرد: کمیته‌ی بازبینی آثار، متشکل از آقای طباطبایی، حاتمی و مداح حسینی بود که فعالیت آن حدودا یک ماه طول کشید و نهایتا از مجموع ۸۷ اثر، شامل  ۵۶ اثر از شهرستان‌ها و ۳۱ اثر از شهر مشهد، حدود ۱۴ متن به عنوان آثار اصلی به جشنواره راه پیدا کرد.</p>
      <p>دبیر جشنواره ادامه داد: داوران این جشنواره آقایان اتابک نادری، ابراهیمی و خانم فریبا متخصص بودند که زحمات داوری را برعهده داشتند و نهایتا از بین آثاری که داوری کردند دو اثر به جشنواره فجر معرفی خواهد شد.</p>
      <p>محمدی افزود:۸۱ هنرمند در مشهد میزبان جشنواره بودند هم‌چنین حوزه‌های معاونت هنری وزارت ارشاد، انجمن هنرهای نمایشی و شهرداری به برگزاری این جشنواره کمک‌های بسیاری کردند و هیچ کدام از این‌ها بدون کمک‌های جناب مروارید مدیرکل ارشاد استان امکان‌پذیر نبود که در طول این مدت به خصوص چند روز اخیر زحمات بسیاری را کشیدند تا جشنواره در حد استان خراسان رضوی برگزار شود.</p>
      <p>وی تصریح کرد: هر جشنواره‌ای کم و کاستی‌هایی دارد ولی ان‌شالله در طول سال‌های آتی این کاستی‌ها برطرف شده و جشنواره‌ای بهتر در حد نام استان برگزار شود.</p>
      <p>در پایان این مراسم جوایز این جشنواره به ترتیب برای بخش طراحی پوستر و بروشور به سروش حیدری، در بخش طراحی لباس به مرضیه ناجی برای اجرای حادثه در نوسا، طراحی صحنه به مسعود صفری و مجید بخششیان برای آثار ناهملت و سرخپوش و در بخش موسیقی نیز سه اثر به نام‌های ناهملت، آوات و دور سه فرمون جوایز اول تا سوم را از آن خود کردند.</p>
      <p>در بخش بازیگری زن؛ میترا بابایی و محدثه عبداللهی برای اجرای نسخه پشتیبان و پرونده عجیب مرگ آقایان مقام سوم و مبینا خوشدل و دریا ناجی برای اجراهای سرخپوش مقام دوم را کسب کردند. لازم به ذکر است در این بخش هیئت داوران فردی را شایسته دریافت جایزه نفر اول ندید.</p>
      <p>در بخش بازیگری مرد؛ حسین حق پرست و مهرداد فلاح به طور مشترک برای نسخه پشتیبان و ژنتیک، وحید عباسی برای مکبث و محمد جهان‌پا برای آدیداس به ترتیب مقام سوم تا اول را دریافت کردند.</p>
      <p>در بخش متن احسان روحی، امین رضایی، مهدی ضیاچمنی و علی ایزدپناه برای نمایش‌های حادثه در نوسا، مکبث، آدیداس و نسخه پشتیبان و ژنتیک جوایز را بدون اولویت کسب کردند.</p>
      <p>در بخش کارگردانی نمایش نسخه پشتیبان و ژنتیک به ترتیب جوایز سوم و دوم را دریافت کردند. همچنین دیپلم افتخار و تندیس بهترین کارگردانی به پویا قاضی برای نمایش آدیداس رسید.</p>
      <p>در پایان دو اثر آدیداس و ژنتیک با انتخاب هیئت داوران به جشنواره فجر معرفی شدند.</p>
      <p>انتهای پیام</p>
    </article>
  </body>
</html>