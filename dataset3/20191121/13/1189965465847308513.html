<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/media/260115/ithopoios-toy-game-of-thrones-apokalyptei-eixame-gyrisei-kai-enallaktiko-telos"/>
    <meta property="og:site_name" content="LiFO"/>
    <meta property="article:published_time" content="2019-11-21T13:55:00+00:00"/>
    <meta property="og:title" content="Ηθοποιός του Game of Thrones αποκαλύπτει: Είχαμε γυρίσει και εναλλακτικό τέλος"/>
    <meta property="og:description" content="Ο ηθοποιός Kristofer Hivju που υποδύθηκε τον κοκκινογένη Tormund Giantsbane στο Game of Thrones αποκαλύπτει ότι η παραγωγή είχε γυρίσει και ένα εναλλακτικό φινάλε"/>
  </head>
  <body>
    <article>
      <h1>Ηθοποιός του Game of Thrones αποκαλύπτει: Είχαμε γυρίσει και εναλλακτικό τέλος</h1>
      <h2>Ο ηθοποιός Kristofer Hivju που υποδύθηκε τον κοκκινογένη Tormund Giantsbane στο Game of Thrones αποκαλύπτει ότι η παραγωγή είχε γυρίσει και ένα εναλλακτικό φινάλε</h2>
      <address><time datetime="2019-11-21T13:55:00+00:00">21 Nov 2019, 13:55</time> by <a rel="author">NEWSROOM</a></address>
      <p>
        <b>Το φετινό φινάλε της σειράς <a href="https://www.lifo.gr/tags/Game+of+Thrones">Game of Thrones</a> άφησε πάρα πολλούς φανς δυσαρεστημένους και περισσότερα από δύο εκατομμύρια άνθρωποι υπέγραψαν μια διαδικτυακή καμπάνια, ζητώντας ένα διαφορετικό τέλος στην επική σειρά φαντασίας.</b>
      </p>
      <p>Σε συνέντευξή του στο Metro UK, ο Νορβηγός ηθοποιός Kristofer Hivju που είχε υποδυθεί τον κοκκινογένη Tormund Giantsbane στο GoT, αποκαλύπτει ότι η παραγωγή γύρισε και ένα διαφορετικό, εναλλακτικό τέλος. «Δεν ξέρω αν μου επιτρέπεται να σας πω για αυτό», σχολιάζει χαρακτηριστικά ο 40χρονος που είναι πλέον από τους πιο αναγνωρίσιμους ηθοποιούς στον πλανήτη.</p>
      <p>«Το κάναμε για πλάκα. Δεν πρόκειται να σας αποκαλύψω περισσότερα!», προσθέτει, αφήνοντας να εννοηθεί πως ό,τι και αν γυρίστηκε, δεν θα φτάσει ποτέ στο κοινό.</p>
      <p>Η 8η σεζόν σημαδεύτηκε από αρκετές γκάφες της παραγωγής με ποτήρια και μπουκάλια να κάνουν την εμφάνισή τους σε διάφορα επεισόδια. Όμως αυτά τα μικρά λάθη δεν ήταν πρόβλημα για τους πιο φανατικούς, που ωστόσο απογοητεύτηκαν από το σενάριο των τελευταίων δύο επεισοδίων.</p>
      <p>Στην καμπάνια Change.org αναρίθμητοι φανς ζητούσαν από το HBO να ξαναγυρίσει ολόκληρη την τελευταία σεζόν με «πιο ικανούς σεναριογράφους». Ο πρόεδρος Κέισι Μπλόις της HBO Programming απέκλεισε το ενδεχόμενο νέων γυρισμάτων. «Η συλλογή υπογραφών έδειξε πάθος και ενθουσιασμό για το σόου αλλά δεν είναι κάτι που σκεφτήκαμε σοβαρά». Παρά τα όποια αρνητικά σχόλια πάντως, η σειρά σάρωσε και στα φετινά Emmy συγκεντρώνοντας 12 βραβεία.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/people/259947/eklaiga-sto-mpanio-i-emilia-klark-eksomologeitai-oti-oi-gymnes-skines-sto-game-of-thrones-itan-sklires"/>
      </related>
    </article>
  </body>
</html>