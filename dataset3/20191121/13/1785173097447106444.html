<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/olt-aproximativ-30-de-persoane-printre-care-si-sapte-copii-evacuate-dintr-un-bloc-din-slatina-din-cauza-unui-incendiu-1922405121322019111319176584"/>
    <meta property="og:site_name" content="News.ro"/>
    <meta property="article:published_time" content="2019-11-21T13:51:32+00:00"/>
    <meta property="og:title" content="Olt: Aproximativ 30 de persoane, printre care şi şapte copii, evacuate dintr-un bloc din Slatina din cauza unui incendiu"/>
    <meta property="og:description" content="Aproximativ 30 de persoane, printre care şi şapte copii, au fost evacuate joi după-amiaza, dintr-un bloc din Slatina, din cauza unui incendiu izbucnit la subsolul imobilului. Pompierii au stabilit că în urma incendiului au ars mase plastice de la un redresor."/>
  </head>
  <body>
    <article>
      <h1>Olt: Aproximativ 30 de persoane, printre care şi şapte copii, evacuate dintr-un bloc din Slatina din cauza unui incendiu</h1>
      <address><time datetime="2019-11-21T13:51:32+00:00">21 Nov 2019, 13:51</time> by <a rel="author">News.ro</a></address>
      <p>
        <b>Aproximativ 30 de persoane, printre care şi şapte copii, au fost evacuate joi după-amiaza, dintr-un bloc din Slatina, din cauza unui incendiu izbucnit la subsolul imobilului. Pompierii au stabilit că în urma incendiului au ars mase plastice de la un redresor.</b>
      </p>
      <p>Potrivit reprezentanţilor Inspectoratului pentru Situaţii de Urgenţă Olt, pompierii au fost sesizaţi să intervină, joi după-amiază, la un bloc de pe bulevardul Alexandru Ioan Cuza din Slatina. Pompierii ajunşi la faţa locului au început evacuarea persoanelor aflate în apartamente. Astfel, au fost evacuate 29 de persoane, dintre care şapte copii.</p>
      <p>Pompierii au reuşit să stingă rapid incendiul, care se manifesta la subsolul blocului, stabilind că focul a distruse mase plastice de la un redresor.</p>
      <p>După ce au fost aerisite cele două scări ale blocului, pompierii au permis accesul locatarilor în apartamente.</p>
      <p>Cauza probabilă a izbucnirii incendiului a fost un scurtcircuit electric produs la un redresor pentru baterii lăsat sub tensiune, nesupravegheat.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>