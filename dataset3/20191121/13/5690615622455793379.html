<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837025-radi-rekomenduvali-ukhvaliti-za-osnovu-zakonoproekt-schodo-planuvannya-vikoristannya-zemel"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T13:11:00+00:00"/>
    <meta property="og:title" content="Раді рекомендували ухвалити за основу законопроект щодо планування використання земель"/>
    <meta property="og:description" content="КИЇВ. 21 листопада. УНН. Комітет з питань аграрної та земельної політики рекомендує Верховній Раді прийняти за основу законопроект щодо планування …"/>
  </head>
  <body>
    <article>
      <h1>Раді рекомендували ухвалити за основу законопроект щодо планування використання земель</h1>
      <address><time datetime="2019-11-21T13:11:00+00:00">21 Nov 2019, 13:11</time> by <a rel="author">Марія Мамаєва</a></address>
      <p><b>КИЇВ. 21 листопада. УНН</b>. Комітет з питань аграрної та земельної політики рекомендує Верховній Раді прийняти за основу законопроект щодо планування використання земель. Такого висновку дійшли члени комітету під час засідання, передає <b>УНН</b> з посиланням на Інформаційне управління Апарату Верховної Ради України.</p>
      <p>Як зазначалося на засіданні комітету, метою законопроекту №2280 є врегулювання питань встановлення меж громад; комплексного просторового планування територій громад, що скасовує необхідність розроблення декількох, споріднених за змістом, видів містобудівної документації та документації із землеустрою; унормування питань, пов’язаних із її затвердженням; нормування формування електронної картографічної основи для планування території; забезпечення реального зв’язку програм соціально-економічного розвитку із документацією із просторового планування, а також створення прозорого та неконфліктного механізму врахування громадських та приватних інтересів через прозорі громадські обговорення.</p>
      <p>Законопроектом пропонується внести зміни до Земельного і Водного кодексів, а також низки законів, і запровадити можливість складання схем просторового планування території громади як інструменту комплексного управління у галузі використання земель громади, встановлення їх призначення, зонування території та визначення напрямів її збалансованого розвитку.</p>
      <p>На думку авторів, ухвалення законопроекту дозволить забезпечити сталий розвиток територій з урахуванням державних, громадських та приватних інтересів; удосконалити управління у сфері містобудівної діяльності та землеустрою; спростить виконання топографо-геодезичних і картографічних робіт для потреб просторового планування; сприятиме розвитку автоматизованих систем управління ресурсами, комплексному збереженню повноцінного життєвого середовища, довкілля та культурної спадщини.</p>
      <p>Крім того, прийняття законопроекту дозволить забезпечити ефективне використання та охорону всіх земель у межах території ОТГ, залучати інвесторів, задовольняти земельні потреби своїх громадян тощо.</p>
      <p>Нагадаємо, 14 листопада Верховна рада України <a href="https://www.unn.com.ua/uk/news/1835799-rada-ukhvalila-zakonoproekt-schodo-deregulyatsiyi-v-zemelnikh-vidnosinakh?fbclid=IwAR3elgBdOBcw78ZhuS95XISb3_Pn5qzAHv-mMUkbnL-6qymXbVjoqZKpW5I">ухвалила за основу</a> законопроект №2194 про внесення змін до Земельного кодексу щодо дерегуляції у сфері земельних відносин.</p>
    </article>
  </body>
</html>