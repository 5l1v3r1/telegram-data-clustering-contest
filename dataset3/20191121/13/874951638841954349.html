<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kaldata.com/it-%d0%bd%d0%be%d0%b2%d0%b8%d0%bd%d0%b8/apple-%d0%b3%d1%83%d0%b1%d0%b8%d0%bc-%d0%bf%d0%b0%d1%80%d0%b8-%d0%be%d1%82-%d0%bf%d0%be%d0%bf%d1%80%d0%b0%d0%b2%d0%ba%d0%b8-%d0%b2%d1%8a%d0%bf%d1%80%d0%b5%d0%ba%d0%b8-%d1%87%d0%b5-%d1%81%d1%82%d1%80-323254.html"/>
    <meta property="og:site_name" content="kaldata.com"/>
    <meta property="article:published_time" content="2019-11-21T13:56:05+00:00"/>
    <meta property="og:title" content="Apple: Губим пари от поправки, въпреки че струват на клиентите ни цяло състояние - kaldata.com"/>
    <meta property="og:description" content="От дълго време Apple получава критики за манията си да контролира клиентите и какво могат да правят те с продуктите на компанията. Най-силната критика се"/>
  </head>
  <body>
    <article>
      <h1>Apple: Губим пари от поправки, въпреки че струват на клиентите ни цяло състояние - kaldata.com</h1>
      <address><time datetime="2019-11-21T13:56:05+00:00">21 Nov 2019, 13:56</time> by <a rel="author" href="https://www.kaldata.com/author/daniel_marinov" target="_blank">Даниел Маринов</a></address>
      <p>От дълго време Apple получава критики за манията си да контролира клиентите и какво могат да правят те с продуктите на компанията. Най-силната критика се отнася до много скъпите ремонти на всичко – от iPhone до MacBook.</p>
      <p>Сега разбираме, че компанията е представила пред Конгреса на САЩ много интересна информация. Въпреки, че поправките струват двойно и тройно спрямо това, което взимат другите сервизи, Apple регистрира загуби от бизнеса си за ремонти.</p>
      <p>От подкомитета на съдебната власт на Камарата молят представителите на компанията да идентифицират приходите си от това перо на дейност, предават The Register.</p>
      <blockquote>„За всяка година от 2009-та насам, разходите по предлагане на ремонтни услуги надхвърлят приходите, които генерираме.“,бива отговорът.</blockquote>
      <p>Да, смяната на екран за 329 долара, смяната на батерия за 80 долара и всичко останало, не позволяват на Apple да регистрира печалба. Странно, нали?</p>
      <h3>Истината е, че от Купертино боравят много умело със счетоводните практики</h3>
      <p>Всичко започва от AppleCare удължаването на гаранцията. По принцип получаваш 1 година при покупката на продукт. Ако искаш по-изгодни цени за ремонт, след тази година трябва да си платиш за повече гаранция. Цената на услугата е между $29 и $199 долара за удължаване между 1 и 3 години, според продукта. И въпреки тази гаранция, ще трябва да доплащаш между $99 и $249 долара за ремонт.</p>
      <h3>Кой нормален би си платил това?</h3>
      <p>Истината е, че ако нямаш гаранция, едно посещение на магазина може да струва повече от нея. В някои случаи в САЩ, поправката може да се таксува на час – между $45 и $140. За смяна на хард диск на MacBook можеш да получиш фиксирана оферта от $450.</p>
      <p>Казваш си, че е по-добре да отидеш в друг сервиз. Да, но Apple от години ограничава броя на сервизите, които са оторизирани да поправят устройствата им. Това е с цел изкуствено завишаване на цените. Постоянно се работи по въпроса с <a href="https://www.kaldata.com/it-%d0%bd%d0%be%d0%b2%d0%b8%d0%bd%d0%b8/apple-%d1%89%d0%b5-%d1%81%d1%8a%d0%b7%d0%b4%d0%b0%d0%b2%d0%b0-%d0%be%d1%89%d0%b5-%d1%82%d1%80%d1%83%d0%b4%d0%bd%d0%be%d1%81%d1%82%d0%b8-%d0%bd%d0%b0-%d0%bf%d0%be%d1%82%d1%80%d0%b5%d0%b1%d0%b8%d1%82-319432.html">демотивацията на потребителите да използват сервизи на трети лица</a>.</p>
      <h3>Именно заради тази практика и недоволството, което тя предизвиква, стигаме до изслушването пред Конгреса</h3>
      <p>Резултатът е бавен и внимателно контролиран процес по разширение на списъка с одобрени от Apple сервизи. Но дори сега в САЩ, сервизите трябва да изпратят служителите си на специален курс за поправка на Apple продукти, преди да получат позволението. От „Ябълката“ са се погрижили да има много възможности за контрол на избора по веригата – по-време на курса, оценяване в последствие, измерване на одобрението и прочие.</p>
      <p>От Apple настояват, че от този контрол има нужда, тъй като технологията им е супер сложна и само специалисти и високо обучени техници могат да се справят с нея.</p>
      <blockquote>„Целта ни е да постигнем безопасен ремонт, на който нашите клиенти да могат да разчитат. Без значение дали е извършен от Apple или оторизиран сервиз. Инвестирали сме много време и пари в продуктите ни, за да бъдат лесни за използване от потребителите. Те все пак остават сложни и много технически машини.“, продължават от компанията.</blockquote>
      <p>Неоторизираните ремонти може да не спазват процедурите за безопасност и поправка. Това може да доведе до неправилно функциониране, проблеми с качеството и проблеми със сигурността. Неправилното поставяне на винтчетата и кожусите оставя хлабави компоненти. Те могат да наранят други части, като батерията например, което да доведе до прегряване и инцидент, продължават от Apple.</p>
      <h3>И въпреки всички тези обяснения – достоверни или не – как се стига до финансовата загуба?</h3>
      <p>Компанията смята високите цени, които клиентите е трябвало да платят, ако не са удължили гаранцията си. Ако един клиент плати $199 за AppleCare+ на своя <a href="https://www.kaldata.com/tag/iphone-xs-max">iPhone XS Max</a> и в последствие дисплеят му е подменен за $29, вместо за $329, Apple смята, че е на загуба от $101.</p>
      <p>Това разбира се тотално игнорира факта, че реално разходите на Apple не са никак близо до $329 долара. Няма как да знаем колко точно струва подмяната на дисплея на споменатия телефон, от Apple добре пазят информацията в тайна. Очевиден факт обаче е, че това е един от лостовете на компанията да печели пари от хората, като в същото време се изкарва на загуба.</p>
      <h3>Има и още един интересен въпрос, с още по-интересен отговор от страна на Apple</h3>
      <blockquote><b>Въпрос:</b> Отбелязвате, че 84% от приложеният в App Store не носят никакви приходи за компанията. Моля обяснете как Apple избира останалите 16%, които споделят приходите си?<br/><br/><b>Отговор:</b> Разработчиците, а не Apple, решават дали приложението им да струва пари. Ако то е безплатно, потребителите не плащат нищо, съответно не получаваме нищо. Монетизацията на приложенията с реклами води до 100% приходи за разработчиците, но не и за нас. Ние взимаме комисионна само, когато разработчикът таксува пари за доставката на даденото приложение или услуга до устройствата.</blockquote>
      <p>Всичко изглежда нормално, но все пак подбора на думите „Не правим пари от 84 процента от приложенията“ звучи повече в полза на Apple от колкото „взимаме 20% от всичко, което платените приложения изкарат на платформата ни чрез такса за теглене“.</p>
      <p>Последното разбира се е пълно право на компанията, но се забелязва сериозна тенденция в представянето на приходите, която някои политици и анализатори считат като опит за манипулация на регулаторите и крайните потребители.</p>
      <h3>Как оценявате критиките срещу Apple по този въпрос – заслужени ли са, или не?</h3>
    </article>
  </body>
</html>