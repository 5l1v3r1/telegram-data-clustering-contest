<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598431/israil-oi-vouleftes-analamvanoun-na-anazitisoun-prothypourgo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T13:02:00+00:00"/>
    <meta property="og:title" content="Ισραήλ: Οι βουλευτές αναλαμβάνουν να αναζητήσουν πρωθυπουργό"/>
    <meta property="og:description" content="Ο Ισραηλινός πρόεδρος Ρέουβεν Ρίβλιν αναμένεται να δώσει σήμερα εντολή στο κοινοβούλιο να βρει έναν βουλευτή ικανό να βγάλει το Ισραήλ από το άνευ..."/>
  </head>
  <body>
    <article>
      <h1>Ισραήλ: Οι βουλευτές αναλαμβάνουν να αναζητήσουν πρωθυπουργό</h1>
      <address><time datetime="2019-11-21T13:02:00+00:00">21 Nov 2019, 13:02</time> by <a rel="author">SigmaLive</a></address>
      <p>Ο Ισραηλινός πρόεδρος Ρέουβεν Ρίβλιν αναμένεται να δώσει σήμερα εντολή στο κοινοβούλιο να βρει έναν βουλευτή ικανό να βγάλει το Ισραήλ από το άνευ προηγουμένου πολιτικό αδιέξοδο στο οποίο έχει περιέλθει, αφού ούτε ο Μπενιαμίν Νετανιάχου ούτε ο Μπένι Γκαντς έχουν καταφέρει να σχηματίσουν κυβέρνηση, δύο μήνες μετά τις δεύτερες βουλευτικές εκλογές σε διάρκεια ενός χρόνου.</p>
      <p>«Για πρώτη φορά στην Ιστορία του Ισραήλ», όπως αναφέρει η προεδρία, κανένας υποψήφιος δεν ήταν σε θέση να σχηματίσει κυβέρνηση μετά τις εκλογές της 17ης Σεπτεμβρίου. Τότε οι Ισραηλινοί είχαν κληθεί στις κάλπες για δεύτερη φορά μετά τις προηγούμενες εκλογές του Απριλίου.</p>
      <p>«Τι θα συμβεί τώρα; Κανείς δεν γνωρίζει πραγματικά διότι αυτό δεν έχει ξανασυμβεί στο παρελθόν», έγραψε σήμερα η εφημερίδα Yediot Aharonot.</p>
      <p>Ο θεμελιώδης νόμος του Ισραήλ, που ισοδυναμεί με το Σύνταγμα, προβλέπει έναν οδηγό για την επίλυση της τρέχουσας κρίσης.</p>
      <p>Αφού με τη σειρά τους κάθε ένας από τους επικεφαλής των δύο μεγαλύτερων κομμάτων του Ισραήλ, του Λικούντ και του «Μπλε–Λευκό», απέτυχαν να σχηματίσουν κυβέρνηση, ο Ρίβλιν θα ζητήσει από τον Γιούλι–Γιόελ Έντελσταϊν, πρόεδρο του κοινοβουλίου, να αναλάβει να βρει την κατάλληλη προσωπικότητα που θα μπορέσει να ηγηθεί της μελλοντικής κυβέρνησης.</p>
      <p>Ο Έντελσταϊν αναλαμβάνει το καθήκον αυτό εκ μέρους του κοινοβουλίου και θα έχει περιθώριο 21 ημέρες, ως τις 11 Δεκεμβρίου, για να παρουσιάσει στον Ρίβλιν ένα έγγραφο υπογεγραμμένο τουλάχιστον από 61 βουλευτές που θα δεσμεύονται να στηρίξουν έναν συνάδελφό τους στη θέση του πρωθυπουργού.</p>
      <p>Αν κανένας βουλευτής δεν καταφέρει να συγκεντρώσει τον απαραίτητο αριθμό υπογραφών, τότε το κοινοβούλιο θα διαλυθεί και το Ισραήλ θα ξαναπάει στις κάλπες για τρίτη φορά σε ένα χρόνο.</p>
      <p>Ο Νετανιάχου, ο μακροβιότερος πρωθυπουργός στην Ιστορία του Ισραήλ, στηρίζεται από 54 βουλευτές, κυρίως δεξιούς και υπερορθόδοξους. Από την πλευρά του, ο Γκαντς στηρίζεται στην κεντροαριστερά, αλλά και στους Ισραηλινούς Άραβες, οι οποίοι όμως δεν θα συμμετέχουν στην κυβέρνηση.</p>
      <p>Γκαντς ή Νετανιάχου</p>
      <p>«Ο Νετανιάχου προτάσσει τα προσωπικά του συμφέροντα (…) και πρέπει να θυμηθεί ότι έχουμε ακόμη δημοκρατία και ότι η πλειοψηφία του λαού ψήφισε υπέρ μιας διαφορετικής πολιτικής από τη δική του», τόνισε χθες Τετάρτη ο Γκαντς μετά την αποτυχία του να σχηματίσει κυβέρνηση.</p>
      <p>«Ο λαός δεν μπορεί να είναι όμηρος μιας ακραίας μειονότητας», πρόσθεσε, κατηγορώντας τον Νετανιάχιου ότι έχει εγείρει έναν «τοίχο» ώστε να εμποδίσει τη διακυβέρνηση της χώρας.</p>
      <p>Σήμερα ο Νετανιάχου κάλεσε για μία ακόμη φορά τον Γκαντς σε διαπραγματεύσεις.</p>
      <p>«Ελάτε ο ίδιος για άμεσες διαπραγματεύσεις μεταξύ μας, χωρίς όρους. Το Κράτος είναι σημαντικό και για τους δυο μας! Πρέπει να καταβάλουμε μία τελευταία προσπάθεια να σχηματίσουμε από κοινού κυβέρνηση συνασπισμού».</p>
      <p>Ο παράγων Μάντελμπλιτ</p>
      <p>Ακόμη κι αν καταφέρουν να συμφωνήσουν στον σχηματισμό κυβέρνησης συνασπισμού, Γκαντς και Νετανιάχου θέλουν να αναλάβουν πρώτοι την εναλλασσόμενη πρωθυπουργία.</p>
      <p>Γιατί; Εναντίον του Νετανιάχου ενδέχεται να απαγγελθούν κατηγορίες για διαφορές υποθέσεις και θέλει να βρίσκεται στην πρωθυπουργία αν συμβεί αυτό. Ο Γκαντς, όμως, αρνείται να μοιραστεί την εξουσία με κάποιον, ο οποίος ενδέχεται να δικαστεί για υποθέσεις διαφθοράς.</p>
      <p>Όλα τα μάτια πλέον έχουν στραφεί στον γενικό εισαγγελέα Αβιχάι Μάντελμπλιτ, ο οποίος θα αποφασίσει αν θα απαγγείλει ή όχι κατηγορίες στον Νετανιάχου για «κακοδιαχείριση», «κατάχρηση εμπιστοσύνης» και «διαφθορά» σε μια σειρά υποθέσεων.</p>
      <p>Στην περίπτωση που του απαγγελθούν κατηγορίες μειώνονται οι πιθανότητες ο Νετανιάχου να λάβει τη στήριξη των βουλευτών, όμως αν αθωωθεί ενδέχεται να πειστούν βουλευτές που μέχρι στιγμής διστάζουν να ενταχθούν στον συνασπισμό του.</p>
      <p>Πηγή: ΑΠΕ-ΜΠΕ- AFP</p>
    </article>
  </body>
</html>