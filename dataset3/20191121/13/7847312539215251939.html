<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474019-dobra-mina-do-zlej-gry-politycy-po-o-prawyborach"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T13:12:25+00:00"/>
    <meta property="og:title" content="Dobra mina do złej gry? Politycy PO o prawyborach. Schetyna: &quot;Są najlepszą drogą, żeby wyłonić tego najbardziej wartościowego&quot;"/>
    <meta property="og:description" content="&quot;Proponujemy jako komisja przynajmniej dwa spotkania, które będą formą debaty, ale także rozmową z publicznością kandydatów&quot;."/>
  </head>
  <body>
    <article>
      <h1>Dobra mina do złej gry? Politycy PO o prawyborach. Schetyna: "Są najlepszą drogą, żeby wyłonić tego najbardziej wartościowego"</h1>
      <address><time datetime="2019-11-21T13:12:25+00:00">21 Nov 2019, 13:12</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Szef Platformy Obywatelskiej Grzegorz Schetyna oświadczył w czwartek w Zagrzebiu, że jest bardzo zadowolony z „prawdziwych, żywych kandydatów”, którzy zmierzą się ze sobą w prawyborach prezydenckich organizowanych przez jego ugrupowanie.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/473904-kidawa-blonska-wolalabym-sie-dowiedziec-o-tym-od-jaskowiaka">Zgrzyt w Platformie! Kidawa-Błońska zaskoczona kandydaturą Jaśkowiaka: „Wolałabym się dowiedzieć o tym od niego”</a></p>
      <p>W środę w Zagrzebiu, gdzie czołowi politycy PO przebywają na kongresie Europejskiej Partii Ludowej, okazało się, że do wicemarszałek Sejmu Małgorzaty Kidawy-Błońskiej jako kandydat w prawyborach dołącza prezydent Poznania Jacek Jaśkowiak.</p>
      <p>Schetyna mówił polskim dziennikarzom dzień później, że docierają do niego sygnały, że wszyscy się bardzo cieszą z tego, że będzie prawdziwa debata kandydatów w ramach Platformy. Polityk komplementował kontrkandydata Kidawy-Błońskiej, nazywając go świetnym gospodarzem swojego miasta.</p>
      <blockquote>To kandydat PO, wybitny samorządowiec, wybitny prezydent. Bardzo się cieszę, że to są prawdziwe prawybory, prawdziwa walka o nominację PO. Mamy ogromnie dużo sygnałów z Polski - tu jesteśmy w Zagrzebiu drugi dzień - ale wszyscy się cieszą w PO, że będzie prawdziwa debata (…), że będziemy mogli pokazać świetnych kandydatów, świetną debatę, dużo argumentów</blockquote>
      <p>— podkreślał lider Platformy.</p>
      <p>CZYTAJ TAKŻE: <a href="https://wpolityce.pl/polityka/473930-budka-narzeka-na-prawyborymozna-bylo-przyjac-inna-formule">Podobno tacy z nich demokraci! Budka narzeka na prawybory i kandydaturę Jaśkowiaka? „Byłem zwolennikiem szybszych decyzji”</a></p>
      <p>Jak zaznaczył, dla Jaśkowiaka, bardzo docenianego przez poznaniaków, decyzja o starcie w prawyborach musiała być bardzo trudna. Ocenił przy tym, że Jaśkowiak zdecydował się kandydować, bo jest odważnym politykiem.</p>
      <blockquote>Dla mnie to jest bardzo dobry sygnał, że tak znany, popularny samorządowiec staje do tych prawyborów, ubiega się o nominację, pokazując też tę prosamorządowość naszej polityki. To będą wybory także o tym, jaki ma być ustrój naszego kraju, jak ma wyglądać współpraca między rządem i samorządem</blockquote>
      <p>— oświadczył Schetyna.</p>
      <p>Poinformował, że w piątek o godz. 9.30 zbierze się zarząd PO i podejmie decyzje w sprawie dalszych kroków w prawyborach. Jak podkreślił, 30 listopada i 7 grudnia będą prezentacje kandydatów, a 14 grudnia odbędzie się duża konwencja krajowa na ponad 1 tys. osób, która wskaże zwycięzcę. Otwarta jest sprawa, czy będą również jakieś debaty w ciągu tygodnia. Z kolei w styczniu mają się odbyć wybory szefa PO.</p>
      <p>Schetyna mówił, że były sygnały od kilku polityków: Radosława Sikorskiego, Bartosza Arłukowicza, Hanny Zdanowskiej, Tadeusza Truskolaskiego w sprawie zainteresowania ubieganiem się o prezydenturę, dlatego zdecydowano o prawyborach.</p>
      <blockquote>Prawybory są najlepszą drogą, żeby wyłonić tego najbardziej wartościowego, gotowego do tego, żeby wziąć udział w wyścigu wyborczym. Po tym większość zaczęła się wycofywać. Cieszę się, że Jacek Jaśkowiak powiedział „tak, jestem gotowy poddać się wyborczej, platformianej weryfikacji”. Jest świetnym kandydatem, podobnie jak Małgorzata Kidawa-Błońska</blockquote>
      <p>— oświadczył lider Platformy.</p>
      <p>CZYTAJ RÓWNIEŻ: <a href="https://wpolityce.pl/polityka/473876-kulisy-organizacji-prawyborow-w-platformie">Czy Jaśkowiak uratuje PO i Schetynę? Kulisy organizacji prawyborów w Platformie: „Historia powtarza się jako farsa”</a></p>
      <p>Zapowiedział, że PO będzie prosiła o wsparcie wyłonionego w prawyborach kandydata partnerów z Koalicji Obywatelskiej. Schetyna przekonywał, że nie obawia się, że debaty będą ostre i obnażą słabe strony kandydatów.</p>
      <blockquote>Czy jest druga taka partia, która jest w stanie zbudować taką prawdziwą debatę dwóch liderów, dwóch wizji Polski? Czy będzie więcej samorządu, czy więcej państwa opiekuńczego - przecież o tym wszystkim będzie rozmowa. Czy wyobraża sobie pan, żeby prezes Kaczyński z kimś debatował u siebie w partii? Przecież to jest niemożliwe</blockquote>
      <p>— oświadczył.</p>
      <blockquote>Będziemy na pewno dyskutować o tym jutro na posiedzeniu zarządu. Proponujemy jako komisja przynajmniej dwa spotkania, które będą formą debaty, ale także rozmową z publicznością kandydatów</blockquote>
      <p>— powiedział z kolei PAP i TVN24 w Zagrzebiu Rafał Grupiński. Polityk jest w stolicy Chorwacji na kongresie Europejskiej Partii Ludowej.</p>
      <p>Zastrzegł, że decyzje dotyczące szczegółów będą podejmowane wraz ze sztabami kontrkandydatów: wicemarszałek Sejmu Małgorzaty-Kidawy Błońskiej i prezydenta Poznania Jacka Jaśkowiaka. Grupiński zaznaczył, że zależałoby mu, aby pierwsza debata odbyła się jeszcze w listopadzie, być może w sobotę 30 listopada.</p>
      <blockquote>Pewne koncepcje już mamy, ale zarząd PO musi zatwierdzić pomysły komisji wyborczej, bo my jesteśmy od tej części technicznej, a nie od dyktowania kształtu politycznego ewentualnej rywalizacji. Musimy te rzeczy zgrać - organizację i cele polityczne, które chcemy przy okazji osiągnąć, a to znaczy: spopularyzować naszego kandydata czy naszą kandydatkę na prezydenta RP </blockquote>
      <p>— podkreślił Grupiński.</p>
      <p>CZYTAJ TAKŻE: <a href="https://wpolityce.pl/polityka/473960-tusk-w-roli-kibica-popiera-obu-kandydatow-w-prawyborach">Tusk w roli kibica. Były premier trzyma kciuki za obie kandydatury: „Chciałoby się popierać i jedną, i drugą”. Tyle mu pozostało?</a></p>
      <p>Jak zaznaczył, są już propozycje miejsc, w których miałyby się odbyć te debaty, ale nie są one jeszcze upubliczniane. Szef komisji wyborczej PO przyznał, że był zaskoczony kandydaturą Jaśkowiaka, która nadeszła w ostatniej chwili w kopercie.</p>
      <blockquote>W tej sprawie została złożona koperta do komisji, tak akurat nieszczęśliwie, że my do godz. 1 w nocy byliśmy w Sejmie, a potem wylecieliśmy do Zagrzebia na zjazd EPL, więc trochę trwało dociekanie, kto zacz. Dlatego zaproponowałem (ja) i przewodniczący Schetyna, żeby kandydujący po prostu przedstawił się opinii publicznej, bo nie mieliśmy technicznej możliwości tu z Zagrzebia, żeby otworzyć kopertę</blockquote>
      <p>— mówił Grupiński.</p>
      <p>Dodał przy tym, że w partii było przekonanie, ze ktoś się zgłosi w prawyborach i może to być jeden ze znaczących samorządowców.</p>
      <blockquote>Natomiast nie byliśmy pewni kto</blockquote>
      <p>— przyznał.</p>
      <p>kb/PAP</p>
    </article>
  </body>
</html>