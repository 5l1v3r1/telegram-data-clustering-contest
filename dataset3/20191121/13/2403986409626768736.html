<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/mi_yih_trahnemo_yak_slid_arahamiya_prokomentuvav_tisk_na_pravoohorontsiv_z_kiyeva_n1237292"/>
    <meta property="og:site_name" content="24 Канал"/>
    <meta property="article:published_time" content="2019-11-21T13:37:00+00:00"/>
    <meta property="og:title" content="&quot;Ми їх трахнемо, як слід&quot;: Арахамія прокоментував тиск на правоохоронців з Києва"/>
    <meta property="og:description" content="Голова фракції &quot;Слуга народу&quot; прокоментував аудіозаписи, на яких нардеп з його фракції Юрій Корявченков та інші мажоритарники, нібито проводять співбесіду новому голові поліції Кривого Рогу та обговорюють відкриття кримінальних справ проти противників влади."/>
  </head>
  <body>
    <article>
      <h1>"Ми їх трахнемо, як слід": Арахамія прокоментував тиск на правоохоронців з Києва</h1>
      <address><time datetime="2019-11-21T13:37:00+00:00">21 Nov 2019, 13:37</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>Голова фракції "Слуга народу" прокоментував аудіозаписи, на яких нардеп з його фракції Юрій Корявченков та інші мажоритарники, нібито проводять співбесіду новому голові поліції Кривого Рогу та обговорюють відкриття кримінальних справ проти противників влади.</b>
      </p>
      <h3>Що відомо про записи з Корявченковим</h3>
      <blockquote>Читайте також: <a href="https://24tv.ua/zelenskiy_poobitsyav_rozibratisya_z_proslushkoyu_trubi_n1237191">Зеленський пообіцяв розібратися з прослушкою Труби</a></blockquote>
      <p>Нардеп Антон Поляков, якого нещодавно виключили з фракції "Слуга народу", опублікував кілька частин аудіозаписів, де Корявченков та інші мажоритарники, обрані депутатами по криворізьких округах, нібито проводять співбесіду з новим очільником поліції міста і обговорюють відкриття кримінальних справ проти противників влади.</p>
      <h3>Що каже саме Корявченков</h3>
      <p><b>Депутат підтвердив факт розмови</b> та додав, що просив новопризначеного керівника поліції Кривого Рогу Сергія Лукашова повернути довіру жителів міста до поліції. В іншому разі можуть включитися інші силові органи.</p>
      <h3>Як це все прокоментував Арахамія</h3>
      <p>Голова фракції, коментуючи ситуацію з Корявченковим і поліцією, навів приклад зі свого життя. <b>Арахамія розповів, як приїхав до Миколаєва і побував на нараді очільника ОДА з силовиками.</b></p>
      <p>"Кажу: "Хлопці, якщо вам хтось із Києва телефонуватиме і казатиме, що "цього не роби, сюди не ходи"… Наприклад, був прецедент, коли в Миколаєві заходили з обшуками СБУ, новопризначений керівник, у податкову поліцію. І йому казали: "а тобі що, з Києва не дзвонили? Зараз тобі з Києва подзвонлять. Ти сюди не ходи".<b> Я тоді всіх зібрав і сказав: "Якщо хтось вам скаже, з Києва вам дзвонитимуть – "туди не ходи, це не роби, це не розслідуй", телефонуйте особисто мені і ми їх трахнемо, як слід"</b>, – розповів Арахамія.</p>
      <blockquote>Читайте також: <a href="https://24tv.ua/zelenskiy_zmusit_ivanisova_sklasti_mandat_yakshho_yogo_sudimist_pidtverditsya_n1237089">Зеленський змусить Іванісова скласти мандат, якщо його судимість підтвердиться</a></blockquote>
      <p>При цьому нардеп визнав, що це – не його повноваження. Але запевнив, що робитиме все, що в його повноваженнях, "щоб це сталося".</p>
      <aside>Ця феодальна країна, де феодальні князьки кажуть, що в Києві домовилися, занесли комусь і "нас не можна чіпати" – цього вже не буде,<cite>– додав голова фракції "Слуга народу".</cite></aside>
      <p>На його переконання, всі нардепи, які їздять у регіони, повинні збирати таку інформацію, приїжджати і доповідати про неї. Навіть якщо це в їхніх повноваженнях, нехай пишуть запити у правоохоронні органи, але треба навести лад, наголосив Арахамія.</p>
    </article>
  </body>
</html>