<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/podcast-li-ascoltano-piu-di-12-milioni-di-italiani-secondo-audible-e-nielsen/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-21T13:06:00+00:00"/>
    <meta property="og:title" content="Podcast: li ascoltano più di 12 milioni di italiani, secondo Audible e Nielsen | Tom's Hardware"/>
    <meta property="og:description" content="12,1 milioni di italiani ascoltano i podcast e audiolibri, secondo un'indagine commissionata da Audible. I più appassionati sono giovani."/>
  </head>
  <body>
    <article>
      <h1>Podcast: li ascoltano più di 12 milioni di italiani, secondo Audible e Nielsen | Tom's Hardware</h1>
      <address>
        <time datetime="2019-11-21T13:06:00+00:00">21 Nov 2019, 13:06</time>
      </address>
      <p>In Italia vi sono <b>più di 12 milioni di appassionati di podcast</b>, secondo l’ultima indagine <b>condotta da Nielsen per conto di <a href="https://www.audible.it/">Audible</a></b> – la società di Amazon leader nei segmenti audiolibri e podcast. Oggi in occasione di United States of Podcast, il primo evento completamente dedicato ai podcast e alla loro modalità d’ascolto in Italia, <a href="https://www.tomshw.it/smartphone/audible-gli-audiolibri-di-amazon-sbarcano-in-italia/">Audible</a> in collaborazione con Spreaker e Storielibere.fm ha fatto il punto sul nostro mercato.</p>
      <figure>
        <img src="https://www.tomshw.it/images/images/2019/11/pocast-64333.768x432.jpg"/>
      </figure>
      <p>Prima di tutto è un settore in costante crescita. “Da 10 milioni di ascoltatori nel 2018, il 2019 ha registrato una cifra di 12,1 milioni per un incremento del +16%, in particolare fra i giovani (il 68% va dai 25 ai 34 anni di età) già appassionati consumatori di contenuti in streaming, che si adattano però a nuove forme di ascolto e intrattenimento, andando a creare dei nuovi profili di consumatore medio”, ha sottolineato l’azienda. Da rilevare poi l’aumento degli ascoltatori abituali, “<b>che scelgono i podcast una o più volte la settimana</b>, passati in un anno dal 10 al 23% del totale, con sessioni di ascolto medie molto più lunghe”.</p>
      <p>Tendenzialmente la fruizione avviene in ambiente domestico, ma anche in auto o su altri mezzi di trasporto.</p>
      <p>Nielsen ha individuato tre tipi di profili:</p>
      <ul>
        <li>L’abitudinario: ama i podcast e ne fa uso regolare, con una media che arriva fino a più ascolti a settimana. Rappresentano un terzo del campione e possono essere identificati come ascoltatori medi.</li>
        <li>Il seriale: vive di podcast, non può farne a meno, tanto da ascoltarli almeno una volta al giorno. Si tratta per lo più di utenti di età compresa tra 18 e 24 anni.</li>
        <li>L’ascoltatore potenziale: non ascolta podcast per il semplice fatto che non sa di cosa si stia parlando. Infatti, il 49% degli intervistati ha ammesso di non conoscere questo tipo di servizio, seguito a ruota da un 36% che preferisce altre modalità di informazione e intrattenimento. Inoltre, un buon 14% degli intervistati conosce i podcast, ma non sa come usufruirne.</li>
      </ul>
      <p>I podcast vengono ascoltati soprattutto per accedere a <b>fonti diverse di informazione, rilassarsi o per intrattenimento</b>. Brillano soprattutto i contenuti originali, che nascono per questo formato. Come ad esempio “BUIO di Pablo Trincia, prodotto da Audible Originals e lanciato il 21 novembre”.</p>
    </article>
  </body>
</html>