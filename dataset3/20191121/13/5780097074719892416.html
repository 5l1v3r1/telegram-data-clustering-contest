<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/%E1%9E%A2%E1%9F%8A%E1%9E%B8%E1%9E%9F%E1%9F%92%E1%9E%9A%E1%9E%B6%E1%9E%A2%E1%9F%82%E1%9E%9B-%E1%9E%9C%E1%9E%B7%E1%9E%94%E1%9E%8F%E1%9F%92%E1%9E%8F%E1%9E%B7-%E1%9E%93%E1%9E%99%E1%9F%84%E1%9E%94%E1%9E%B6%E1%9E%99-%E1%9E%94%E1%9F%84%E1%9F%87%E1%9E%86%E1%9F%92%E1%9E%93%E1%9F%84%E1%9E%8F-%E1%9E%98%E1%9E%BB%E1%9E%93%E1%9E%80%E1%9F%86%E1%9E%8E%E1%9E%8F%E1%9F%8B-21-11-2019"/>
    <meta property="og:site_name" content="RFI"/>
    <meta property="article:published_time" content="2019-11-21T13:04:13+00:00"/>
    <meta property="og:title" content="អ៊ីស្រាអែល ទំនងត្រូវរៀបចំការបោះឆ្នោតជាថ្មីបន្ទាប់ពីគណបក្សធំៗពីរបរាជ័យក្នុងការបង្កើតរដ្ឋាភិបាលចម្រុះ"/>
    <meta property="og:description" content="នៅអ៊ីស្រាអែល វិបត្តិជាប់គាំងនយោបាយ នៅតែមិនទាន់អាចរកច្រកផ្លូវដើរចេញបាន។ មិនតែប៉ុណ្ណោះ អ៊ីស្រាអែល ទំនងជាគេចមិនផុត ពីការរៀបចំបោះឆ្នោតមុនកំណត់ជាលើកទី ៣ ក្នុងរយៈពេលតែ មួយឆ្នាំបាននោះឡើយ។ មិនអាចគេចផុត ពីព្រោះថា មិនត្រឹមតែគណបក្សដឹកនាំរដ្ឋាភិបាលរបស់លោកនេតាន់យ៉ាហ៊ូ​..."/>
  </head>
  <body>
    <article>
      <h1>អ៊ីស្រាអែល ទំនងត្រូវរៀបចំការបោះឆ្នោតជាថ្មីបន្ទាប់ពីគណបក្សធំៗពីរបរាជ័យក្នុងការបង្កើតរដ្ឋាភិបាលចម្រុះ</h1>
      <address>
        <time datetime="2019-11-21T13:04:13+00:00">21 Nov 2019, 13:04</time>
      </address>
      <p>
        <b>នៅអ៊ីស្រាអែល វិបត្តិជាប់គាំងនយោបាយ នៅតែមិនទាន់អាចរកច្រកផ្លូវដើរចេញបាន។ មិនតែប៉ុណ្ណោះ អ៊ីស្រាអែល ទំនងជាគេចមិនផុត ពីការរៀបចំបោះឆ្នោតមុនកំណត់ជាលើកទី ៣ ក្នុងរយៈពេលតែ មួយឆ្នាំបាននោះឡើយ។ មិនអាចគេចផុត ពីព្រោះថា មិនត្រឹមតែគណបក្សដឹកនាំរដ្ឋាភិបាលរបស់លោកនេតាន់យ៉ាហ៊ូ​ នោះទេ ដែលបរាជ័យក្នុងការបង្កើតរដ្ឋាភិបាលចម្រុះថ្មីមួយបាន ក៏បុន្តែ បក្សប្រឆាំងដឹកនាំដោយលោកបេនី ហ្កង់ នាខណៈនេះ ក៏បានប្រកាសអំពីបរាជ័យដូចគ្នាដែរ។</b>
      </p>
      <p>ការប្រកាសអំពីបរាជ័យក្នុងការបង្កើតរដ្ឋាភិបាលថ្មី របស់មេបក្សបណ្តាលនិយម គឺលោកបេនី ហ្កង់ បង្ហាញឲ្យឃើញកាន់តែច្បាស់អំពី វិបត្តិជាប់ឃាំងផ្នែកនយោបាយរបស់អ៊ីស្រាអែល ដែលកាន់តែមានសភាពដុនដាបខ្លាំងជាងមុន។</p>
      <p>លោកបេនី ហ្កង់ ដែលជាគូប្រជែងដ៏ស្វិតស្វាញរបស់ លោកនាយករដ្ឋមន្ត្រីផុតអាណត្តិអ៊ីស្រាអែល បេនចាមីន នេតាន់យ៉ាហ៊ូ បានឲ្យដឹងថា លោកបានព្យាយាមគ្រប់បែបយ៉ាង និងអស់ពីសមត្ថភាពហើយ ក្នុងអំឡុងពេល ២៨ ថ្ងៃ ដែលលោកមាន ដើម្បីទទួលបានសំឡេងភាគច្រើននៅក្នុងសភារបស់អ៊ីស្រាអែល ដែលមានអាសនៈចំនួន ១២០។ ក៏ប៉ុន្តែ នៅទីបំផុតទៅ លោកនៅតែមិនអាចបង្កើតរដ្ឋាភិបាលចម្រុះថ្មីមួយបានឡើយ។</p>
      <p>គួររំឭកជូនថា លោកនាយករដ្ឋមន្ត្រីនេតាន់យ៉ាហ៊ូ ដែលបានឡើងកាន់អំណាចតាំងតែពីឆ្នាំ ២០០៩ គឺជាអ្នកនយោបាយដំបូងគេបង្អស់ ដែលត្រូវប្រធានាធិបតីអ៊ីស្រាអែលលោក រឺវ៉ែន រីវលីន (Reuven Rivlin) ផ្តល់សិទ្ធិឱ្យបង្កើតរដ្ឋាភិបាលថ្មីកាលពីខែតុលាកន្លងទៅ ប៉ុន្តែមិនបានទទួលជោគជ័យ។ នេះជាហេតុ ជំរុញឱ្យលោកប្រធានាធិបតីអ៊ីស្រាអែល ផ្តល់ឱកាសឱ្យមេបក្សប្រឆាំងលោកហេនី ហ្កង់ វិញម្តង តែក៏ត្រូវបរាជ័យដូចគ្នា។</p>
      <p>ស្ថិតក្នុងកាលៈទេសៈដូចពេលបច្ចុប្បន្ននេះ ប្រធានាធបិតីអ៊ីស្រាអែល នឹងត្រូវប្រគល់សិទ្ធិ ទៅឱ្យសភារយៈពេលបីសប្តាហ៍ ដើម្បីស្វែងរកបេក្ខជនថ្មី ដែលមានសមត្ថភាពអាចបង្កើតរដ្ឋាភិបាលចម្រុះបាន។</p>
      <p>ដោយឡែក ប្រសិនណាបើសភាអ៊ីស្រាអែល មិនអាចស្វែងរកបេក្ខជនថ្មី តាមកាលកំណត់បាន នោះ ការបោះឆ្នោតមុនកាលកំណត់ជាលើកទី៣ ក្នុងរយៈពេលតែ ១២ ខែ ទំនងជាត្រូវរៀបចំធ្វើឡើង នៅដើមឆ្នាំ ២០២០ ខាងមុខនេះជាក់ជាមិនខាន៕</p>
    </article>
  </body>
</html>