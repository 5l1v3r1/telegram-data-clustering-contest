<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/saeima-nosoda-krievijas-rikotas-velesanas-krima-un-sevastopole.a339162/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T13:20:00+00:00"/>
    <meta property="og:title" content="Saeima nosoda Krievijas rīkotās vēlēšanas Krimā un Sevastopolē"/>
    <meta property="og:description" content="Latvijas Saeima ceturtdien, 21.novembrī, pieņēma paziņojumu par Krievijas organizētajām tā dēvētajām vēlēšanām Krimā un Sevastopolē. Tās tika stingri nosodītas un pausts atbalsts Ukrainas teritoriālajai vienotībai."/>
  </head>
  <body>
    <article>
      <h1>Saeima nosoda Krievijas rīkotās vēlēšanas Krimā un Sevastopolē</h1>
      <address><time datetime="2019-11-21T13:20:00+00:00">21 Nov 2019, 13:20</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Latvijas Saeima ceturtdien, 21.novembrī, pieņēma paziņojumu par Krievijas organizētajām tā dēvētajām vēlēšanām Krimā un Sevastopolē. Tās tika stingri nosodītas un pausts atbalsts Ukrainas teritoriālajai vienotībai.</b>
      </p>
      <p>Paziņojumā teikts, ka  Saeima stingri nosoda Krievijas īstenoto prettiesisko Krimas un Sevastopoles aneksiju, okupētajā teritorijā ieviešot represīvu režīmu, pretlikumīgi atsavinot Ukrainas valsts īpašumus, slēdzot ukraiņu valodā strādājošas skolas un īstenojot represijas pret Krimas tatāriem, kā arī nosoda Krievijas turpināto agresiju Austrumukrainā un izvērsto ekonomisko karu Melnās un Azovas jūras reģionā.</p>
      <p>Krievijas rīcība, īstenojot Ukrainas teritorijas – Krimas – prettiesisko aneksiju, ir nopietns starptautisko tiesību, tostarp Apvienoto Nāciju Organizācijas Statūtu un Eiropas Drošības un sadarbības organizācijas Helsinku Nobeiguma akta pārkāpums, uzskata Saeimas deputātu vairākums. Krievijas militārās darbības ir pretrunā ar Krievijas, ASV un Apvienotās Karalistes, Ukrainas, Baltkrievijas un Kazahstānas 1994. gadā parakstīto Budapeštas memorandu par drošības garantijām Ukrainai, teikts paziņojumā.</p>
      <p>Paziņojumā stingri nosodītas Krievijas 2019. gada 8. septembrī rīkotās tā dēvētās Krimas un Sevastopoles likumdevēju institūciju vēlēšanas un tās uzskatītas par neleģitīmām, vienlaikus atgādinot, ka arī 2016. gadā Krievijas Valsts domes vēlēšanu organizēšana Krimā un Sevastopolē uzskatāma par prettiesisku, līdz ar ko vēlēšanu rezultāti tajās izveidotajos vēlēšanu apgabalos nevar tikt atzīti.</p>
      <p>“Simboliski, ka tieši šodien aprit seši gadi kopš Eiromaidana revolūcijas sākuma Ukrainā. Pirms sešiem gadiem - 2013. gada 21. novembrī - tūkstošiem cilvēku aizsāka brīvības jeb tā dēvēto Pašcieņas revolūciju. Tāpēc vēl jo vairāk šī paziņojuma pieņemšana ir pašsaprotama - mēs ar šo paziņojumu atkārtoti apstiprinām savu nemainīgo atbalstu Ukrainas suverenitātei un teritoriālajai nedalāmībai, atgādinām par savu nemainīgo lēmumu neatzīt pretlikumīgo Krimas aneksiju un par Latvijas atbalstu Ukrainas dziļākai integrācijai eiroatlantiskajā telpā,” norādīja Saeimas Ārlietu komisijas priekšsēdētājs Rihards Kols (Nacionālā apvienība).</p>
      <p>Parlaments ar ziņojumu atkārtoti apstiprina Latvijas atbalstu Ukrainas suverenitātei un teritoriālajai vienotībai, konsekventi neatzīstot Krievijas īstenoto Krimas un Sevastopoles prettiesisko aneksiju, kā arī pauž atbalstu Ukrainas tālākai integrācijai eiroatlantiskajā telpā. Paziņojumā Saeima aicina Eiropas Padomes Parlamentāro asambleju un citas starptautiskās institūcijas stingri nosodīt Krievijas izvērsto Ukrainas teritoriju militāro okupāciju un prettiesisko vēlēšanu organizēšanu okupētajās Ukrainas teritorijās.</p>
      <p>Tāpat Saeima aicina stingri iestāties par starptautisko tiesību, normu un demokrātisko vērtību ievērošanu starptautiskajā telpā un pieprasīt Krievijai atgriezties pie starptautisko tiesību ievērošanas, pārtraucot savas agresīvās darbības Ukrainā.</p>
      <p>Paziņojums Saeimā tika atbalstīts ar 57 balsīm "par".</p>
      <p>Reģionālās un muicipālās vēlēšanas Krievijā, tostarp Krimā un Sevastopolē notika septembra sākumā.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/krievija-vares-vel-vairak-ierobezot-pieeju-arvalstu-mediju-saturam.a339231/"/>
        <a href="https://www.lsm.lv/raksts/zinas/arzemes/kijeva-apsudz-krieviju-sagrabto-un-atdoto-kugu-sabojasana.a339172/"/>
        <a href="https://www.lsm.lv/raksts/zinas/latvija/velosipedistus-sagaida-stingrakas-prasibas-lai-piedalitos-celu-satiksme.a339158/"/>
        <a href="https://www.lsm.lv/raksts/zinas/ekonomika/saisinas-latvijas-bankas-prezidenta-pilnvaru-terminu.a339155/"/>
        <a href="https://www.lsm.lv/raksts/zinas/latvija/nosaka-stingrakus-noteikumus-kriminalprocesa-iesaistitas-personas-mantas-likumigas-izcelsmes-pieradisanai.a339127/"/>
        <a href="https://www.lsm.lv/raksts/zinas/latvija/saeima-noraida-ierosinajumu-sakt-partiju-finansejuma-palielinajumu-tikai-nakamaja-sasaukuma.a339109/"/>
        <a href="https://www.lsm.lv/raksts/zinas/latvija/vike-freiberga-saeimas-atlaisanai-nav-pamata.a339095/"/>
        <a href="https://www.lsm.lv/raksts/zinas/ekonomika/kalashnikov-koncerns-ar-swedbank-palidzibu-iespejams-parkapis-starptautiskas-sankcijas.a338996/"/>
      </related>
    </article>
  </body>
</html>