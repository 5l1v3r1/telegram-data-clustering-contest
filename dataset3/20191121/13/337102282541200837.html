<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%A7%D8%B2%D8%AD%DA%A9%D9%88%D9%85%D8%AA-%D8%A7%DB%8C%D8%B1%D8%A7%D9%86-%D8%AE%D9%88%D8%A7%D8%B3%D8%AA-%D8%AF%D8%B1%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%A7%D8%B9%D8%AA%D8%B1%D8%A7%D8%B6%D8%A7%D8%AA%D8%AD%D8%AF%D8%A7%DA%A9%D8%AB%D8%B1-%D8%AE%D9%88%DB%8C%D8%B4%D8%AA%D9%86-%D8%AF%D8%A7%D8%B1%DB%8C-%D8%B1%D8%A7-%D9%86%D8%B4%D8%A7%D9%86-%D8%AF%D9%87%D8%AF-20191121/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-21T13:29:42+00:00"/>
    <meta property="og:title" content="اتحادیه اروپا ازحکومت ایران خواست در برابر معترضان &quot;حداکثر خویشتن‌داری&quot; را نشان دهد"/>
    <meta property="og:description" content="اتحادیه اروپا در بیانیه‌ای از حکومت جمهوری اسلامی ایران خواست تا در برخورد با اعتراضاتی که این روزها کشور را لرزاند و ده ها نفر کشته شدند &quot;حداکثر خویشتن داری&quot; را از خود نشان دهد. این اتحادیه همچنین خواستار برقراری مجدد اینترنت در ایران شد.در واکنش..."/>
  </head>
  <body>
    <article>
      <h1>اتحادیه اروپا ازحکومت ایران خواست در برابر معترضان "حداکثر خویشتن‌داری" را نشان دهد</h1>
      <address><time datetime="2019-11-21T13:29:42+00:00">21 Nov 2019, 13:29</time> by <a rel="author">شاهرخ بهزادی</a></address>
      <p>
        <b>اتحادیه اروپا در بیانیه‌ای از حکومت جمهوری اسلامی ایران خواست تا در برخورد با اعتراضاتی که این روزها کشور را لرزاند و ده ها نفر کشته شدند "حداکثر خویشتن داری" را از خود نشان دهد. این اتحادیه همچنین خواستار برقراری مجدد اینترنت در ایران شد.در واکنش به این بیانیه، سخنگوی وزارت أمور خارجه ایران امروز گفت: اروپا بجای اظهارات مداخله ‌آمیز و دفاع از "اشرار" بهتر است پاسخگوی خلف وعده‌های خود نسبت به مردم ایران باشد.</b>
      </p>
      <p>"ماریا کوجیانچیچ" سخنگوی فدریکا موگرینی، مسئول سیاست خارجی اتحادیه اروپا روز پنجشنبه ۲١ نوامبر گفت:"ما از نیروهای امنیتی ایران انتظار داریم كه در مدیریت تظاهرات "حداکثر خویشتن داری" را نشان دهد.هرگونه خشونتی غیر قابل قبول است."</p>
      <p>سخنگوی فدریکا موگرینی همچنین در این بیانیه اعلام کرد: "حق آزادی بیان و تشکیل تجمعات باید از سوی ایران تضمین شود... اتحادیه اروپا از حکومت ایران انتظار دارد تا ارتباطات را در کشور برقرار کند و به قطع اینترنت در ایران خاتمه دهد."</p>
      <p>بر اساس عفو بین الملل در اعتراضات چند روزه اخیر در ایران بیش از ١۰۰ نفر از معترضان کشته شده اند و تعداد واقعی قربانیان می تواند به ۲۰۰ نفر برسد.</p>
      <p>اقتصاد ایران از ماه مه گذشته هنگامی که دونالد ترامپ رئیس جمهوری آمریکا به طور یک جانبه ایالات متحده را از توافق هسته ای سال ۲۰١۵ خارج کرد و تحریم ها را دوباره علیه ایران اعمال کرد، با مشکلات جدی روبرو شده است. تلاش های اروپایی طی این مدت برای اینکه ایران علی رغم تحریم های آمریکا بتواند به تجارت خود ادامه دهد، نتایج ملموسی در بر نداشته است.</p>
      <p>سید عباس موسوی روز پنجشنبه اظهارات اخیر مقامات اروپایی، بویژه سخنگوی مسئول سیاست خارجی اتحادیه اروپا را دخالت در امور داخلی ایران دانست.</p>
      <p>موسوی به کشورهای اروپایی توصیه کرد بهتر است ابتدا به مشکلات و نابسامانی‌های داخلی خود پرداخته و در پی درمان نارضایتی‌های گسترده‌ای باشند که هر هفته در اروپا به اشکال مختلف سرباز می‌کند و تلفات و بازداشت‌های فراگیر به دنبال داشته است.</p>
      <p>سخنگوی وزارت امور خارجه ایران همچنین گفت: "آنچه که درخصوص ایران باید در درجه اولِ توجه قرار گیرد، پاسخگویی اروپا نسبت به خلف وعده و عدم اجرای تعهدات برجامی آنها و همراهی با قلدری‌های آمریکا در تحریم و تروریسم اقتصادی ضد مردم ایران است نه اظهارات مداخله‌آمیز و اشک تمساح برای دفاع از اشرار و تخریب‌کنندگان اموال و اماکن عمومی و حتی خصوصی در ایران!"</p>
    </article>
  </body>
</html>