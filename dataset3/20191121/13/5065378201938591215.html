<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/dikaiosynh/story/1031337/mati-aporrifthike-to-aitima-gia-orismo-efeti-eidikoy-anakriti-stin-ypothesi-tis-fonikis-pyrkagias"/>
    <meta property="og:site_name" content="Newsbomb"/>
    <meta property="article:published_time" content="2019-11-21T13:57:56+00:00"/>
    <meta property="og:title" content="Μάτι: Απορρίφθηκε το αίτημα για ορισμό εφέτη ειδικού ανακριτή στην υπόθεση της φονικής πυρκαγιάς"/>
    <meta property="og:description" content="Απορρίφθηκε με συντριπτική πλειοψηφία από την Ολομέλεια του Εφετείου η πρόταση του προϊσταμένου της Εισαγγελίας Εφετών Αθηνών, Γιάννη Μωραϊτάκη για τον ορισμό εφέτη ειδικού ανακριτή στην υπόθεση της φονικής πυρκαγιάς στο Μάτι, που άφησε πίσω της 102 νεκρούς, τον Ιούλιο του 2018."/>
  </head>
  <body>
    <article>
      <h1>Μάτι: Απορρίφθηκε το αίτημα για ορισμό εφέτη ειδικού ανακριτή στην υπόθεση της φονικής πυρκαγιάς</h1>
      <h2>Απορρίφθηκε με συντριπτική πλειοψηφία από την Ολομέλεια του Εφετείου η πρόταση του προϊσταμένου της Εισαγγελίας Εφετών Αθηνών, Γιάννη Μωραϊτάκη για τον ορισμό εφέτη ειδικού ανακριτή στην υπόθεση της φονικής πυρκαγιάς στο Μάτι, που άφησε πίσω της 102 νεκρούς, τον Ιούλιο του 2018.</h2>
      <address><time datetime="2019-11-21T13:57:56+00:00">21 Nov 2019, 13:57</time> by <a rel="author">Newsroom</a></address>
      <p>Σύμφωνα με πληροφορίες, <b>3 εφέτες μειοψήφησαν</b> επί συνόλου που ξεπερνούσε τους <b>85 δικαστές</b>. Αρνητικός ήταν και ο εισηγητής προς την Ολομέλεια σε αντίθεση με τον εισαγγελέα.</p>
      <p>Σύμφωνα με πληροφορίες στην απόφαση των δικαστικών λειτουργών «μέτρησε» <b>έγγραφο</b> του προϊσταμένου του Πρωτοδικείου Αθηνών με το οποίο ενημέρωνε πως εντός του Δεκεμβρίου ο τακτικός ανακριτής <b>ολοκληρώνει την κύρια ανάκριση</b> με τις απολογίες των κατηγορουμένων.</p>
      <p>Τον ορισμό εφέτη ανακριτή που θα αναλάμβανε τον χειρισμό της δικογραφίας για την τραγωδία στο Μάτι, είχε ζητήσει ο προϊστάμενος της Εισαγγελίας Εφετών<b> Γιάννης Μωραϊτάκης</b>, λόγω «της σοβαρότητας, της εξαιρετικής φύσης και της ευρύτατης δημοσιότητας» της υπόθεσης.</p>
      <p>Υπενθυμίζεται ότι για την εθνική τραγωδία στο Μάτι διενεργήθηκε <b>πολύμηνη εισαγγελική έρευνα</b> η οποία κατέληξε στην<b> άσκηση ποινικών διώξεων,</b> σε βαθμό πλημμελήματος κατά 20 κρατικών λειτουργών και στελεχών της αυτοδιοίκησης, μεταξύ των οποίων η τότε περιφερειάρχης <b>Ρένα Δούρου</b>, ο τέως δήμαρχος Μαραθώνα <b>Ηλίας Ψινάκης</b>, ο δήμαρχος Ραφήνας <b>Ευάγγελος Μπουρνούς</b>, ο πρώην γενικός γραμματέας Πολιτικής Προστασίας <b>Ιωάννης Καπάκης</b> και στελέχη της <b>Πολιτικής Προστασίας,</b> της <b>Ελληνικής Αστυνομίας</b>, της <b>Πυροσβεστικής</b> αλλά και ο <b>65χρονος</b> που ευθύνεται για την<b> έναρξη της φωτιάς</b> στο Νταού Πεντέλης. Η δίωξη αφορά τα αδικήματα του εμπρησμού από αμέλεια, της ανθρωποκτονίας από αμέλεια κατά συρροή και δια παραλείψεως και των σωματικών βλαβών κατά συρροή, δια παραλείψεως και από αμέλεια από υπόχρεους και μη.</p>
      <p><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><b>Newsbomb</b><b>.</b><b>gr</b></p>
      <related>
        <a href="https://www.newsbomb.gr/ellada/dikaiosynh/story/1018940/foniki-pyrkagia-sto-mati-nea-minysi-apo-ti-xira-fytroy-poy-exase-tin-oikogeneia-tis"/>
        <a href="https://www.newsbomb.gr/ellada/dikaiosynh/story/966329/tragodia-sto-mati-sti-fylaki-osoi-katadikastoyn-gia-anthropoktonia-apo-ameleia"/>
        <a href="https://www.newsbomb.gr/ellada/dikaiosynh/story/964348/tragodia-sto-mati-agoges-mamoyth-gia-toys-nekroys-sti-foniki-pyrkagia"/>
      </related>
    </article>
  </body>
</html>