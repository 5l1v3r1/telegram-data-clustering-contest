<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837032-problemi-z-opalennyam-na-lvivschini-sogodni-u-novoyavorivsku-podayut-teplo"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T13:35:00+00:00"/>
    <meta property="og:title" content="Проблеми з опаленням на Львівщині: сьогодні у Новояворівську подають тепло"/>
    <meta property="og:description" content="КИЇВ. 21 листопада. УНН. У Новояворівську на Львівщині, де виникли проблеми з початком опалювального сезону, сьогодні розпочали нагрівання систем. Тепло …"/>
  </head>
  <body>
    <article>
      <h1>Проблеми з опаленням на Львівщині: сьогодні у Новояворівську подають тепло</h1>
      <address><time datetime="2019-11-21T13:35:00+00:00">21 Nov 2019, 13:35</time> by <a rel="author">Антоніна Карташева</a></address>
      <p><b>КИЇВ. 21 листопада. УНН.</b> У Новояворівську на Львівщині, де виникли проблеми з початком опалювального сезону, сьогодні розпочали нагрівання систем. Тепло почне надходити у помешкання протягом дня. Про це повідомляє <b>УНН</b> із посиланням на сайт Кабміну.</p>
      <p>“Сьогодні зранку розпочато нагрівання систем, протягом дня в домівки мешканців міста почне надходити тепло. У Новому Роздолі продовжують ремонтні роботи. Бригади працюють безперервно, вже ліквідували чотири пориви на трасах. Запуск опалення заплановано на завтра”, — йдеться в повідомленні.</p>
      <p>За інформацією Кабміну, майже всі працівники оформлені на роботу та вже отримали перші виплати заробітньої платні.</p>
      <p>“Уряд притягнув до дисциплінарної відповідальності керівництво АРМА за допущення зриву опалювального сезону в регіоні та відсторонив його від виконання обов’язків”, — йдеться в повідомленні.</p>
      <p>Раніше <b>УНН</b> повідомляв, що дві ТЕЦ — у містах Новояворівськ та Новий Розділ, які були влітку арештовані НАБУ, — <a href="https://www.unn.com.ua/uk/news/1755224-dva-mista-na-lvivschini-zalishatsya-bez-opalennya-cherez-nekompetentni-diyi-arma">не можуть </a>отримати газ для початку опалювального сезону.</p>
      <p>Ситуація з опалювальним сезоном у Новояворівську та Новому Роздолі на Львівщині була <a href="https://www.unn.com.ua/uk/news/1834780-dva-mista-dosi-bez-tepla-na-lvivschini-ogolosili-nadzvichaynu-situatsiyu">визнана</a> надзвичайною техногенного характеру.</p>
      <p>Потім <a href="https://www.unn.com.ua/uk/news/1836502-problemi-iz-opalennyam-na-lvivschini-priznacheno-kerivnika-novorozdilskoyi-ta-novoyavorivskoyi-tets">призначили нового керівника</a> Новороздільської та Новояворівської ТЕЦ, які є відокремленим підрозділом підприємства групи Нафтогаз ТОВ “Нафтогаз Тепло”.</p>
    </article>
  </body>
</html>