<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830070.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T13:22:00+00:00"/>
    <meta property="og:title" content="پیش‌بینی صادرات ۶۰۰ میلیون دلاری محصولات شیلاتی"/>
    <meta property="og:description" content="مدیرکل دفتر بهبود کیفیت، فرآوری و توسعه بازار آبزیان سازمان شیلات ایران گفت: براساس میزان تولید آبزیان از محل صید و آبزی‌پروری، امسال صادرات ۱۵۰ هزارتن انواع محصولات شیلاتی به ارزش ۶۰۰ میلیون دلار پیش‌بینی شده است."/>
  </head>
  <body>
    <article>
      <h1>پیش‌بینی صادرات ۶۰۰ میلیون دلاری محصولات شیلاتی</h1>
      <address>
        <time datetime="2019-11-21T13:22:00+00:00">21 Nov 2019, 13:22</time>
      </address>
      <p>مدیرکل دفتر بهبود کیفیت، فرآوری و توسعه بازار آبزیان سازمان شیلات ایران گفت: براساس میزان تولید آبزیان از محل صید و آبزی‌پروری، امسال صادرات ۱۵۰ هزارتن انواع محصولات شیلاتی به ارزش ۶۰۰ میلیون دلار پیش‌بینی شده است.</p>
      <p>« عیسی گلشاهی» روز پنجشنبه در گفت و  گو با خبرنگار اقتصادی ایرنا افزود: پارسال بیش از یک میلیون و  ۲۰۰ هزار تن انواع محصولات شیلاتی از محل صید و آبزی‌پروری در کشور تولید شد که از این میزان بیش از ۱۴۳ هزار تن به ارزش ۵۲۸ میلیون دلار صادر شده است.</p>
      <p>وی با بیان اینکه سال گذشته بازار آبزیان با التهاب نرخ ارز مواجه بود، اظهار داشت: حجم تولید آبزیان امسال به گونه‌ای بوده که نسبت به سال گذشته ۱۷ تا ۲۸ درصد در برخی گونه‌ها کاهش قیمت داشتیم که موجب متعادل شدن بازار محصولات شیلاتی شده است.</p>
      <p>مدیرکل دفتر بهبود کیفیت، فرآوری و توسعه بازار آبزیان تصریح کرد: علت‌های کاهش و افزایش قیمت آبزیان در فصل سرما، به منطقه و زمان صید بستگی دارد و بر اساس بازه زمانی و مقدار عرضه متغیر است.</p>
      <p>گلشاهی گفت: با توجه به افزایش حجم تولیدات آبزی‌پروری، پیش‌بینی‌ها این است که با کاهش قیمت‌ها مواجه شویم.</p>
      <p>مدیرکل دفتر بهبود کیفیت، فرآوری و توسعه بازار آبزیان سازمان شیلات ایران از افزایش قیمت نهاده‌های تولید آبزیان خبر داد و افزود: در بحث تولیدات آبزی‌پروری، قیمت نهاده‌ها نسبت به سال گذشته نه تنها کاهش پیدا نکرده است، در برخی موارد افزایش قیمت هم داشته‌ایم؛ شرایط ایده آل برای پرورش دهندگان این است که قیمت بازار با قیمت تمام شده کالا متعادل باشد.</p>
      <p>وی برای ایجاد تعادل در بازار محصولات شیلاتی برنامه ریزی برای صادرات را یک اصل برشمرد و اظهار داشت: صادرات برای مازاد تولید علاوه بر ارزآوری برای کشور می تواند موجب انگیزه برای تولید کنندگان شود.</p>
      <p>گلشاهی درباره نرخ کنسرو ماهی گفت: با توجه به کاهش قیمت هرکیلو گرم از تن ماهیان، توانسته‌ایم با همکاری سندیکای کنسرو کشور و تولیدکنندگان قیمت این محصول را کاهش بدهیم به طوری که قیمت مصوب کنسرو ماهی تن در روغن گیاهی ۱۴ هزار و ۵۰۰ تومان است اما اکنون بین ۱۲ هزار تا ۱۳ هزار تومان فروخته می‌شود.</p>
      <p>وی ادامه داد: مشکل تن‌ماهیان این بود که در یک مقطع زمانی میزان صید کاهش پیدا کرد و به سمت انتهای صید تن ماهیان رفتیم و در مقابل به دلیل بروز حوادث و بلایای طبیعی در کشور همانند زلزله کرمانشاه بخش قابل توجهی از کنسروهای تن توسط دستگاه های امدادی خریداری و به مناطق آسیب زده ارسال شد.</p>
      <p>مدیرکل دفتر بهبود کیفیت، فرآوری و توسعه بازار آبزیان سازمان شیلات ایران افزود: همین امر باعث کاهش موجودی کارخانه‌ها و به ناچار خرید آنها در زمان کاهش صید شده بود.</p>
      <p>گلشاهی تصریح کرد: اکنون در استان‌های جنوبی یا شمالی کشور صید گاه‌های پره کاری انجام می‌دهند تحت عنوان چوب زنی یا حراج ماهی که به صورت سنتی انجام می شود و به بالاترین قیمت ماهی را می فروشند ممکن است خریدار یک عمده فروش، خرده فروش یا مصرف کننده خانگی باشد.</p>
      <p>وی از برگزاری جشنواره های فروش ویژه آبزیان در مناطق خاص کشور خبر داد و افزود: با همکاری سندیکای کنسرو کشور تلاش داریم تا در مناطق خاص جشنواره های فروش ویژه آبزیان داشته باشیم که همین امر نیز در کاهش قیمت محصولات شیلاتی در کشور موثر است.</p>
      <p>مدیرکل دفتر بهبود کیفیت، فرآوری و توسعه بازار آبزیان ادامه داد: هرگونه تجارت ماهیان صید شده روی آبهای جنوب کشور  به صورت عمده ممنوع است و باید بار در اسکله تخلیه و خریداران عمده ماهی خود را در اسکله و بنادر تامین کنند؛ غیر این صورت، معامله با حجم بالا روی آب تخلف یه شمار می‌رود.</p>
      <p>وی اضافه کرد: سال گذشته با توجه به اینکه مواردی از این قبیل در خصوص ماهیان تجاری داشتیم که توانست برای مصرف‌کنندگان از لحاظ افزایش قیمت‌ها مشکلاتی ایجاد کند.</p>
      <p>گلشاهی افزود: بنابراین تمامی شناورهای استان‌های ساحلی جنوب کشور موظفند درصد مشخصی از ماهی را در بازار و مناطق تعریف شده بفروشند.</p>
    </article>
  </body>
</html>