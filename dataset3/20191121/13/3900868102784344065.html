<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562649/mitsotakis-sto-elk-ftanoyme-sta-oria-mas-sto-prosfygiko"/>
    <meta property="og:site_name" content="NOOZ."/>
    <meta property="article:published_time" content="2019-11-21T13:17:00+00:00"/>
    <meta property="og:title" content="Μητσοτάκης στο ΕΛΚ: Φτάνουμε στα όρια μας στο προσφυγικό"/>
    <meta property="og:description" content="Τι δήλωσε στο συνέδριο του Ευρωπαϊκού Λαϊκού Κόμματος στο Ζάγκρεμπ, ο Πρωθυπουργός."/>
  </head>
  <body>
    <article>
      <h1>Μητσοτάκης στο ΕΛΚ: Φτάνουμε στα όρια μας στο προσφυγικό</h1>
      <address>
        <time datetime="2019-11-21T13:17:00+00:00">21 Nov 2019, 13:17</time>
      </address>
      <p>
        <b>Τι δήλωσε στο συνέδριο του Ευρωπαϊκού Λαϊκού Κόμματος στο Ζάγκρεμπ, ο Πρωθυπουργός.</b>
      </p>
      <p>Στην δεινή θέση που φέρνει την Ελλάδα η όξυνση της <b>προσφυγικής κρίσης</b>, αλλά και στον ρόλο της <b>Τουρκίας </b>αναφέρθηκε ο πρωθυπουργός<b> Κυριάκος Μητσοτάκης</b> στην ομιλία του στο συνέδριο του Ευρωπαϊκού Λαϊκού Κόμματος, που διεξάγεται στο Ζάγκρεμπ της Κροατίας. </p>
      <p>Ο πρωθυπουργός σημείωσε πως «εμείς, ως Έλληνες, έχουμε επιτελέσει και με το παραπάνω το καθήκον που μας αναλογεί. Έχουμε ήδη αλλάξει, ως νέα κυβέρνηση, τη νομοθεσία για το άσυλο, ώστε να εξετάζουμε αιτήσεις πιο αποτελεσματικά. Δημιουργούμε καινούργια προαναχωρησιακά κέντρα στα νησιά μας. Αντιμετωπίζουμε το φλέγον ζήτημα των ασυνόδευτων ανηλίκων. Και, φυσικά, παρά τις εντελώς αβάσιμες κατηγορίες, εξακολουθούμε να διασώζουμε εκατοντάδες ανθρώπους στη θάλασσα κάθε μήνα».</p>
      <p>Στη συνέχεια όμως ανέφερε ότι «όμως φτάνουμε πια στα όριά μας. Οι χώρες πρώτης υποδοχής δεν θα έπρεπε να επωμίζονται μόνες τους το βάρος των μεταναστευτικών πιέσεων».</p>
      <p>Ο Κυριάκος Μητσοτάκης αναφέρθηκε και στην τουρκική πλευρά λέγοντας πως «η συμφωνία μεταξύ ΕΕ και Τουρκίας πρέπει να γίνει σεβαστή. Η Τουρκία οφείλει να κάνει περισσότερα ώστε να εκπληρώσει το κομμάτι που της αναλογεί. Η πρόσφατη μεγάλη αύξηση του αριθμού των μεταναστών που διασχίζουν το Αιγαίο είναι απαράδεκτη. Είναι επίσης, δυστυχώς, ενδεικτική του γεγονότος ότι το μεταναστευτικό χρησιμοποιείται επίσης ως εργαλείο διεθνούς πίεσης».</p>
      <p>Διευκρίνισε, μάλιστα, πως «πρέπει να αναγνωρίσουμε πως η Τουρκία φιλοξενεί εκατομμύρια πρόσφυγες, ταυτόχρονα ξεκαθαρίζοντας πως η Ευρώπη δεν θα εκβιαστεί σε αυτό το ζήτημα. Είναι καιρός για λιγότερες ανεύθυνες δηλώσεις και για πιο ειλικρινή διάλογο».</p>
      <figure>
        <img src="https://www.nooz.gr/Multimedia/2019/11/14943aa5-e4fc-480d-9ede-84319718024f.jpg"/>
      </figure>
      <hr/>
      <hr/>
      <h3>Απάντηση Αθήνας στην Άγκυρα: Δεν δεχόμαστε μαθήματα από κανέναν</h3>
      <p>Απάντηση στην Άγκυρα δίνει η ελληνική κυβέρνηση μετά την απαράδεκτη ανακοίνωση του τουρκικού ΥΠΕΞ στην οποία ο εκπρόσωπος Χαμί Ακσόι εξαπολύει προσωπικά πυρά στον Κυριάκο Μητσοτάκη, χαρακτηρίζοντας «αβάσιμες και ατυχείς» τις δηλώσεις του για τον ρόλο της Τουρκίας.</p>
      <p>Μάλιστα, στη<a href="https://www.nooz.gr/greece/1562568/prosfygiko-toyrkiko-ypex-kata-mitsotaki-abasimes-ki-atycheis-oi-dilwseis-toy-ellina-prwthypoyrgoy"><b> σχετική ανακοίνωση</b></a>, καλεί την Ελλάδα να σεβαστεί τα δικαιώματα και τις ελευθερίες των προσφύγων και μεταναστών, αφήνοντας υπόνοιες για «απάνθρωπη μεταχείριση» από τις ελληνικές Αρχές.</p>
      <p>«Η Ελλάδα ως ευνομούμενη και δημοκρατική χώρα δεν δέχεται μαθήματα από κανέναν. Η Τουρκία αντί να κάνει υποδείξεις καλό θα είναι να εφαρμόσει πλήρως τις πρόνοιες της κοινής δήλωσης ΕΕ- Τουρκίας και να πάψει να χρησιμοποιεί τους πρόσφυγες ως μέσο πίεσης στην Ελλάδα αλλά και την Ευρώπη», τόνισε ο εκπρόσωπος του ελληνικού υπουργείου Εξωτερικών.</p>
      <p>Ο κ. Γεννηματάς τόνισε πως η Τουρκία αντί να κάνει υποδείξεις, καλό θα είναι να εφαρμόσει πλήρως τις πρόνοιες της κοινής δήλωσης ΕΕ- Τουρκίας και να πάψει να χρησιμοποιεί τους πρόσφυγες ως μέσο πίεσης στην Ελλάδα και την Ευρώπη.</p>
      <p>Σημειώνεται πως ο εκπρόσωπος του υπουργείου Εξωτερικών Τουρκίας Χαμί Ακσόι, σε ανακοίνωσή του, δήλωσε ότι η Τουρκία φιλοξενεί περισσότερα από 4 εκατομμύρια εκτοπισμένα άτομα και πρόσθεσε: «Οι Έλληνες συνομιλητές, καθώς και η διεθνής κοινότητα, πρέπει να καταλάβουν ότι είναι άδικο η Τουρκία να επωμίζεται μόνη της το βάρος τής μετανάστευσης που συνιστά παγκόσμιο πρόβλημα».</p>
      <h4>Διαβάστε:<a href="https://www.nooz.gr/greece/1562568/prosfygiko-toyrkiko-ypex-kata-mitsotaki-abasimes-ki-atycheis-oi-dilwseis-toy-ellina-prwthypoyrgoy">Προσφυγικό: Τουρκικό ΥΠΕΞ κατά Μητσοτάκη- Αβάσιμες κι ατυχείς οι δηλώσεις του</a></h4>
    </article>
  </body>
</html>