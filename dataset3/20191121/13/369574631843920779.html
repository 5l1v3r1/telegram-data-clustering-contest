<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/auto/automobilova-budoucnost-ceskeho-chalupare-elektrokombi-vw-bu/r~c9d04a560baa11ea9b40ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T13:13:00+00:00"/>
    <meta property="og:title" content="Automobilová budoucnost českého chalupáře. Elektrokombi VW bude na trhu za dva roky"/>
    <meta property="og:description" content="Elektromobily nebudou jen hatchbacky, sedany a SUV. VW má v plánu rovněž praktické kombi. A podle všeho i docela hezké."/>
  </head>
  <body>
    <article>
      <h1>Automobilová budoucnost českého chalupáře. Elektrokombi VW bude na trhu za dva roky</h1>
      <address>
        <time datetime="2019-11-21T13:13:00+00:00">21 Nov 2019, 13:13</time>
      </address>
      <p>Související</p>
      <h3>Nejočekávanější auto roku: Prozkoumali jsme elektromobil Volkswagen ID.3</h3>
      <figure>
        <img src="https://cdn.xsd.cz/resize/2b19f6f7fd3934e6850d3cdef749fcfd_resize=240,135_.jpg?hash=9acbe92d7d5a24a90cab1951ba8d2061"/>
      </figure>
      <p>58 fotografií</p>
      <p>Rodina ID je středobodem elektrické ofenzivy značky VW, kromě ID.3 tak pod ni spadá celá řada konceptů: minibus ID.Buzz, SUV ID.Crozz a ID.Roomzz, sedan ID.Vizzion a originální bugina ID.Buggy. Teď přišla na řadu vize kombíku ID.Space Vizzion. Většina současných elektromobilů jsou přitom sedany, hatchbacky nebo SUV. Kombi por Evropu zatím oficiálně chystalo jen Porsche.</p>
      <p>V případě VW se ale bude jednat o auto, které bude dostupnější. Tvarově může připomínat Passat Variant, technickým základem je ale čistě elektrická platforma MEB, již využijí i vozy dalších koncernových značek. Studie je vybavena 85kWh baterií, která má umožnit dojezd až 590 kilometrů. Dobíjení z nuly na 80 procent má na rychlostanici o výkonu 150 kW zabrat půl hodiny. </p>
      <p>Auto není nikterak pomalé. Výkon má být 250 kilowattů a je vybaveno pohonem všech kol. Zrychlení z nuly na sto zabere okolo pěti sekund. Tradičním elektromobilním omezením je nejvyšší rychlost - pouze 175 kilometrů za hodinu.</p>
      <p>Související</p>
      <h3>Příprava na budoucnost: V Česku vzniká superrychlá nabíječka pro elektromobily</h3>
      <figure>
        <img src="https://cdn.xsd.cz/resize/f68ff662b62137b49f04e852b0bfb31b_resize=140,93_.jpg?hash=83133821935e0a5e5b3c7896db8b4189"/>
      </figure>
      <p>Uhlazená, ale praktická karoserie má podle VW nabízet na kombi nebývale nízký odpor vzduchu. Součinitel cx je 0,24 (pro srovnání nová Octavia Combi bude mít výborných 0,26) a k jeho dosažení pomáhají speciální otvory v přední masce a kapotě, které usměrňují obtékání vzduchu kolem podvozku auta.</p>
      <p>Podobně jako u ID.3, které má na půdorysu Golfu nabízet vnitřní prostor Passatu, má Space Vizzion zaujmout vnitřním prostorem.  Kufr má mít dle informací serveru Automobilwoche.de objem 586 litrů. Konvenční naftový Superb Combi přitom pojme 660 litrů zavazadel.</p>
      <figure>
        <img src="https://cdn.xsd.cz/original/23f2e38a9c9e3134912da666236f0a6f.jpg"/>
      </figure>
      <p>Kromě toho jsou použity i speciální "udržitelné" materiály. Umělá kůže se příznačně jmenuje Apple Skin a je vyrobena z odpadu, který vzniká při produkci jablečného moštu. Místo obvyklého chromu je použit lak.</p>
      <p>Palubní deska s velikým 15,6" displejem připomíná Teslu Model 3, oproti ní ale Volkswagen stále má digitální přístrojový štít přímo před řidičem.</p>
      <p>ID.Space Vizzion není jen samoúčelným designérským cvičením. Na konci roku 2021 by měla být představena jeho sériová verze. Auto se bude prodávat v Evropě, kde by mohlo mít největší úspěch, ale také v Severní Americe i Číně. </p>
    </article>
  </body>
</html>