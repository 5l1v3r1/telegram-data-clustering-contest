<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904613/fans-club-brugge-dienen-fans-rode-duivels-van-antwoord-gradatie-van-domheid-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-21T13:26:00+00:00"/>
    <meta property="og:title" content="Fans Club Brugge dienen fans Rode Duivels van antwoord: 'Gradatie van domheid'"/>
    <meta property="og:description" content="Tijdens de wedstrijd België-Cyprus onthulden fans van de Rode Duivels een kritisch spandoek aan het adres van Bart Verhaeghe. Zij vinden de voormalig ex-ondervoorzitter van de KBVB de hoofdschuldige voor het gebrek aan een EK-stadion in ons land. The Blues of FCB, de supportersgroep van Club Brugge, dient die supporters van antwoord."/>
  </head>
  <body>
    <article>
      <h1>Fans Club Brugge dienen fans Rode Duivels van antwoord: 'Gradatie van domheid'</h1>
      <address>
        <time datetime="2019-11-21T13:26:00+00:00">21 Nov 2019, 13:26</time>
      </address>
      <p>
        <b>Tijdens de wedstrijd België-Cyprus onthulden fans van de Rode Duivels een kritisch spandoek aan het adres van Bart Verhaeghe. Zij vinden de voormalig ex-ondervoorzitter van de KBVB de hoofdschuldige voor het gebrek aan een EK-stadion in ons land. The Blues of FCB, de supportersgroep van Club Brugge, dient die supporters van antwoord.</b>
      </p>
      <p>'Een nieuwe gradatie van domheid. Zo kan je <a href="https://www.voetbalprimeur.be/nieuws/904478/rode-duivelsfans-halen-uit-naar-verhaeghe-bedankt-voor-geen-stadion-.html?utm_source=doorlink&amp;utm_medium=doorlink&amp;utm_campaign=doorlink">het spandoek van enkele Belgische fans tijdens België-Cyprus</a> het best omschrijven', klinkt het.</p>
      <p>'Een ongeziene domheid die voortvloeit uit onwetendheid en lichtzinnigheid. Alsof één man machtig genoeg is om een bouwdossier zoals het Eurostadion te kelderen. Neen, Bart Verhaeghe heeft het Eurostadion niet gekelderd. Hij heeft wel een andere mening als het gaat over de visie op voetbalinfrastructuur. Namelijk dat er veel beter zou geïnvesteerd worden in meerdere Belgische voetbalstadions en de nationale ploeg doorheen het land trekt', schrijft voorzitter Birger Vandendriessche.</p>
      <p><b>De schuldige</b><br/>'Wie zijn fout is het dan wel? Grotendeels Ghelamco, de bouwheer van het megalomane Eurostadion. Voor Parking C bestaat er al langer een GRUP (Gewestelijk Ruimtelijk Uitvoeringsplan). Ghelamco heeft die voorschriften met de nodige creativiteit volledig aan zijn laars gelapt', geeft The Blues aan.</p>
      <p>'De buurtweg van Grimbergen, de mening van Bart Verhaeghe, ... allemaal irrelevant. Het project dat Ghelamco voor ogen had, is onmogelijk op Parking C. Een stadion zonder vastgoedproject, met een realistische MER en binnen de voorschriften van het GRUP, was (en is nog altijd) mogelijk, maar een stadion, volgens het bidbook EURO 2020 van UEFA, is dat zelfs nooit geweest, zowel financieel als praktisch. In andere landen schuift men dan wat enveloppen onder tafel, hier werkt dat gelukkig niet meer.'</p>
      <p>'Om af te sluiten, op dat tweede spandoek had dus beter gestaan: “Merci, Guy (Vanhengel, red.)! Merci, Alain (Courtois, red.)! Merci, Ghelamco!".'</p>
      <figure>
        <embed-post data-src="https://www.instagram.com/p/B5FWMJlASb1" data-service="Instagram"/>
      </figure>
      <p>Lees de volledige column <a href="https://www.facebook.com/notes/the-blues-of-fc-bruges/birger-vandendriessche-dom-dommer-domst-rode-duivelfans/1225668041154169/">hier</a>.</p>
    </article>
  </body>
</html>