<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204735-uryad-planue-zapustiti-elektronni-dovirenosti"/>
    <meta property="og:site_name" content="Mind UA"/>
    <meta property="article:published_time" content="2019-11-21T13:50:00+00:00"/>
    <meta property="og:title" content="Уряд планує запустити електронні довіреності"/>
    <meta property="og:description" content="Дубілет запевнив, що файли з е-підписами більш безпечні, адже частина випадків рейдерства трапляються саме через підроблені бланки довіреностей"/>
  </head>
  <body>
    <article>
      <h1>Уряд планує запустити електронні довіреності</h1>
      <h2>Дубілет запевнив, що файли з е-підписами більш безпечні, адже частина випадків рейдерства трапляються саме через підроблені бланки довіреностей</h2>
      <address>
        <time datetime="2019-11-21T13:50:00+00:00">21 Nov 2019, 13:50</time>
      </address>
      <p>Уряд планує запустити електронні довіреності. Про це <a href="https://m.facebook.com/story.php?story_fbid=10157936921033552&amp;id=762053551">розповів</a> міністр Кабінету міністрів Дмитро Дубілет на своїй сторінці у Facebook.</p>
      <p>«Отже, уявіть собі, що ви оформлюєте у нотаріуса довіреність. І ось, крім того, що він вам дає її на стандартному паперовому бланку, він також вам надсилає pdf-файл (поштою, у мессенжер, на флешці – не важливо) із своїм накладеним електронним підписом», – пише Дубілет.</p>
      <p>За словами Дубілета, крім зручності, є ще одна важлива перевага – файли з е-підписами більш безпечні, адже частина випадків рейдерства трапляються саме через підроблені бланки довіреностей.</p>
      <p>«Можливо, в якийсь момент Мін'юст ухвалить, що для ризикових операцій паперові довіреності не підходять, а система прийматиме лише електронні. Це буде ще один крок у боротьбі з рейдерством», – відмітив міністр Кабміну.</p>
      <p>Також він зауважив, що для впровадження цього рішення вже все є.</p>
      <p>«У нотаріусів і так є е-підпис, вони і зараз можуть накладати його в пару кліків на будь-які файли. Треба лише змінити пару рядків у законах і підзаконці. Саме цим ми зараз з Мін'юстом та Нотаріальної палатою і займаємось», – написав Дубілет.</p>
      <p>Нагадаємо: нещодавно Дубілет розповів, що на шляху боротьби з рейдерством українським реєстраторам пропонують <a href="https://mind.ua/news/20204439-dvofaktorna-avtorizaciya-dubilet-rozpoviv-pro-sposib-borotis-iz-rejderstvom">скористатися сервісом Google Authentificator</a> для двохфакторного захисту даних.</p>
      <related>
        <h4>Також читайте</h4>
        <a href="https://mind.ua/news/20204706-uryad-uhvaliv-nizku-kadrovih-rishen"/>
        <a href="https://mind.ua/news/20204700-kabmin-priznachiv-nezalezhnnih-chleniv-naglyadovih-rad-oshchadbanku-ta-ukreksimbanku"/>
        <a href="https://mind.ua/news/20204603-kabmin-osvoyue-google-instrumenti-otrimali-1000-bezkoshtovnih-akauntiv"/>
      </related>
    </article>
  </body>
</html>