<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2822877-rozkova-pro-peregovori-z-mvf-osoblivih-skladnosiv-uze-ne-bacu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T13:21:00+00:00"/>
    <meta property="og:title" content="Рожкова — про переговори з МВФ: Особливих складнощів уже не бачу"/>
    <meta property="og:description" content="У Національному банку вже не бачать особливих перешкод для успішного завершення переговорів із МВФ про надання Україні нового кредиту."/>
  </head>
  <body>
    <article>
      <h1>Рожкова — про переговори з МВФ: Особливих складнощів уже не бачу</h1>
      <h2>У Національному банку вже не бачать особливих перешкод для успішного завершення переговорів із МВФ про надання Україні нового кредиту.</h2>
      <address>
        <time datetime="2019-11-21T13:21:00+00:00">21 Nov 2019, 13:21</time>
      </address>
      <p>Про це сказала перший заступник голови Національного банку України Катерина Рожкова в інтерв'ю <a href="https://finance.liga.net/bank/interview/katerina-rojkova-delo-vab-zaderjaniya-bankrirov-i-korruptsiya-v-nbu-kotoroy-net-intervyu">Liga.Фінанси</a>.</p>
      <p>"Особливих складнощів я вже не бачу: закон про незаконне збагачення прийнято, бюджет - теж, анбандлінг Нафтогазу підписаний Президентом, наскільки я знаю, невдовзі буде сформовано нові незалежні наглядові ради держбанків (Мінфін доукомплектував наглядові ради Ощадбанку й Укрексімбанку 20 листопада - ред.). Навіть щодо найскладнішого питання - повернення грошей, витрачених на банки-банкрути - теж останнім часом є прогрес", - сказала Рожкова.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821987-goncaruk-ocikue-na-progres-u-peremovinah-iz-mvf-do-kinca-roku.html">Гончарук очікує на прогрес у перемовинах із МВФ до кінця року</a>
      </blockquote>
      <p>За її словами, на переговорах із місією МВФ, яка перебуває наразі у Києві, затримання колишнього заступника голови НБУ Олександра Писарука "як таке не обговорювали".</p>
      <p>"Ми говорили в основному про програму (співпраці з <a href="https://www.ukrinform.ua/tag-mvf">МВФ</a> - ред.), і там, безумовно, звучав меседж, що місія бачить прогрес, який відбувається завдяки спільній роботі ОП, Кабміну і Нацбанку. Але при цьому, всі розуміють, що в країні продовжують "працювати" сили, які прагнуть зірвати наше співробітництво", - зазначила Рожкова.</p>
      <p>В НБУ прогнозують, що до кінця року принципову згоду МВФ на відкриття нової кредитної програми для України буде отримано.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821483-ukraina-mae-zakinciti-spivpracu-z-mvf-u-2023-roci-markarova.html">Україна має закінчити співпрацю з МВФ у 2023 році — Маркарова</a>
      </blockquote>
      <p>"Наш базовий сценарій - Staff Level Agreement (принципову згоду Фонду прокредитувати країну - ред.) ми отримаємо до кінця року", - сказала перший заступник голови НБУ.</p>
      <p>Як повідомляв Укрінформ, <a href="https://www.ukrinform.ua/rubric-economy/2818129-misia-mvf-pocala-svou-robotu-u-kievi.html">місія МВФ на чолі з Роном ван Роденом 14 листопада розпочала свою роботу в Києві</a>. Місія МВФ продовжує обговорення з представниками української влади нової програми в форматі розширеного фінансування (EFF), розрахованої на три роки.</p>
      <p>У Нацбанку вважають, що Україні потрібно укласти нову довгострокову програму співпраці з Міжнародним валютним фондом на загальну суму 5-10 млрд дол.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2822767-ukraina-moze-ziti-bez-grosej-mvf-pisla-2023-roku-nimecki-eksperti.html">Україна може жити без грошей МВФ після 2023 року – німецький експерт</a>
      </blockquote>
      <p>11-12 листопада про підозру в заволодінні стабілізаційним кредитом було повідомлено 8 особам, серед яких діючі та колишні чиновники Нацбанку, "VAB Банку" та низки приватних компаній, пов'язаних із власниками "VAB Банку". У справі фігурує голова правління "Райффайзен Банку" Олександр Писарук, який до 2015 року обіймав посаду заступника голови Нацбанку.</p>
      <p>15 листопада Вищий антикорупційний <a href="https://www.ukrinform.ua/rubric-economy/2818960-rajffajzen-bank-aval-vnese-zastavu-za-pisaruka.html">суд обрав Писаруку запобіжний захід</a> у вигляді внесення застави у 5 млн грн. Райффайзен Банк Аваль вніс за Писарука заставу.</p>
    </article>
  </body>
</html>