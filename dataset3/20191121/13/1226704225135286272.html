<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/slovak-investment-holding-investuje-do-p/431505-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T13:18:00+00:00"/>
    <meta property="og:title" content="Slovak Investment Holding investuje do podpory začínajúcich podnikov"/>
    <meta property="og:description" content="Prostriedky sú určené na podporu startupov, ktoré majú potenciál priniesť na slovenský trh nové a inovované produkty a služby."/>
  </head>
  <body>
    <article>
      <h1>Slovak Investment Holding investuje do podpory začínajúcich podnikov</h1>
      <h2>Prostriedky sú určené na podporu startupov, ktoré majú potenciál priniesť na slovenský trh nové a inovované produkty a služby.</h2>
      <address><time datetime="2019-11-21T13:18:00+00:00">21 Nov 2019, 13:18</time> by <a rel="author">TASR</a></address>
      <p>Bratislava 21. novembra (TASR) – Dcérska firma štátnej Slovenskej záručnej a rozvojovej banky Slovak Investment Holding (SIH) podporí prostredníctvom troch správcovských fondov sumou 68 miliónov eur začínajúce slovenské podniky. Každý z trojice fondov Vision Ventures, CB Investment Management (skupina Crowdberry) a Zero Gravity Capital (skupina Limerock Advisory a 0100 Ventures) má vyhradenú rovnakú maximálnu sumu 22,7 miliónov eur, pričom presná zmluvná čiastka pre každý fond bude závisieť od jeho výkonnosti. Informoval o tom vo štvrtok mediálny zástupca SIH, spoločnosť Dynamic relation 2000.</p>
      <p>Prostriedky sú určené na podporu startupov, ktoré majú potenciál priniesť na slovenský trh nové a inovované produkty a služby. Investovať sa bude do podnikov, ktoré vznikli najviac pred tromi rokmi mimo Bratislavského samosprávneho kraja a najviac pred piatimi rokmi v Bratislavskom kraji, pričom až 90 % prostriedkov bude smerovať do projektov mimo Bratislavský samosprávny kraj.</p>
      <p><i>"V tomto sektore je okrem iného dôležitá aj dôkladná analýza životaschopnosti projektov, preto sme radi, že spolupracujeme s partnermi, ktorí sú v tejto oblasti experti,"</i> uviedol generálny riaditeľ SIH Ivan Lesay.</p>
      <p>Správcovia podporia firmy formou kapitálových alebo kvázi-kapitálových investícií. Investičné obdobie každého fondu začína podpisom investičných zmlúv vo štvrtom kvartáli 2019 a trvá až do konca roka 2023. Správcovia sú od podpisu zmlúv zodpovední za výber vhodných projektov, realizáciu investícií a vystúpenie z podnikov s cieľom zabezpečiť investorom najlepšie zhodnotenie zdrojov. Správcovia budú taktiež povinní postupovať v maximálnej možnej miere v súlade s odporúčaniami, postupmi a kódexmi asociácie Invest Europe.</p>
      <p>Časť financií z tohto balíka v celkovom objeme 33 miliónov eur už SIH správcom fondov pridelil. Trenčiansky Vision Ventures už preto v minulom týždni podpísal memorandum o spolupráci s Priemyselným inovačným klastrom, podľa ktorého bude tento správca rizikového investičného fondu Vision Ventures Growth I podporovať investičným vstupom do startupov vybrané inovačné projekty.</p>
      <p>SIH je akciová spoločnosť v 100 % vlastníctve štátu. Jej hlavným poslaním je podpora strategických verejných i súkromných investícií na Slovensku v oblasti infraštruktúry, energetickej efektívnosti, odpadového hospodárstva, sociálnej ekonomiky, malých a stredných podnikov, zdravotníctva a kultúrneho a kreatívneho priemyslu. Finančné prostriedky na realizáciu investícií čerpá z európskych štrukturálnych a investičných fondov. SIH financuje projekty výlučne návratnou formou, a to pomocou finančných nástrojov a nie grantovým spôsobom.</p>
    </article>
  </body>
</html>