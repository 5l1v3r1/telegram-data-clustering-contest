<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598436/kladiki-desmofylakon-ayksisi-adeion-astheneias-stis-fylakes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T13:21:00+00:00"/>
    <meta property="og:title" content="Κλαδική Δεσμοφυλάκων: Aύξηση αδειών ασθενείας στις Φυλακές"/>
    <meta property="og:description" content="Οι άδειες ασθενείας του προσωπικού στις Κεντρικές Φυλακές αυξήθηκαν αισθητά με την ανάληψη καθηκόντων της παρούσας Διεύθυνσης του Τμήματος Φυλακών,..."/>
  </head>
  <body>
    <article>
      <h1>Κλαδική Δεσμοφυλάκων: Aύξηση αδειών ασθενείας στις Φυλακές</h1>
      <address><time datetime="2019-11-21T13:21:00+00:00">21 Nov 2019, 13:21</time> by <a rel="author">Sigmalive</a></address>
      <p>Οι άδειες ασθενείας του προσωπικού στις Κεντρικές Φυλακές αυξήθηκαν αισθητά με την ανάληψη καθηκόντων της παρούσας Διεύθυνσης του Τμήματος Φυλακών, επισημαίνει το Κλαδικό Συμβούλιο Δεσμοφυλάκων, το οποίο καλεί τη Διεύθυνση των Φυλακών σε διάλογο προς εξεύρεση αμοιβαία αποδεκτών λύσεων, με γνώμονα το συμφέρον της Υπηρεσίας και την ευημερία του προσωπικού.<br/><br/>Σε ανακοίνωση, το Κλαδικό Συμβούλιο Δεσμοφυλάκων αναφέρει ότι εάν ασθενήσουν κρατούμενοι εντός μιας πτέρυγας με εποχιακή ασθένεια, είναι αναπόφευκτο να ασθενήσει και το προσωπικό που έρχεται σε άμεση επαφή καθημερινά μαζί τους.<br/><br/>«Σε σχέση με τη συκοφαντική δήλωση της Διεύθυνσης Τμήματος Φυλακών για κατάχρηση της άδειας ασθενείας από το προσωπικό των Φυλακών, αν η ίδια έχει οποιανδήποτε αμφιβολία για την αυθεντικότητα των ιατρικών πιστοποιητικών οφείλει να διεξάγει δέουσα έρευνα», σημειώνει το Κλαδικό Συμβούλιο.<br/><br/>Προσθέτει ότι, σε σχέση με τη δήλωση της Διεύθυνσης Τμήματος Φυλακών για μείωση της αξιολόγησης στις ετήσιες υπηρεσιακές εκθέσεις των συναδέλφων λόγω χρήσης άδειας ασθενείας, «δηλώνουμε ότι είμαστε κάθετα εναντίον, γιατί το στοιχείο αυτό αποτελεί άσχετο/εξωγενές στοιχείο κρίσης».</p>
    </article>
  </body>
</html>