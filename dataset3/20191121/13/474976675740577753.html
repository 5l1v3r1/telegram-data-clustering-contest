<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121181/europosel-pis-ostro-to-nie-jest-sprawa-niemieckich-politykow.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T13:48:00+00:00"/>
    <meta property="og:title" content="Europoseł PiS ostro: To nie jest sprawa niemieckich polityków"/>
    <meta property="og:description" content="Reforma polskiego systemu sądownictwa to nie jest sprawa niemieckich polityków – uważa Zdzisław Krasnodębski, europoseł PiS."/>
  </head>
  <body>
    <article>
      <h1>Europoseł PiS ostro: To nie jest sprawa niemieckich polityków</h1>
      <address>
        <time datetime="2019-11-21T13:48:00+00:00">21 Nov 2019, 13:48</time>
      </address>
      <h4>Reforma polskiego systemu sądownictwa to nie jest sprawa niemieckich polityków – uważa Zdzisław Krasnodębski, europoseł PiS.</h4>
      <p>Polityk był gościem programu "Studio Europa", realizowanego wspólnie przez portal Interia i stację Deutsche Welle w Brukseli. Razem z Krasnodębskim w studiu gościła Katarina Barley, niemiecka europosłanka SPD.</p>
      <p>Barley była pytana o słowa, które wypowiedziała podczas laudacji na cześć pierwszej prezes Sądu Najwyższego prof. Małgorzaty Gersdorf, gdy ta odbierała Międzynarodową Nagrodę Demokracji Bonn. Barley stwierdziła wówczas, że "PE stoi po stronie Gersdorf".</p>
      <p>– Dla PE zasada praworządności jest bardzo ważna i dlatego musimy jej bronić. Pani profesor (Gersdorf - przyp. red.) w czasie tej imprezy mówiła, że nie walczy z rządem, ale o wymiar sprawiedliwości – tłumaczy niemiecka europosłanka.</p>
      <p>Na jej słowa ostro zareagował Krasnodębski mówiąc, że "reforma polskiego systemu sądownictwa to nie jest sprawa niemieckich polityków". – Jeżeli chodzi o PE, to istnieje tu pewna większość, ale nie jest tak, że nie ma mniejszości i zdań odrębnych – tłumaczył.</p>
      <p>Zapytany wprost, czy jako członek Parlamentu Europejskiego wsparłby Gersdorf, polityk PiS odparł: – Nie wspierałbym, choć rzeczywiście jest tak, że TSUE uznał zmianę wieku emerytalnego sędziów za niezgodną z prawem europejskim i my to zmieniliśmy.</p>
      <p>Krasnodębski stwierdził również, że "Gersdorf jest zaangażowana politycznie".</p>
      <footer>/ Źródło: Interia.pl <br/>/ dcy</footer>
    </article>
  </body>
</html>