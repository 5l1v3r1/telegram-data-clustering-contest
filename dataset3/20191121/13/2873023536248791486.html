<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/dikaiomata/219850_prosfyges-exoristoi-se-xeronisia"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T13:49:03+00:00"/>
    <meta property="og:title" content="Πρόσφυγες εξόριστοι σε ξερονήσια"/>
    <meta property="og:description" content="Το όραμα του Κυριάκου Βελόπουλου για μια ελληνική εκδοχή του Αλκατράζ υλοποιεί η κυβέρνηση με τα κλειστά κέντρα για μετανάστες και πρόσφυγες που ετοιμάζει· τρανή απόδειξη η ίδια η κάτοψη που παρουσίασε χθες ο υφυπουργός Εθν. Αμυνας Αλκιβιάδης Στεφανής, η οποία βασίζεται στην ακατοίκητη και έρημη νησίδα Λέβιθα!"/>
  </head>
  <body>
    <article>
      <h1>Πρόσφυγες εξόριστοι σε ξερονήσια</h1>
      <address><time datetime="2019-11-21T13:49:03+00:00">21 Nov 2019, 13:49</time> by <a rel="author">Δημήτρης Τερζής</a></address>
      <p>
        <b>Το όραμα του Κυριάκου Βελόπουλου για μια ελληνική εκδοχή του Αλκατράζ υλοποιεί η κυβέρνηση με τα κλειστά κέντρα για μετανάστες και πρόσφυγες που ετοιμάζει· τρανή απόδειξη η ίδια η κάτοψη που παρουσίασε χθες ο υφυπουργός Εθν. Αμυνας Αλκιβιάδης Στεφανής, η οποία βασίζεται στην ακατοίκητη και έρημη νησίδα Λέβιθα!</b>
      </p>
      <p>Σοβαρά ερωτήματα για τις τοποθεσίες που έχει επιλέξει η κυβέρνηση για να δημιουργήσει κλειστά κέντρα για μετανάστες και πρόσφυγες προκύπτουν μετά τη σχετική παρουσίαση που έγινε χθες από τον αρμόδιο συντονιστή, υφυπουργό Εθνικής Αμυνας, Αλκιβιάδη Στεφανή. Κι αυτό επειδή σε σχετική φωτογραφία-κάτοψη παρουσιάζεται ένα ακατοίκητο νησί ως τόπος «φιλοξενίας» ενός τέτοιου κέντρου. Αν ισχύει κάτι τέτοιο, σημαίνει πως η κυβέρνηση έχει επιλέξει να υιοθετήσει και να εφαρμόσει την ακροδεξιά πρόταση του αρχηγού της Ελληνικής Λύσης, Κυριάκου Βελόπουλου, περί μεταφοράς προσφύγων σε ακατοίκητα νησιά της χώρας μας.</p>
      <p>Βέβαια, στην παρουσίαση που έκανε ο υφυπουργός δεν είπε κάτι τέτοιο. Ωστόσο, το φωτογραφικό υλικό που παρουσίασε «είπε» την αλήθεια. Και εξηγούμαστε: Κατά τη διάρκεια της παρουσίασης των κυβερνητικών μέτρων αντιμετώπισης του θέματος, ο κ. Στεφανής παρουσίασε συγκεκριμένες φωτογραφίες προκειμένου να ενισχύσει τα λεγόμενά του. Ηδη είχε προχωρήσει σε λεπτομερή ανάλυση αναφορικά με το τι θα γίνει στις υπάρχουσες δομές των νησιών, ανακοινώνοντας ότι κάποιες εξ αυτών θα μετατραπούν σε κλειστού τύπου εγκαταστάσεις και ότι κάποιες θα κλείσουν και θα αντικατασταθούν από άλλες.</p>
      <figure>
        <img src="https://www.efsyn.gr/sites/default/files/images/2019/11/stefanis-xartis.jpg"/>
        <figcaption>Ο Αλκιβιάδης Στεφανής με την κάτοψη που παρουσίασε<br/>EUROKINISSI/ΓΙΑΝΝΗΣ ΠΑΝΑΓΟΠΟΥΛΟΣ</figcaption>
      </figure>
      <p>Αμέσως μετά προχώρησε στην παρουσίαση των φωτογραφιών, οι οποίες διανεμήθηκαν στους δημοσιογράφους. Το πρόβλημα, όμως, εντοπίζεται στη φωτογραφία που φέρει τον τίτλο «Κάτοψη» και που, σύμφωνα με τον κ. Στεφανή, απεικόνιζε «ένα ολοκληρωμένο σχέδιο, το οποίο περιλαμβάνει τους διάφορους χώρους: Με το μπλε χρώμα είναι οι χώροι διαμονής του προσωπικού, με το ροζ χρώμα είναι οι χώροι που θα τρώνε. Υπάρχουν γήπεδα, υπάρχουν λατρευτικοί χώροι, υπάρχουν σχολεία. Και βεβαίως, υπάρχουν όλες οι εγκαταστάσεις που αφορούν την παροχή νερού, πετρελαίου, τους βιολογικούς καθαρισμούς και βεβαίως οι χώροι ενδιαίτησης του προσωπικού που θα λειτουργεί τη δομή αυτή».</p>
      <h3>Σε ερημονήσι!</h3>
      <p>Μόνο που το κέντρο το οποίο απεικονίζεται στη φωτογραφία είναι τοποθετημένο σε ένα ερημονήσι και όχι σε κάποια υπάρχουσα δομή που λειτουργεί αυτή τη στιγμή. Αυτό μπορεί κάποιος εύκολα να το διαπιστώσει συγκρίνοντας τις δύο φωτογραφίες (αυτή του υφυπουργού και αυτή που παρουσιάζουμε από το Google Earth). Πρόκειται για τη νησίδα Λέβιθα που υπάγεται διοικητικά στη Λέρο και βρίσκεται σε απόσταση 8 ναυτικών μιλίων από την Αμοργό και 6 ναυτικών μιλίων από την Κίναρο.</p>
      <p>Το νησί είναι σχεδόν ακατοίκητο και αποτελεί απομονωμένο καλοκαιρινό προορισμό για τουριστικά σκάφη, καθώς δεν έχει αντίστοιχες υποδομές φιλοξενίας. Είναι γνωστό κυρίως γιατί αποτελεί μήλον της Εριδος με αφορμή ένα επενδυτικό σχέδιο εγκατάστασης αιολικών πάρκων σε αρκετά απομονωμένα νησιά, ενώ, σύμφωνα με πληροφορίες, κατοικείται από μία οικογένεια και μόνο. Παράλληλα είναι προστατευόμενη περιοχή Natura και έχει ενταχθεί στις δράσεις για την προστασία του μαυροπετρίτη και του αιγαιόγλαρου.</p>
      <p>Το ερώτημα που προκύπτει εδώ είναι γιατί επιλέχθηκε να παρουσιαστεί φωτογραφικά μια δομή πάνω σε ένα ερημονήσι, από τη στιγμή που δεν έγινε λόγος για δημιουργία δομών σε άλλα νησιά. Αυτός είναι ο σχεδιασμός της κυβέρνησης; Η μεταφορά προσφύγων σε ξερονήσια-φυλακές; Μήπως έτσι επιβεβαιώνεται και το χθεσινό δημοσίευμα της εφημερίδας «Τα Νέα», που ανέφερε ότι δεν έχουν απορριφθεί από την κυβέρνηση «οι σκέψεις για αξιοποίηση και μικρότερων, πιο αραιοκατοικημένων νησιών»;</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/dikaiomata/219842_stratopeda-fylakes-gia-25000-prosfyges-sto-anatoliko-aigaio"/>
        <a href="https://www.efsyn.gr/politiki/antipoliteysi/219852_i-kratisi-ginetai-apo-eshato-metro-genikos-kanonas"/>
        <a href="https://www.efsyn.gr/politiki/kybernisi/220005_sigi-ihthyos-gia-lebitha-apo-stefani"/>
        <a href="https://www.efsyn.gr/ellada/dikaiomata/213731_eftasan-sto-bagiohori-oi-protoi-apo-toys-650-prosfyges-apo-ta-nisia"/>
        <a href="https://www.efsyn.gr/ellada/dikaiomata/203013_shediazoyn-kleista-kentra-kratisis"/>
        <a href="https://www.efsyn.gr/ellada/dikaiomata/59726_dyo-nea-kentra-metegkatastasis-etoimazei-i-kybernisi"/>
      </related>
    </article>
  </body>
</html>