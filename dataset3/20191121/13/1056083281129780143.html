<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019656/%D9%81%D8%B1%D9%88%D8%B4-%DB%B3%DB%B0%DB%B0-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%A8%D9%86-%D8%AE%D8%B1%DB%8C%D8%AF-%D8%AF%D8%B1-%D9%86%D9%85%D8%A7%DB%8C%D8%B4%DA%AF%D8%A7%D9%87-%DA%A9%D8%AA%D8%A7%D8%A8-%DA%AF%DB%8C%D9%84%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T13:00:03+00:00"/>
    <meta property="og:title" content="فروش ۳۰۰ میلیون تومان بن خرید در نمایشگاه کتاب گیلان"/>
    <meta property="og:description" content="ایسنا/گیلان معاون امور فرهنگی ارشاد اسلامی گیلان با اشاره به استقبال شهروندان از پانزدهیمن نمایشگاه کتاب گیلان، گفت: تاکنون ۳۰۰ میلیون تومان بن خرید کتاب در این نمایشگاه فروخته شده است."/>
  </head>
  <body>
    <article>
      <h6 class="kicker">معاون امور فرهنگی ارشاد اسلامی استان:</h6>
      <h1>فروش ۳۰۰ میلیون تومان بن خرید در نمایشگاه کتاب گیلان</h1>
      <address><time datetime="2019-11-21T13:00:03+00:00">21 Nov 2019, 13:00</time> by <a rel="author">طاهره رفعتی</a></address>
      <p>ایسنا/گیلان معاون امور فرهنگی ارشاد اسلامی گیلان با اشاره به استقبال شهروندان از پانزدهیمن نمایشگاه کتاب گیلان، گفت: تاکنون ۳۰۰ میلیون تومان بن خرید کتاب در این نمایشگاه فروخته شده است.</p>
      <p>حسین ابراهیمیان در گفت وگو با ایسنا، با اشاره به فعالیت پانزدهمین نمایشگاه کتاب گیلان، اظهار کرد: پانزدهمین نمایشگاه کتاب گیلان از ۲۶ آبان ماه امسال فعالیت خود را در محل دائمی نمایشگاه‌های استان آغاز و تا یکم آذرماه ادامه دارد.</p>
      <p>وی به شرکت ۴۰۰ ناشر از سراسر کشور در ۲۰۳ غرفه و عرضه ۷۶ هزار و ۵۰۰ عنوان کتاب در این نمایشگاه اشاره و افزود: از این تعداد ۳۴ ناشر گیلانی هستند و کتاب‌ها با ۳۰ درصد تخفیف به علاقه‌مندان عرضه می‌شود.</p>
      <p>معاون امور فرهنگی و رسانه اداره‌کل فرهنگ و ارشاد اسلامی گیلان با بیان اینکه تلاش شده تا نمایشگاه پانزدهم هم از نظر تعداد ناشران و کتاب‌های عرضه شده و هم خدمات ارائه شده کیفیت بهتری نسبت به دوره‌ها گذشته داشته باشد، گفت: خوشبختانه براساس گزارشات دریافتی، بازدیدکنندگان از کیفیت و خدمات ارائه شده در حوزه کتاب‌های آموزشی، ادبی و رمان رضایت دارند.</p>
      <p>ابراهیمیان با اشاره به اینکه تاکنون ۳۰۰ میلیون تومان بن خرید کتاب در پانزدهمین نمایشگاه کتاب گیلان به فروش رسیده است، خاطرنشان کرد: میزان فروش بن‌های خرید کتاب با مجموع فروش کتاب در نمایشگاه که از سوی ناشران و کتابفروشی‌های حاضر در نمایشگاه فروخته می شود متفاوت است.</p>
      <p>وی ادامه داد: فروش این میزان بن خرید کتاب طی چهار روز گذشته مطلوب بوده و نشان دهنده استقبال خوب علاقه‌مندان به حوزه کتاب است.</p>
      <p>معاون فرهنگی ارشاد اسلامی گیلان با اشاره به استقبال خوب دانش آموزان از پانزدهمین نمایشگاه کتاب گیلان، تصریح کرد: انتظار می رود با توجه به تعطیلی مدارس و تعطیلات پایان هفته شاهد افزایش استقبال از سوی شهروندان به ویژه خانواده‌ها باشیم.</p>
      <p>انتهای پیام</p>
    </article>
  </body>
</html>