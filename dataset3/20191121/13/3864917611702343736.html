<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2822910-u-bilostoci-vidkrili-vistavku-pro-golodomor-radanskij-genocid-v-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T13:55:00+00:00"/>
    <meta property="og:title" content="У Білостоці відкрили виставку про Голодомор – радянський геноцид в Україні"/>
    <meta property="og:description" content="Виставка фотографій і документів, присвячених історії Голодомору 1932-33 рр. в Україні, відкрилася  у польському Білостоці."/>
  </head>
  <body>
    <article>
      <h1>У Білостоці відкрили виставку про Голодомор – радянський геноцид в Україні</h1>
      <h2>Виставка фотографій і документів, присвячених історії Голодомору 1932-33 рр. в Україні, відкрилася  у польському Білостоці.</h2>
      <address>
        <time datetime="2019-11-21T13:55:00+00:00">21 Nov 2019, 13:55</time>
      </address>
      <p>Експозиція розповідає про один із найбільших злочинів комуністичного режиму, повідомляє <a href="https://www.polskieradio.pl/398/7856/Artykul/2407685,%D0%A3-%D0%91%D1%96%D0%BB%D0%BE%D1%81%D1%82%D0%BE%D1%86%D1%96-%D0%B2%D1%96%D0%B4%D0%BA%D1%80%D0%B8%D0%BB%D0%B8-%D0%B2%D0%B8%D1%81%D1%82%D0%B0%D0%B2%D0%BA%D1%83-%D0%B7-%D0%9A%D0%B8%D1%94%D0%B2%D0%B0-%D0%BF%D1%80%D0%BE-%D0%93%D0%BE%D0%BB%D0%BE%D0%B4%D0%BE%D0%BC%D0%BE%D1%80?fbclid=IwAR3LIkyXA42IVPh4G3BfQb0zlAA_cycgXNsQh5iIHU5eBTM-riLGwT6LSac">Polskie Radiо</a>.</p>
      <p>«У виставково-конференційному центрі Білостоцької архієпархії можна побачити фотографії та документи, присвячені історії Голодомору в Україні. Виставку під заголовком «Совєтський Голодомор – геноцид в Україні. Нас вбивали, бо ми – українці» привезено до Білостока з Києва, на запрошення Музею пам’яті Сибіру. Виставка розповідає про штучний голод, до якого влада СРСР довела у 1930-х роках. За підрахунками істориків, жертвами Голодомору могли стати 7 мільйонів українців, переважно жителі села», – сказала доктор Юлія Коцур з Національного музею «Меморіал жертв Голодомору» в Києві.</p>
      <p>У Польщі виставку показано вперше, і це є результатом співпраці музеїв з Білостоку та столиці України, повідомив директор Музею пам’яті Сибіру, професор Войцєх Слєшинський.</p>
      <p>«Ми починаємо вже практичну співпрацю з Україною, а точніше – з музеєм Голодомору в Києві (Національним музеем «Меморіал жертв Голодомору»). Відкриваємо виставку, що розповідає про цей період, який був одним із найскладніших в історії України ХХ століття. Варто про це нагадувати, адже трагедію, яка сталася в 30-ті роки в Східній Україні, ми зазнаємо в дещо іншому вимірі після 17 вересня 1939 року вже на наших східних землях», - зазначив Слєшинський.</p>
      <p>Як відомо, у суботу, 23 листопада, в Україні відзначатимуть День пам’яті жертв голодоморів. Щороку в четверту суботу листопада українці в Україні та в цілому світі проводять також акцію «Запали свічку», присвячену пам’яті мільйонів жертв голодної смерті.</p>
    </article>
  </body>
</html>