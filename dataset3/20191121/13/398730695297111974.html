<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/influensasasongen-har-startat-i-norr/"/>
    <meta property="og:site_name" content="DN.SE"/>
    <meta property="article:published_time" content="2019-11-21T13:29:33+00:00"/>
    <meta property="og:title" content="Influensasäsongen har startat i norr"/>
    <meta property="og:description" content="Influensasäsongen är i antågande. Västerbotten registrerade 24 fall i förra veckan, visar torsdagens influensarapport."/>
  </head>
  <body>
    <article>
      <h1>Influensasäsongen har startat i norr</h1>
      <address><time datetime="2019-11-21T13:29:33+00:00">21 Nov 2019, 13:29</time> by <a rel="author" href="https://www.dn.se/av/anders-bolling/" target="_blank">Anders Bolling</a></address>
      <p>
        <b>Influensasäsongen är i antågande. Västerbotten registrerade 24 fall i förra veckan, visar torsdagens influensarapport. Vilken influensatyp som blir dominerande i vinter är ännu oklart. Men för den som vaccinerar sig spelar det ingen roll, enligt Mia Brytting på Folkhälsomyndigheten.</b>
      </p>
      <p>Från och med i tisdags, den 19 november, går det att vaccinera sig mot säsongsinfluensan i samtliga regioner. I vissa regioner har man redan kunnat göra det ett tag.</p>
      <p><b>Det sker samtidigt som säsongens</b> influensa tycks ha fått fäste i Sverige. Under förra veckan registrerades 24 fall i Västerbotten, de flesta i Umeå med omnejd. Det visar den influensarapport som Folkhälsomyndigheten publicerar på torsdagen.</p>
      <p>I övriga delar av landet är läget än så länge lugnt.</p>
      <p>– Man brukar ofta se att Norrland ligger lite före i och med att kylan kommer tidigare där, säger Mia Brytting, mikrobiolog och enhetschef på Folkhälsomyndigheten.</p>
      <p>Det finns fyra huvudtyper av influensa, A/H1N1pdm09, A/H3N2, B-Yamagata och B-Victoria.</p>
      <p>Det är för tidigt att säga vilken variant som kommer att bli dominerande säsongen 2019–20.</p>
      <p>– Det som inte cirkulerat på ett längre tag i Sverige är A/H3N2. Men utbrottet som pågår i Västerbotten är med A/H1N1pdm09. Och i USA har de haft utbrott med influensa B. Jag gissar att det blir A i början och B i slutet av säsongen, säger Mia Brytting.</p>
      <p>För den som vaccinerar sig spelar det ingen roll vilka varianter som får fäste, enligt Brytting, eftersom vaccinet skyddar mot att alla fyra huvudtyperna.</p>
      <p><b>Vaccination är frivilligt, men Folkhälsomyndigheten</b> rekommenderar den till vissa riskgrupper: Personer som är 65 år eller äldre, gravida efter graviditetsvecka 16 samt personer med vissa kroniska sjukdomar som hjärt- eller lungsjukdom, diabetes eller kraftigt nedsatt immunförsvar.</p>
      <p>
        <b>Finns det tillräckligt med vaccin?</b>
      </p>
      <p>– Lärdomen från förra året är att man behöver höja uppskattningarna om behovet, och både regionerna och leverantörerna har tagit större höjd i år.</p>
      <p>De finns ingen central upphandling. Varje region handlar upp sitt vaccin själv.</p>
      <p>Vaccinationskampanjen pågår i huvudsak fram till jul. Hur länge den fortsätter därefter beror på hur säsongens epidemi blir.</p>
      <p>
        <a href="https://www.dn.se/nyheter/vetenskap/hundra-ar-sedan-den-dodligaste-influensan-slog-till/">Läs mer: Hundra år sedan den dödligaste influensan slog till</a>
      </p>
    </article>
  </body>
</html>