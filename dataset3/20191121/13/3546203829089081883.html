<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1501236666_Dve_barzi_biri_i_tri_tsigari_v_sablekalnyata_Kogato_Doktor_Sokrates_pristigna_v_Angliya_"/>
    <meta property="og:site_name" content="webcafé"/>
    <meta property="article:published_time" content="2019-11-21T13:13:00+00:00"/>
    <meta property="og:title" content="Две бързи бири и три цигари в съблекалнята: Когато Доктор Сократес пристигна в Англия"/>
    <meta property="og:description" content="Знаете ли, че е играл на Острова?"/>
  </head>
  <body>
    <article>
      <h1>Две бързи бири и три цигари в съблекалнята: Когато Доктор Сократес пристигна в Англия</h1>
      <address><time datetime="2019-11-21T13:13:00+00:00">21 Nov 2019, 13:13</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <slideshow>
        <figure>
          <img src="https://images.webcafe.bg/2019/11/21/socrates/1170x782.jpg"/>
          <figcaption>Макар и само с един мач - Доктор Сократес е част от историята на Гарфорт.</figcaption>
        </figure>
        <figure>
          <img src="https://images.webcafe.bg/2016/12/04/234232343434343/618x404.jpg"/>
        </figure>
        <figure>
          <img src="https://images.webcafe.bg/2019/11/21/socratess/1170x895.jpg"/>
        </figure>
      </slideshow>
      <p>
        <b>Ноември 2004 г., Западен Йоркшър, десета дивизия на Англия. Гарфорт Таун е домакин на Тадкастър.</b>
      </p>
      <p>12 минути преди края на редовното време, тълпата по трибуните на схлупеното стадионче се раздвижва. Край тъча е Доктор Сократес, капитанът и лидер на великия бразилски национален отбор от 80-те. Доктора е облечен в жълто-зеления екип на Гарфорт.</p>
      <p>Да, това не е измислена история.</p>
      <p>Сократес вече е прехвърлил 50-те и е приключил официално кариерата си преди повече от 15 години. Брадатият бразилски виртуоз обаче откликва на предложението на собственика и треньор на Гарфорт, Саймън Клифърд, и пристига да играе в отбора му. Е, "да играе" е малко пресилено, но все пак записва мач и помага доста за каузата на бизнесмена, който промотира футболните си школи.</p>
      <p>Клифърд се познава с бившия халф на Мидълзбро Жуниньо Паулища и чрез него успява да се свърже със Сократес.</p>
      <p>
        <b>Доктора се съгласява да подпише договор за един месец с клуба и дори записва официален мач за Гарфорт.</b>
      </p>
      <p>"Не знам нищо за града, в който ще играем, но винаги съм щастлив да науча нещо ново - казва Сократес преди двубоя с Тадкастър. - Очевидно е, че няма да съм най-бързият играч на терена, но все още мога да покажа част от футболния си арсенал."</p>
      <p>И наистина показва. Веднага след влизането си на терена Сократес шутира мощно от 20-ина метра, а вратарят на съперника едва успява да избие топката.</p>
      <p>Интересното е, че през второто полувреме Гарфорт пропуска дузпа, а това се случва само няколко минути преди в игра да се появи един от най-безкомпромисните дузпаджии на 70-те и 80-те.</p>
      <p>Мачът завършва 2:2, а дебютът (и бенефисът) на Доктор Сократес в английския футбол е видян на живо от около три хиляди души.</p>
      <figure>
        <iframe src="https://www.youtube.com/embed/M8wwx9aF-wM" width="618" height="346" data-service="Youtube" scrolling="no"/>
      </figure>
      <p>
        <b>"Не съм свикнал на подобна скорост - споделя впечатленията си бразилецът след мача. - На терена беше истинска битка, но ми хареса. Беше едно наистина интересно изживяване."</b>
      </p>
      <p>Сократес не записва повече нито минута за Гарфорт.</p>
      <p>"Реших да го запазя и да не го използвам в следващите ни срещи, тъй като ритуалът му в съблекалнята се състоеше в това да удари два бързи Budweiser-а и да изпуши три цигари", обяснява Саймън Клифърд.</p>
      <p>Тогава вече всички знаят за пороците на Доктора, който след като напуска футбола през 1989-а, затъва в огромни проблеми с алкохола.</p>
      <p>Отива си млад - едва на 57 през 2011-а в клиника в град Сао Пауло, след като дългогодишната злоупотреба с алкохол нанася непоправими щети на вътрешните му органи.</p>
      <p>Мачът с Тадкастър е последният в живота му.</p>
      <p>
        <b>***</b>
      </p>
      <p>В средата на първото десетилетие на новия век още няколко известни имена преминават през Гарфорт. Сред тях е Лий Шарп, който вкарва шест гола в 21 мача за Таун, както и бившият съотборник на Доктор Сократес в състава на "селесао" Карека. Той пък обличе фланелката на тима за приятелски мач.</p>
      <p>Саймън Клифърд вече не е собственик на клуба, след като го продаде през 2012-а.</p>
      <p>Иначе ситуацията на Гарфорт не се е променила много от времето на Сократес и Шарп. Но все пак има лек напредък и днес отборът се подвизава в деветия английски ешелон.</p>
      <p>
        <i>
          <b>Саймън Клифърд и Сократес в Англия</b>
        </i>
      </p>
      <figure>
        <img src="https://images.webcafe.bg/2019/11/21/socratess/618x448.jpg?_=1574338648257"/>
      </figure>
      <related>
        <a href="http://www.webcafe.bg/sportcafe/futbol-svyat/id_1164734864_Da_si_spomnim_za_bradatiya_virtuoz"/>
      </related>
    </article>
  </body>
</html>