<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/ivanisova_viklyuchat_z_partiyi_ta_fraktsiyi__slugi_narodu_arahamiya_n1237252"/>
    <meta property="og:site_name" content="24 Канал"/>
    <meta property="article:published_time" content="2019-11-21T13:41:00+00:00"/>
    <meta property="og:title" content="Іванісова виключать з партії та фракції &quot;Слуги народу&quot;"/>
    <meta property="og:description" content="Через скандал зі судимістю нардепа Романа Іванісова виключать з партії та фракції &quot;Слуги народу&quot;. Якщо після перевірки достовірності інциденту, виявиться, що інформація неправдива, його поновлять."/>
  </head>
  <body>
    <article>
      <h1>Іванісова виключать з партії та фракції "Слуги народу"</h1>
      <address><time datetime="2019-11-21T13:41:00+00:00">21 Nov 2019, 13:41</time> by <a rel="author" href="https://24tv.ua/nataliya_pristanska_tag7230/" target="_blank">Наталія Пристанська</a></address>
      <p>
        <b>Через скандал зі судимістю нардепа Романа Іванісова виключать з партії та фракції "Слуги народу". Якщо після перевірки достовірності інциденту, виявиться, що інформація неправдива, його поновлять.</b>
      </p>
      <p>Про це на брифінгу повідомив голова парламентської фракції "Слуга народу" Давид Арахамія.</p>
      <blockquote>Читайте також: <a href="https://24tv.ua/ivanisov_prizupinyaye_chlenstvo_u_fraktsiyi_sluga_narodu_cherez_skandal_iz_sudimistyu_n1237028">Іванісов призупиняє членство у фракції "Слуга народу" через скандал із судимістю</a></blockquote>
      <p>За його словами, щоб виключити нардепа з фракції потрібно затвердити зміни до положення про фракцію "Слуги народу".  Це планують зробити найближчим часом.</p>
      <aside>Зараз всі на округах, тому це неможливо фізично. Але наступного тижня фракція збереться і ми виключимо Іванісова. Щодо партії, то з неї можуть виключити лише на з’їзді,<cite>– додав Арахамія.</cite></aside>
      <p>Він зазначив, що вийти з фракції виявив бажання сам Іванісов.</p>
      <p>Арахамія вважає, що хоча юридично людина, яка відбула покарання, може бути народним депутатом, їхній партії таких не потрібно.</p>
      <p>Голова фракції повідомив, що всіх кандидатів у народні депутати перевіряли. Але про судимість не могли знати, тому що після відбуття покарання у довідці зроблять запис "судимості немає".</p>
      <p>"Це справа 1996 року, і проблема в тому, що немає паперів. Все ж на паперах було – не було реєстрів, були журнали так звані", – додав він.</p>
      <blockquote>До теми: <a href="https://24tv.ua/zelenskiy_zmusit_ivanisova_sklasti_mandat_yakshho_yogo_sudimist_pidtverditsya_n1237089">Зеленський змусить Іванісова скласти мандат, якщо його судимість підтвердиться</a></blockquote>
      <p>Арахамія також повідомив, що представник Іванісова їде за такими журналами до Маріупольської колонії, де нардеп нібито відбував покарання.</p>
      <p>Сама фракція також займається питанням, скеровуючи офіційні запити до ГПУ, МВС, СБУ з проханням перевірити звинувачення та надати інформацію щодо справи.</p>
      <h3>Що відомо про судимість Іванісова</h3>
      <p>Напередодні ЗМІ повідомили, що 21 березня 1996 року Іванісова засудили до 3,6 року позбавлення волі за зґвалтування неповнолітньої у неприродний спосіб. З цього терміну Іванісов 2 роки 6 місяців провів у виправно-трудовій колонії загального режиму в Маріуполі.</p>
      <h3>Що кажуть у ГПУ</h3>
      <p>Генпрокурор Руслан Рябошапка заявив, що Іванісов відбув покарання за зґвалтування, тому на сьогодні вважається несудимим. Згодом у генпрокуратурі спростували таку заяву Рябошапки, зазначивши що наразі триває перевірка інформації.</p>
      <h3>Що каже сам Іванісов</h3>
      <p>Нардеп заперечив свою судимість на фейсбуці, опублікувавши фотокопію довідки про відсутність судимості. Появу такої інформації він назвав "замовною чорнухою". Згодом він повідомив, що призупинить членство у фракції.</p>
      <p> </p>
    </article>
  </body>
</html>