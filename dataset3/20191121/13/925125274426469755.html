<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/w-sneijderis-galejau-tapti-messi-ir-ronaldo-lygio-zaideju/73319"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-21T13:07:24+00:00"/>
    <meta property="og:title" content="W. Sneijderis: &quot;Galėjau tapti Messi ir Ronaldo lygio žaidėju&quot;"/>
    <meta property="og:description" content="Vasarą futbolo batelius ant vinies pakabinęs Wesley Sneijderis nesigaili dėl nieko savo karjeroje, nors ir pripažįsta, kad įdėjęs daugiau pastangų dabar galėjo būti minimas kartu su Cristiano Ronaldo ir Lioneliu Messi."/>
  </head>
  <body>
    <article>
      <h1>W. Sneijderis: "Galėjau tapti Messi ir Ronaldo lygio žaidėju"</h1>
      <address>
        <time datetime="2019-11-21T13:07:24+00:00">21 Nov 2019, 13:07</time>
      </address>
      <p>Vasarą futbolo batelius ant vinies pakabinęs Wesley Sneijderis nesigaili dėl nieko savo karjeroje, nors ir pripažįsta, kad įdėjęs daugiau pastangų dabar galėjo būti minimas kartu su Cristiano Ronaldo ir Lioneliu Messi.</p>
      <p>W. Sneijderis, per savo karjerą vilkėjęs Madrido "Real" ir Milano "Inter" marškinėlius, geriausia savo karjeros futbolą žaidė 2010 metais, kai su "Inter" laimėjo "treble", o su Nyderlandų rinktine pasaulio čempionate nužygiavo iki finalo.</p>
      <p>"Turiu būti atvirtas ir pripažinti, kad galėjau buvo minimas viename sakinyje su Messi ir Ronaldo, jeigu būčiau savo profesijai atsidavęs visu 100 procentų", – bendraudamas su "Fox Sports" sakė Nyderlandų legenda.</p>
      <p>"Visgi aš to nenorėjau daryti pats ir visiškai dėl to nesigailiu. Turėjau visas galimybes tapti tokiu (geriausiu pasaulyje – red.), tačiau paprasčiausiai neturėjau noro to siekti.</p>
      <p>Mėgavausi savo karjera tiek aikštėje, tiek už jos ribų. Laimėjau visus įmanomus klubinius trofėjus, todėl neturiu dėl ko apgailestauti. Visą laiką buvau ekipos žaidėjas ir man patiko būti sėkmingos komandos dalimi.</p>
      <p>Žmonės vis dar kalba, kad 2010 metais turėjau laimėti "Auksinį kamuolį", tačiau aš jiems pakartoju, jog laimėti Čempionų lygą buvo gerokai maloniau nei sulaukti bet kokio individualaus apdovanojimo.</p>
      <p>Žinoma, tai galėjo būti vyšnia ant torto viršaus, tačiau aš esu pakankamai patenkintas tuo, kad žmonės supranta, jog turėjau laimėti šį apdovanojimą", – pasakojo W. Sneijderis.</p>
    </article>
  </body>
</html>