<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/filmrecensioner/black-panther-stjarnan-lyser-i-tat-snutthriller/"/>
    <meta property="og:site_name" content="DN.SE"/>
    <meta property="article:published_time" content="2019-11-21T13:00:00+00:00"/>
    <meta property="og:title" content="”Black Panther”-stjärnan lyser i tät snutthriller"/>
    <meta property="og:description" content="Chadwick Boseman från ”Black Panther” jagar polismördare i ”21 bridges”. En thriller som gör det mesta av ett nattligt Manhattan, skriver Jane Magnusson."/>
  </head>
  <body>
    <article>
      <h1>”Black Panther”-stjärnan lyser i tät snutthriller</h1>
      <address><time datetime="2019-11-21T13:00:00+00:00">21 Nov 2019, 13:00</time> by <a rel="author" href="https://www.dn.se/av/jane-magnusson/" target="_blank">Jane Magnusson</a></address>
      <p>
        <b>Chadwick Boseman från ”Black Panther” jagar polismördare i ”21 bridges”. En thriller som gör det mesta av ett nattligt Manhattan, skriver Jane Magnusson.</b>
      </p>
      <details>
        <summary>Thriller</summary>
        <p>
          <b>”21 bridges”</b>
        </p>
        <p>Regi: Brian Kirk.</p>
        <p>Manus: Adam Mervis, Matthew Michael Carnahan.</p>
        <p>I rollerna: Chadwick Boseman, J K Simmons, Sienna Miller med flera. Längd: 1 timme, 39 minuter (från 15 år). Språk: engelska.</p>
      </details>
      <p>Många verkar tro att filmmediet handlar om ljus. Men egentligen är det i mörkret det händer. Och när det gäller ”21 Bridges” är det nattliga miljöer och den dova belysningen som ger filmen dess tyngd.  Jag har alltid sagt att nattfilmer är de bästa filmerna. Detta är ett bevis. För natten är allt. </p>
      <p>Handlingen är tämligen klen. En ren och fin snut vid namn Andre Davis får en lång och gedigen presentation. Davis spelas av Chadwick Boseman som slog igenom på riktigt bred front med <a href="https://www.dn.se/kultur-noje/filmrecension-skurken-stjal-varenda-scen-i-black-panther/">”Black Panther”</a>. Nu får han chans att glittra ännu mer ordentligt och utöver det fina mörkret i filmen är det just Bosemans skådespelarinsats som lyser upp alltihop. Hans polis till pappa blev mördad i tjänsten när Davis var en liten pojke, och nu som vuxen har han själv blivit polisen som hänger sig åt att döda de som dödar poliser. Han känns väldigt trovärdig. Med en gång. </p>
      <p><b>Men med detta sagt </b>och inpräntat hos publiken flera gånger i filmens öppningsscener är det inte så svårt att räkna ut vad som kommer hända när åtta poliser skjuts ihjäl i typ scen tre. Kommer Davis ta semester eller kommer vi få vara med om 24 timmar av snutmördarjakt? Detta är en väldigt förutsägbar film. </p>
      <p>Det finns 21 broar runt Manhattan. Det är från de här broarna som filmens titel är hämtad. När Davis inte kan få tag i nämnda polismördare får han en natt på sig att stänga ned alla broar till just Manhattan för att fånga bovarna. Och hela poliskåren är med. Man undrar lite varför. När till och med borgmästaren går med på att stänga ned Manhattan känns det hela lite skumt. Stänga ned världens största storstad? Varför? Hallå? Är borgmästaren måhända inblandad i den där händelsen som ledde till åtta snutars död? </p>
      <p><b>Jag kan tycka om</b> Bourne-filmerna och Bond-filmerna, men action är egentligen inte min favoritgenre när jag ska gå på bio. Men denna film, jag sugs in direkt. Jag förstår inte varför. Jag tror det har med Boseman att göra. Och mörkret. När filmen är slut ser man solen gå upp över Brooklynbron. </p>
      <p>
        <i>Se mer. Tre filmer om Manhattan: </i>
        <a href="https://vodeville.se/film/manhattan-26672">
          <i>”Manhattan”</i>
        </a>
        <i> (1979), ”Flykten from New York” (1981), </i>
        <a href="https://vodeville.se/film/oskuldens-tid-45523">
          <i>”Oskuldens tid”</i>
        </a>
        <i> (1993). </i>
      </p>
      <p><a href="https://www.dn.se/kultur-noje/filmrecensioner/">Läs fler filmrecensioner i DN</a> </p>
      <p>
        <a href="https://ext.dn.se/qs/widgets/arkku/image_factbox/index4.html?id=30982&amp;security=nrVvt">Länk till grafik</a>
      </p>
    </article>
  </body>
</html>