<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560922/imera-enoplon-dunameon-epimnimosuni-deisi-sto-irakleio/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T13:43:00+00:00"/>
    <meta property="og:title" content="Ημέρα Ενόπλων Δυνάμεων: Επιμνημόσυνη δέηση στο Ηράκλειο"/>
    <meta property="og:description" content="Ακολούθησε κατάθεση στεφάνων από τις πολιτικές και στρατιωτικές αρχές"/>
  </head>
  <body>
    <article>
      <h1>Ημέρα Ενόπλων Δυνάμεων: Επιμνημόσυνη δέηση στο Ηράκλειο</h1>
      <address>
        <time datetime="2019-11-21T13:43:00+00:00">21 Nov 2019, 13:43</time>
      </address>
      <p>
        <b>Ακολούθησε κατάθεση στεφάνων από τις πολιτικές και στρατιωτικές αρχές</b>
      </p>
      <p>Με επιμνημόσυνη δέηση και κατάθεση στεφάνων τιμήθηκε στο Ηράκλειο, η Hμέρα των Ενόπλων Δυνάμεων.</p>
      <p>Την επιμνημόσυνη δέηση τέλεσε o Σεβασμιότατος Αρχιεπίσκοπος Κρήτης κ.κ. Ειρηναίος και ακολούθησε κατάθεση στεφάνων από τις πολιτικές και στρατιωτικές αρχές στο Μνημείο του Άγνωστου Στρατιώτη. Eκδηλώσεις θα πραγματοποιηθούν στο Ηράκλειο και την Κυριακή 24 Νοεμβρίου 2019, για τον εορτασμό, της <a href="https://www.neakriti.gr/article/kriti/1560833/ethniki-adistasi-sto-irakleio-o-genikos-grammateas-esoterikon/">επετείου της Εθνικής Αντίστασης.</a></p>
      <p>«Στεφάνια στο Μνημείο του Άγνωστου Στρατιώτη κατέθεσαν οι εκπρόσωποι των βουλευτών, ο Αντιπεριφερειάρχης Ηρακλείου, εκπρόσωπος του Δημάρχου, πολιτικών, στρατιωτικών αρχών, αποστράτων και αντιστασιακών οργανώσεων.</p>
      <p>Νωρίτερα στον Ιερό Μητροπολιτικό Ναό του Αγ. Μηνά τελέστηκε επίσημη Δοξολογία που τέλεσε ο Σεβασμιότατος Αρχιεπίσκοπος Κρήτης κ.κ. Ειρηναίος ενώ ακολούθησε ομιλία για τον σημερινό εορτασμό από στέλεχος των Ενόπλων Δυνάμεων της Φρουράς Ηρακλείου».</p>
      <p>Ο Αντιπεριφερειάρχης Ηρακλείου Νίκος Συριγωνάκης και ο Πρόεδρος του Περιφερειακού Συμβουλίου Κρήτης Παύλος Μπαριτάκης για τον σημερινό εορτασμό των Ενόπλων Δυνάμεων ανέφεραν:</p>
      <p>Αντιπεριφερειάρχης Ηρακλείου Νίκος Συριγωνάκης: «Σήμερα γιορτάζει και τιμά η χώρα μας τα Εισόδια της Θεοτόκου Παναγίας που προστατεύει τις Ένοπλες Δυνάμεις, μια μεγάλη γιορτή της Χριστιανοσύνης. Οι Ένοπλες Δυνάμεις της χώρας μας, Αξιωματικοί και στρατευμένοι, γιορτάζουν επίσης και τους τιμούμε που νυχθημερόν προασπίζουν τα σύνορα μας και την εθνική μας κυριαρχία, για την ελευθερία μας την σταθερότητα και την ειρήνη. Χρόνια πολλά».</p>
      <p>Ο Πρόεδρος του Περιφερειακού Συμβουλίου Κρήτης Παύλος Μπαριτάκης: «Τιμάμε σήμερα τα Εισόδια της Θεοτόκου μεγάλη γιορτή της Χριστιανοσύνης, και τις Ένοπλες Δυνάμεις της χώρας. Τιμούμε τους Αξιωματικούς μας, τα στρατευμένα παιδιά της πατρίδας μας που διαχρονικά έχουν δώσει τη ζωή τους για να είμαστε σήμερα ελεύθεροι. Είναι εκείνοι η οποίοι προστατεύουν τα σύνορά μας και εγγυώνται την ασφάλεια της χώρας μέρα νύχτα. Χρόνια πολλά».</p>
      <p>
        <b>Μήνυμα Νίκου Ηγουμενίδη για την Ημέρα των Ενόπλων Δυνάμεων</b>
      </p>
      <p>Με την ευκαιρία της σημερινής Ημέρας των Ενόπλων Δυνάμεων ο βουλευτής Ηρακλείου του ΣΥΡΙΖΑ και μέλος της Επιτροπής Άμυνας και Εξωτερικών Υποθέσεων της Βουλής Νίκος Ηγουμενίδης έκανε την ακόλουθη δήλωση:</p>
      <p>«Τιμούμε και μνημονεύουμε σήμερα την προσφορά και το σθένος των Ενόπλων Δυνάμεων στην Πατρίδα.</p>
      <p>Μια τέτοια μέρα τονίζουμε ιδιαίτερα την διασφάλιση αξιοπρεπούς επιπέδου διαβίωσης των στελεχών των ΕΔ, αλλά και τη διατήρηση σε υψηλό επίπεδο αποτελεσματικότητας και ετοιμότητας των κρίσιμων ικανοτήτων του στρατεύματος με αυστηρή ιεράρχηση προτεραιοτήτων.</p>
      <p>Μνημονεύουμε τους αμέτρητους ήρωες, που με πατριωτισμό κι αυτοθυσία έπεσαν για τα ιδανικά και τις αξίες της πατρίδας.</p>
      <p>Τονίζουμε ότι σε ένα κρίσιμο γεωπολιτικό περιβάλλον,μπαίνει σήμερα επιτακτικά η ανάπτυξη και διασφάλιση της αμυντικής και αποτρεπτικής ικανότητας της Ελλάδας.</p>
      <p>Τιμούμε το ήθος και το αξιόμαχο των Ενόπλων Δυνάμεων απέναντι σε κάθε απειλή και επιβουλή. Και εκφράζουμε την ευγνωμοσύνη μας στις Ένοπλες Δυνάμεις που με σεβασμό στις αρχές και αξίες της Δημοκρατίας, υπερασπίζονται αποτελεσματικά την πατρίδα και την εθνική μας κυριαρχία».</p>
      <slideshow>
        <figure>
          <img src="https://s1.neakriti.gr/images/393x223/files/2019-11-21/mnimosino_gia_thn_imera_enoplon_dinameon__1_.jpg"/>
        </figure>
        <figure>
          <img src="https://s1.neakriti.gr/images/393x223/files/2019-11-21/mnimosino_gia_thn_imera_enoplon_dinameon__2_.jpg"/>
        </figure>
      </slideshow>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1527638/me-labrotita-i-eorti-ton-enoplon-dunameon/"/>
      </related>
    </article>
  </body>
</html>