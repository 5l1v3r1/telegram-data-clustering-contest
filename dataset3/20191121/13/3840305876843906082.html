<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/dna-dezmintire-viorica-dancila-audiata-procurori-dosar-coruptie-fake-news-306570.html"/>
    <meta property="og:site_name" content="B1 TV"/>
    <meta property="article:published_time" content="2019-11-21T13:56:26+00:00"/>
    <meta property="og:title" content="DNA dezminte că Dăncilă ar urma să fie audiată vineri de procurori: ”Informații FALSE”"/>
    <meta property="og:description" content="Direcția Națională Anticorupție dezminte categoric informația apărută pe stiripesurse.ro, potrivit căreia Viorica Dăncilă ar fi urmat să fie audiată vineri de procurori într-un presupus dosar de..."/>
  </head>
  <body>
    <article>
      <h1>DNA dezminte că Dăncilă ar urma să fie audiată vineri de procurori: ”Informații FALSE”</h1>
      <address><time datetime="2019-11-21T13:56:26+00:00">21 Nov 2019, 13:56</time> by <a rel="author">Redacția B1.ro</a></address>
      <p>Direcția Națională Anticorupție dezminte categoric informația apărută pe stiripesurse.ro, potrivit căreia Viorica Dăncilă ar fi urmat să fie audiată vineri de procurori într-un presupus dosar de corupție</p>
      <p><i>„Referitor la informațiile vehiculate în spațiul public care acreditează ideea că un candidat la Președinția României urmează să fie citat la DNA, în data de 22 noiembrie 2019, Biroul de Informare și Relații Publice este abilitat să precizeze că toate aceste informații sunt FALSE”,</i> a transmis DNA, printr-un <a href="https://www.pna.ro/comunicat.xhtml?id=9659">comunicat.</a></p>
      <p>Reacția vine după ce <a href="https://www.stiripesurse.ro/dosar-electoral-la-dna-cu-dancila-si-tiriac_1404867.html">stiripesurse.ro a scris</a>, citând „surse judiciare” că „Direcția Națională Anticorupție (DNA) o va chema, mâine, pe Viorica Dăncilă la audieri, în urma unei plângeri depuse de către Tudor Iacov, reprezentantul legal al Asociației de tenis CS Triumf 2000”.</p>
      <p>Stiripesurse.ro lăsa de înțeles că Dăncilă va fi chemată la DNA pentru a-i fi compromise șansele în cursa pentru Cotroceni:</p>
      <figure>
        <img src="https://www.b1.ro/thumbs/int/2019/11/21/-403698.jpg"/>
      </figure>
      <p>Materialul stiripesurse.ro apare în contextul în care Viorica Dăncilă se victimizează și susține că se va trezi cu dosare la DNA doar pentru că e contracandidata lui Iohannis la prezidențiale:<i> „Atunci când Klaus Iohannis l-a avut contracandidat pe Victor Ponta, acesta s-a ales cu dosare penale. Acum, pentru Dan Barna vedem aceleași lucruri pentru că Klaus Iohannis a crezut că Dan Barna va intra în turul doi. Poate toate acestea erau întâmplătoare, dar văd acum de la portavocea lui Iohannis că și Viorica Dăncilă trebuie să meargă în fața procurorilor, și Viorica Dăncilă trebuie să aibă dosar penal. În ce democrație consolidată, în ce stat membru al Uniunii Europene aveam de-a face cu această abordare din partea președintelui României?”. </i><br/> </p>
    </article>
  </body>
</html>