<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/tosa-behover-hittas-carola-ar-med-och-soker-efter-saknade-17-aringen/"/>
    <meta property="og:site_name" content="DN.SE"/>
    <meta property="article:published_time" content="2019-11-21T13:45:43+00:00"/>
    <meta property="og:title" content="”Tösa behöver hittas” – Carola är med och söker efter saknade 17-åringen"/>
    <meta property="og:description" content="Mängder av frivilliga fortsätter leta efter försvunna 17-åringen i Uddevalla – åklagaren avvaktar förhör med anhållne mannen"/>
  </head>
  <body>
    <article>
      <h1>”Tösa behöver hittas” – Carola är med och söker efter saknade 17-åringen</h1>
      <address><time datetime="2019-11-21T13:45:43+00:00">21 Nov 2019, 13:45</time> by <a rel="author" href="https://www.dn.se/av/lars-naslund/" target="_blank">Lars Näslund</a></address>
      <p>
        <b>UDDEVALLA. Polisens tekniker söker på nytt igenom den anhållnes lägenhet. Längs Uddevallas vattenlinjer surrar polisens drönare medan deras hundar nosar runt. I en sluttning i skogen går Carola Ankar runt iklädd gul väst.<br/>– Tösa behöver hittas, säger hon. </b>
      </p>
      <p>Det är dag tre av allmänhetens stora bidrag till sökinsatsen, men en hel vecka sedan den 17-åriga flickan från Uddevalla senast sågs. Då iakttogs hon inte långt från den lägenhet som innehas av en till flickan närstående ung man som nu sitter anhållen som skäligen misstänkt för mord.</p>
      <p>När DN under torsdagen åker runt i den Bohusländska staden pågår fortsatt ett febrilt letande. Så länge inget annat är känt lever alla här på hoppet.</p>
      <figure>
        <img src="https://cached-images.bonnier.news/cms30/UploadedImages/2019/11/21/641f5020-f45b-4358-b37c-3b1eaa0a1c66/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Först i ledet den informelle ledaren för en av sökgrupperna, Anders Nordlund. Här i ett parti invid skjutbanorna norr om Uddevalla.<cite>Foto: Lars Näslund</cite></figcaption>
      </figure>
      <p>– Nej, det där har skavts av med en mountainbike, säger Anders Nordlund.</p>
      <p>I en av sökgrupperna som organiserats av frivilliggruppen Fikk blir han, van jägare med hund och väl bekant med skogarna runt skjutbanorna på gamla regementet I 17:s övningsområde, en informell ledare.</p>
      <p><b>Han ropas fram till en grov</b> trädrot där barken skavts bort av Carola Ankar, en av ett 70-tal personer som har mött upp i småregnet vid Shellmacken i Kuröd där Fikk har satt upp tält och bord. I en annan del av staden håller Missing People till. Sammantaget har hundratals frivilliga engagerat sig i letandet.</p>
      <p>Just detta eventuella spår efter den försvunna 17-åriga flickan avfärdar dock alltså Anders Nordlund raskt.</p>
      <p>Carola Ankar fortsätter att gå i det skogsparti som pekats ut för henne att söka av.</p>
      <p>– Jag försöker leta efter färska spår i marken.... som här, säger hon och pekar på marken där vi går. </p>
      <p>– De här skoavtrycken är inte gjorda i dag, det har regnat i dem, så de måste vara några dagar gamla.</p>
      <figure>
        <img src="https://cached-images.bonnier.news/cms30/UploadedImages/2019/11/21/1d86fb6d-f110-47a2-bfe9-79a0c434fb8c/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Jägaren och frivillige Anders Nordlund med sin hund tillsammans med Carola Ankar i gul väst tittar till en plats som först var av intresse.<cite>Foto: Lars Näslund</cite></figcaption>
      </figure>
      <p>Hon går vidare upp för en brant slänt fylld av nedhuggen sly. Hon går ner mot en liten bäck och plockar upp något.</p>
      <p>– Titta, det här måste vara en bit av en kofångare. Den ser inte ut att vara särskilt gammal. Den måste jag ringa om, det händer att personer blir påkörda av misstag, säger hon.</p>
      <p>Sökledaren ger henne instruktion om att ta bild på plastbiten.</p>
      <p>– Jag är försiktig när jag lyfter den, den får inte bli kontaminerad, säger hon, och berättar att hon, som bor åtta mil bort i Göteborg, kände att hon måste ta sig hit för att hjälpa till.</p>
      <figure>
        <img src="https://cached-images.bonnier.news/cms30/UploadedImages/2019/11/21/e0a94539-b61e-4243-958d-8746dfcdb515/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Patrick Cohen, Fikk:s insatsledare, instruerar frivilliga.<cite>Foto: Lars Näslund</cite></figcaption>
      </figure>
      <p>Nere vid bensinmacken står Fikk:s insatsledare Patrick Cohen och försöker skapa ordning och systematik. Någon säger att den sjökant som en grupp fått sig tilldelad söktes av redan under onsdagen.</p>
      <p>– Okej, men det här är området polisen bett oss söka igenom i dag, förklarar han medan folk från restauranger och butiker kommer med frukt, vatten och energikakor att bjuda på.</p>
      <figure>
        <img src="https://cached-images.bonnier.news/cms30/UploadedImages/2019/11/21/0dc702cd-fb72-4ce7-abbd-be8534a3b0c1/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Hunden Sia, en labradoodle, med husse Johannes Van Dommele, delter i sökgruppen Fikk:s arbete i Uddevalla på torsdagen.<cite>Foto: Lars Näslund</cite></figcaption>
      </figure>
      <p>Vad gör vi om vi hittar något? frågar en kvinna.</p>
      <p>– Om ni hittar henne, ring 112 direkt. Om ni hittar något annat av intresse, ring mig, svarar Patrick Cohen, som vid 14-tiden får nytt sökområde tilldelat från polisen.</p>
      <p>Någon kilometer därifrån, långt uppe i skogen, är en vändplan fortsatt avspärrad med polisens plastband. I mitten av området, invid grusvägen, syns ännu resterna av en brandplats. Något har eldats där som väckt polisens intresse.</p>
      <figure>
        <img src="https://cached-images.bonnier.news/cms30/UploadedImages/2019/11/21/ebb74761-9f97-4eda-bd62-39341ca3b393/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Strax till höger om mitten på denna bild finns ett mörkt parti i gruset. Det är en brandplats som polisen har intresserat sig för i sökandet efter den 17-åriga flickan. Området var ännu på torsdagen avspärrat.<cite>Foto: Lars Näslund</cite></figcaption>
      </figure>
      <p>Tekniker var där härom kvällen. Men om fynden kan kopplas till försvinnandet kan polisen ännu inte säga. Sten-Rune Timmersjö, chef för polisens avdelning för grova brott, har dock uppgett att brandplatsen fortfarande är aktuell.</p>
      <p>– Teknikerna har säkrat det som fanns på platsen, det är allt jag kan säga om detta nu, säger polisens presstalesperson Peter Adlersson till DN.</p>
      <p>Adlersson säger att polisen under torsdagen har ”rätt mycket resurser igång”. Hela fyra drönare används, liksom polisbåt vid hamnen. </p>
      <p>– Dels ganska många hundar, dels flera patruller som kollar upp tips från allmänheten. Drönare söker av Bäveån under dagen, och borta vid Gustavsberg. </p>
      <p>Under torsdagen arbetade polisens tekniker också på nytt i mannens lägenhet i centrala Uddevalla. </p>
      <p>Den man som är anhållen misstänkt för mord ska förhöras på nytt under torsdagseftermiddagen. Åklagaren Caroline Fransson har fram till fredag lunch på sig att fatta beslut om mannen, som alltså är närstående till 17-åringen, ska begäras häktad eller inte.</p>
    </article>
  </body>
</html>