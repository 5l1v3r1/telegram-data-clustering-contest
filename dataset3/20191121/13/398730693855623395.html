<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/filmrecensioner/atlantics-en-forhaxande-upplevelse/"/>
    <meta property="og:site_name" content="DN.SE"/>
    <meta property="article:published_time" content="2019-11-21T13:00:00+00:00"/>
    <meta property="og:title" content="”Atlantics” en förhäxande upplevelse"/>
    <meta property="og:description" content="Mati Diop blandar teman som kärlek, flykt och spöken i en film som söker upprättelse för en generation migranter."/>
  </head>
  <body>
    <article>
      <h1>”Atlantics” en förhäxande upplevelse</h1>
      <address><time datetime="2019-11-21T13:00:00+00:00">21 Nov 2019, 13:00</time> by <a rel="author" href="https://www.dn.se/av/jacob-lundstrom/" target="_blank">Jacob Lundström</a></address>
      <p>
        <b>Mati Diop blandar teman som kärlek, flykt och spöken i en film som söker upprättelse för en generation migranter. Senegalbaserade ”Atlantics” är en förhöjd och förhäxande filmupplevelse som förmedlar en stark känsla för människor och miljöer.</b>
      </p>
      <details>
        <summary>Drama</summary>
        <p>
          <b>”Atlantics”</b>
        </p>
        <p>Regi: Mati Diop.</p>
        <p>Manus: Mati Diop, Olivier Demangel.</p>
        <p>I rollerna: Mame Bineta Sane, Amadou Mbow, Ibrahima Traoré, Nicole Sougou, Aminata Kane, Mariama Gassama med flera. Längd: 1 timme, 44 minuter (från 15 år). Språk: wolof, franska.</p>
      </details>
      <p>”Atlantics” börjar vid foten av ett upptornande skrytbygge, med uteblivna nedsippringseffekter. Souleiman och hans vänner, som arbetar med att färdigställa det femstjärniga hotellet, har inte fått betalt på flera månader och klagar förgäves hos förmannen. När de beger sig hem på lastbilsflaket, dröjer det en stund innan hela jättekonstruktionen ryms i bildens utsnitt.</p>
      <p>Regidebutanten Mati Diop använder tydliga symboler och skarpa kontraster för att fånga ojämlikheten i dagens Senegal. De unga männen lever långt bort från exploateringsområdet i mindre investeringsheta kvarter, där hästdroskor alltjämt är en del av stadsbilden. Från stranden kan lyxhotellet skymtas i fjärran som ett oskarpt omen.</p>
      <p><b>”Atlantics”, som i våras </b>tilldelades juryns stora pris på filmfestivalen i Cannes, ska dock inte tas för en socialrealistisk problembeskrivning. Diops film från den afrikanska atlantkusten, med havet som återkommande motiv, är i stället en romantisk spökhistoria med flera bottnar. Fatima Al Qadiris lågintensiva filmmusik, med svävande och olycksbådande syntar, sätter sin prägel på stämningen.</p>
      <p>Det är en sorgdrabbad film om ofrihet och grusade drömmar, som samtidigt försöker ge sina rollfigurer upprättelse. När Souleiman i hemlighet ger sig av mot Europa blir hans flickvän Ada ensam kvar i Dakar. Samma kväll är hela den lokala strandbaren tom på män, och deras respektive sörjer i discolampans sken. </p>
      <p>
        <a href="https://www.dn.se/kultur-noje/film-tv/regissoren-mati-diop-min-generation-ar-full-av-spoken/">Läs mer: Mati Diop i intervju om att filma en senegalesisk spökgeneration</a>
      </p>
      <p>Ada är plötsligt utlämnad till sin ointressanta fästman, som hennes föräldrar har valt ut. Men snart börjar hon få mystiska meddelanden på mobilen, samtidigt som byggherren krävs på pengar av andebesatta sömngångare. När bröllopssängen oförklarligt fattar eld blir polisen inkopplad, och filmen blir också en kriminalhistoria med teman som korruption.</p>
      <figure>
        <img src="https://cached-images.bonnier.news/cms30/UploadedImages/2019/11/21/a19c33c1-9fa2-4276-9751-b3146d445cf4/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Ur ”Atlantics”.<cite>Foto: Folkets bio</cite></figcaption>
      </figure>
      <p>”Atlantics” är en säregen film, som samtidigt är besläktad med två mästerverk ur Senegals filmhistoria. I både Ousmane Sembenes ”Black girl” (1966) och Djibril Diop Mambétys ”Touki Bouki” (1973) söker sig huvudpersonerna undan Dakars arbetslöshet och hopplöshet, med siktet inställt på den forna kolonialmakten. </p>
      <p><b>Souleiman har inte samma</b> möjlighet att ta sig till Europa på laglig väg, och får i stället vända sig till havet. Det är en hotfull möjlighet och en riskabel flyktväg, som kan bära hela till vägen Spanien eller leda till döden.</p>
      <p>På sätt och vis är ”Atlantics” en illustration av samma ojämlikhet, eftersom det handlar om en fransk produktion med ett franskt filmteam. Lokala filmskapare har desto svårare att finansiera sina projekt. </p>
      <p>Regissören Mati Diop har dock rötter i Senegal, och hon förmedlar en stark känsla för miljöer och människor. Men de många amatörskådespelarna har inte castats för att låna lite autenticitet till någon dramadokumentär, utan skänker livs levande integritet till en förhöjd och förhäxande filmupplevelse.</p>
      <p>
        <i>Se mer. Tre andra västafrikanska filmer: </i>
        <a href="https://vodeville.se/film/mimi--grigris-32346">
          <i>”Mimi &amp; Grigris”</i>
        </a>
        <i> (2013), ”</i>
        <a href="https://vodeville.se/film/timbuktu-56669">
          <i>Timbuktu”</i>
        </a>
        <i> (2014), ”The burial of Kojo” (2018).</i>
      </p>
      <p><a href="https://www.dn.se/kultur-noje/filmrecensioner/">Läs fler filmrecensioner i DN</a> </p>
      <p>
        <a href="https://ext.dn.se/qs/widgets/arkku/image_factbox/index4.html?id=30982&amp;security=nrVvt">Länk till grafik</a>
      </p>
    </article>
  </body>
</html>