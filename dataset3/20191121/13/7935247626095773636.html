<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/7-kulup-kara-listede-215814h.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T13:27:12+00:00"/>
    <meta property="og:title" content="7 kulüp kara listede"/>
    <meta property="og:description" content="Dünya Profesyonel Futbolcular Birliği (FIFPro), Türk kulüpleriyle sözleşme imzalayacak oyuncuları dikkat etmeleri konusunda uyardı."/>
  </head>
  <body>
    <article>
      <h1>7 kulüp kara listede</h1>
      <h2>Dünya Profesyonel Futbolcular Birliği (FIFPro), Türk kulüpleriyle sözleşme imzalayacak oyuncuları dikkat etmeleri konusunda uyardı.</h2>
      <address>
        <time datetime="2019-11-21T13:27:12+00:00">21 Nov 2019, 13:27</time>
      </address>
      <p>Kulüplerin maaş ödemelerinde temerrüde düştüğü vakaların artması nedeniyle Dünya Profesyonel Futbolcular Birliği (FIFPro), Türk futboluyla ilgili olarak oyunculara bir uyarı açıklaması yaptı. FIFPro, oyunculara Türkiye'deki 7 kulüple sözleşme imzalamadan önce dikkat etmeleri yönünde uyarıda bulunurken, bu takımlar arasında Bursaspor da yer aldı. Birliğin oyunculara uyarı yaptığı kulüplerin arasında Bursaspor'un yanısıra Kardemir Karabükspor, MKE Ankaragücü, Antalyaspor, Eskişehirspor, Elazığspor ve Kayserispor yer aldı.</p>
      <p>2019'da, Türk kulüplerinin diğer ülkelerle karşılaştırıldığında FIFA Uyuşmazlık Çözüm Kurulu'nda çok fazla dosyasının bulunduğu belirtilen açıklamada, oyuncular ve kulüpler arasındaki uluslararası anlaşmazlıklarının neredeyse yüzde 15'inde Türk ekiplerinin yer aldığı belirtildi.</p>
      <p>
        <b>AÇIKLAMA YAPTILAR</b>
      </p>
      <p>FIFPro'dan yapılan açıklamada şu ifadelere yer verildi: “Türkiye liginde, ödenmemiş ücretlerin yanısıra sözleşmelerin ilk ayından itibaren sıkıntı yaşayan çok sayıda oyuncu ile temasa geçtik. Bu nedenle, Türkiye'de bir kulüple imzalamadan önce, oyuncuları önerilen sözleşmelerini bir oyuncu sendikası veya bir avukat tarafından iyice kontrol edilmesini istiyoruz. Ayrıca, bazı Türk kulüplerinin, sözleşme şartlarını yazmadan yada ödeme makbuzlarında ne olduğunu belirtmeden maç bonusu ödemeyi kabul ettiği yinelenen bir uygulamaya dikkat etmenizi de tavsiye ederiz. Ayrıca, Türkiye Futbol Federasyonu'nun UEFA'nın talebine rağmen oyuncular için asgari şartları garanti eden yeni bir standart sözleşme uygulanması konusunda görüşmelerde bulunmadığı için hayal kırıklığına uğradık. Hakan Ünsal liderliğindeki FIFPRO ve Türkiye'deki oyuncu sendikamız mart ayında federasyona konuyla ilgili görüşme talebinde bulundular, ancak sekiz aydır hala bir yanıt bekliyoruz.”</p>
    </article>
  </body>
</html>