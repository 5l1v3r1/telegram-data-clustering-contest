<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019664/%D8%AF%D8%B1-%D8%A2%D9%85%D9%88%D8%B2%D8%B4-%D9%88%D9%BE%D8%B1%D9%88%D8%B1%D8%B4-%D8%A7%D8%B3%D8%AA%D8%AB%D9%86%D8%A7%DB%8C%DB%8C-%D8%A8%D8%A7%DB%8C%D8%AF-%D8%A7%D8%B2-%D8%A2%D9%85%D9%88%D8%B2%D8%B4-%D8%AA%D9%84%D9%81%DB%8C%D9%82%DB%8C-%D8%B9%D8%A8%D9%88%D8%B1-%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-21T13:26:13+00:00"/>
    <meta property="og:title" content="در آموزش‌وپرورش استثنایی باید از آموزش‌ تلفیقی عبور کنیم"/>
    <meta property="og:description" content="ایسنا/خراسان رضوی معاون برنامه‌ریزی آموزشی و توانبخشی سازمان آموزش‌وپروش استثنایی کشور گفت: در آموزش‌وپرورش استثنایی به جایی رسیده‌ایم که باید از آموزش‌ تلفیقی عبور کنیم و برای رسیدن به فراگیرسازی باید چرخشی ایجاد کنیم."/>
  </head>
  <body>
    <article>
      <h6 class="kicker">معاون توانبخشی سازمان آموزش‌وپروش استثنایی کشور:</h6>
      <h1>در آموزش‌وپرورش استثنایی باید از آموزش‌ تلفیقی عبور کنیم</h1>
      <address><time datetime="2019-11-21T13:26:13+00:00">21 Nov 2019, 13:26</time> by <a rel="author">سارا حاتمی</a></address>
      <p>ایسنا/خراسان رضوی معاون برنامه‌ریزی آموزشی و توانبخشی سازمان آموزش‌وپروش استثنایی کشور گفت: در آموزش‌وپرورش استثنایی به جایی رسیده‌ایم که باید از آموزش‌ تلفیقی عبور کنیم و برای رسیدن به فراگیرسازی باید چرخشی ایجاد کنیم.</p>
      <p>محسن غفوریان، امروز در اولین اجلاس رؤسای ادارات آموزش‌وپرورش استثنایی کشور در سال ۹۸، که  در مجتمع آموزشی، فرهنگی و توانبخشی، امام رضا(ع) برگزار شد، عنوان کرد: کار در سازمان آموزش‌وپرورش استثنایی یک کار تیمی است و  کلاس‌ها و مبنای کار معلمان، آموزش‌های فردی شده‌است. باید دستگاه‌های متفاوتی وارد این کار تیمی شوند تا مشکلات دانش‌آموزان حل شود و یادگیری فراهم‌تر شود. اگر برای دانش‌آموزان ‌عادی شرایط هم سخت و آسان‌تر است، خود دانش‌آموزان موتور محرکه هستند.</p>
      <p>////وی افزود: در آموزش‌وپرورش استثنایی هم کمک‌هایی نیاز است که زمینه فراگیری را راحت‌تر کند و در این آموزش‌وپرورش، تنها معلم نداریم بلکه یک تسهیلگر را داریم‌. ما مسؤول متناسب‌سازی هستیم و تخصصمان این است که هر شرایطی را برای آموزش مؤثر و برابر ایجاد کنیم.</p>
      <p>غفوریان تاکید کرد: برنامه‌ریزی‌هایی که در سازمان صورت گرفته بر اساس سند تحول است و به آن پایبند هستیم. هر استان، فراز و فرودهایی به لحاظ محدودیت‌ها دارد، اما به طبع آموزش‌وپرورش استثنایی باید خلاق شود و فعالیت‌ها را به استان‌ها تفویض کنیم. بر پایه سیاست‌های ابلاغ شده، با تیم تخصصی که در سازمان فعالیت می‌کردند، اهداف ارزشیابی دوره ابتدایی را به اتمام رساندیم و انتظار این است تا معلمان این اهداف را عملیاتی کنند.</p>
      <p>وی با اشاره به اینکه « در آموزش‌وپرورش استثنایی به جایی رسیده‌ایم که باید از آموزش‌ تلفیقی عبور کنیم و برای رسیدن به فراگیرسازی باید چرخشی ایجاد کنیم»، گفت: باید به سمت فراگیرسازی برویم، یکی از اهداف، ایجاد شرایط مناسب برای حضور همه دانش‌آموزان در نزدیکترین محل آموزشی آنهاست. آمارها نشان می‌دهد که نگاه سازمان فراگیر سازی است.<br/> </p>
      <p>وی تاکید کرد: باید زمینه حضور دانش‌آموزان در مدارس ویژه را فراهم کنیم. برای این کار باید الزاماتی  وجود داشته باشد که با دستگاه‌هایی که با ما مشارکت می‌کنند، قرار است در هر استان ۳ مدرسه عادیِ پذیرا مناسب‌سازی شود.</p>
      <p>معاون برنامه‌ریزی آموزشی و توانبخشی سازمان آموزش‌وپروش استثنایی کشور، تصریح کرد: مدیران گمان می‌کنند مناسب‌سازی، کار بسیار پرهزینه‌ای است، تمام معلمان مدرسه پذیرا و دانش‌آموزان و اولیا را آموزش می‌دهیم، در سال آینده، این مدارس به ۳۰ مدرسه و بیشتر ارتقاء پیدا خواهد کرد.</p>
      <p>وی ادامه داد: 15 استان بر اساس درجه محرومیت و تعداد دانش‌آموزان انتخاب شده‌اند. اعتبارات پیش‌بینی شده و با نظارت آموزش‌پرورش پیش خواهد رفت. در ۱۲ آذر سه کتاب در روز جهانی معلولین رونمایی خواهد شد که در ارتباط با دانش‌آموزان آسیب بینایی، شنوایی و معلولیت جسمی است تا دانش‌آموزان با  ویژگی‌های هم‌کلاسی‌هایشان آشنا شوند و در تغیر نگرش آنها مؤثر باشد. انتظار این است که این کتاب ها پس از رونمایی در اختیار مدارس پشتیبان قرار گیرد.<br/><br/>غفوریان با بیان اینکه «طرح دیگر پیگیری شده در راستای عدالت آموزشی است»، گفت: در سازمان برای دانش‌آموزان دارای معلولیت جسمی حرکتی شدید این موضوع به خوبی تبیین و تحلیل شد و شرایط را فراهم کردیم که در منزل تحصیل کنند. ۲۱ دانش‌آموز مجموعا در این طرح هستند که برای هر دانش‌آموز ۶۵ میلیون ریال اختصاص داده شده است.</p>
      <p>پیشانی سازمان آموزش‌وپروش استثنایی، کارگاه‌های استاندارد است</p>
      <p>معاون برنامه‌ریزی آموزشی و توانبخشی سازمان آموزش‌وپروش استثنایی کشور، مطرح کرد: زمانی که توسعه رشته ایجاد می‌کنیم وظیفه داریم تجهیزات کارگاه‌ها و فضاهای استاندارد را هم فراهم کنیم. پیشانی سازمان آموزش‌وپرورش استثنایی، کارگاه‌های استاندارد است.</p>
      <p>وی عنوان کرد: مدرسینی را برای آموزش معلمان در نظر گرفته‌ایم و باید معلمان مدارس ما زبان اشاره را یادداشته باشند. بر همین اساس کلاس‌هایی را در نظر گرفتیم. کاری باید کنیم تا آموزش‌ها دیده شود و معلمان زبان اشاره را فراگیرند. باید کارگاه‌های توسعه زبان اشاره که در حال حاضر 2000 نفر ساعت آموزش دیده اند را بیشتر کنیم.<br/><br/>معاون برنامه‌ریزی آموزشی و توانبخشی سازمان آموزش‌وپروش استثنایی، اظهار کرد: از ۱۲ آذر ماه امسال، نهضت بریل‌آموزی در کشور آغاز خواهد شد، و آزمون تعیین سطحش از ۱۰ آذر به صورت مجازی است و کسانی که نابینا هستند به صورت حضوری آزمون خواهند داد. والدین ما حق دارند که با خط بریل آشنا شوند و پیشرفت دانش‌آموزانشان را ببیند.</p>
      <p>غفوریان خاطر نشان کرد: هرچقدر بتوانیم فالعیت ‌گسترده در بریل‌آموزی و زبان اشاره داشته‌باشیم، ارتقاء آموزشی خواهیم داشت. بدترین نوع آموزش، آموزشی است که از نیروی غیرمتخصص استفاده کنیم. تا کنون آموزش زبان اشاره را در چندین جلسه در نیروی انتظامی گذاشته‌ایم و در تحلیل نگرش بسیار مؤثر است.</p>
      <p>انتهای پیام</p>
    </article>
  </body>
</html>