<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019667/%D8%AC%D9%88%D8%B3%D8%A7%D8%B2%DB%8C-%D9%86%D9%85%D8%A7%DB%8C%D9%86%D8%AF%D9%87-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A2%DA%98%D8%A7%D9%86%D8%B3-%D8%AF%D8%B1%D8%A8%D8%A7%D8%B1%D9%87-%D8%A7%D9%81%D8%B2%D8%A7%DB%8C%D8%B4-%D8%B3%D8%B7%D8%AD-%D8%BA%D9%86%DB%8C-%D8%B3%D8%A7%D8%B2%DB%8C-%D8%A7%D9%88%D8%B1%D8%A7%D9%86%DB%8C%D9%88%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-21T13:30:33+00:00"/>
    <meta property="og:title" content="جوسازی نماینده آمریکا در آژانس درباره افزایش سطح غنی‌سازی اورانیوم در ایران"/>
    <meta property="og:description" content="نماینده آمریکا در آژانس بین المللی انرژی اتمی بدون اشاره به حق ایران برای کاهش اجرای تعهدات برجامی‌ خود در پی عدم پایبندی دیگر طرفین این توافق بین المللی از افزایش غنی‌سازی در کشورمان انتقاد کرد و خواستار بازگشت ایران از این اقدامات شد."/>
  </head>
  <body>
    <article>
      <h1>جوسازی نماینده آمریکا در آژانس درباره افزایش سطح غنی‌سازی اورانیوم در ایران</h1>
      <address><time datetime="2019-11-21T13:30:33+00:00">21 Nov 2019, 13:30</time> by <a rel="author">ساجده محمودی</a></address>
      <p>نماینده آمریکا در آژانس بین المللی انرژی اتمی بدون اشاره به حق ایران برای کاهش اجرای تعهدات برجامی‌ خود در پی عدم پایبندی دیگر طرفین این توافق بین المللی از افزایش غنی‌سازی در کشورمان انتقاد کرد و خواستار بازگشت ایران از این اقدامات شد.</p>
      <p>به گزارش ایسنا، جکی وولکات نماینده آمریکا در آژانس بین‌المللی انرژی اتمی در سخنان روز پنج‌شنبه خود در نشست فصلی شورای حکام تلاش کرد با جوسازی علیه اقدامات اخیر ایران در راستای کاهش اجرای تعهداتش در برجام، علیه ایران فضاسازی کند.</p>
      <p>وی بدون اشاره به حق ایران طبق بندهای ۲۶ و ۳۶ برنامه جامع اقدام مشترک (برجام) برای کاهش تعهدات برجامی‌اش در صورتی که سایر طرف‌ها به تعهداتشان عمل نکنند، از جامعه بین‌الملل خواست تا به صورت یک صدا روی لزوم بازگشت ایران از این اقدامات پافشاری کنند.</p>
      <p>جکی وولکات بدون توجه به گزارشات پیوسته آژانس مبنی بر پایبندی ایران به تعهداتش و شفاف بودن برنامه هسته‌ای ایران، جمهوری اسلامی را به داشتن سابقه پنهان کاری و فریب‌کاری درباره فعالیت‌های هسته‌ای‌اش متهم کرد و در راستای سیاست‌های ایران‌هراسی آمریکا گفت: باید اطمینان یافت که ایران از تلاش‌های آژانس برای راستی‌آزمایی منحرف نشود.</p>
      <p>بنابر گزارش پایگاه اینترنتی نمایندگی آمریکا در سازمان‌های بین‌المللی در وین، وی در بخش دیگری از سخنان خود با  ادعای اینکه اقدامات ایران تنها موجب افزایش انزوای سیاسی و اقتصادی این کشور خواهد شد، مدعی شد: آمریکا آماده مذاکرات بدون پیش شرط با ایران درباره موضوعاتی است که جمهوری اسلامی را از جامعه بین‌الملل جدا می‌کند. ما همچنان به ایران احتمال عادی‌سازی کامل روابط و لغو تحریم‌ها را به ایران ارائه می‌دهیم.</p>
      <p>نماینده آمریکا همچنین از مدیرکل موقت آژانس برای جدیدترین گزارش خود درباره روند اجرای تعهدات هسته‌ای ایران ذیل برجام قدردانی کرد و خواستار حل موضوع درج شده در این گزارش درباره آنچه آژانس آن را کشف ذرات اورانیوم طبیعی با منشا انسانی در یک مکان از پیش اعلام نشده در ایران خوانده است، شد.</p>
      <p>به گزارش ایسنا، جمهوری اسلامی ایران پس از گذشت یک سال از نقض برجام توسط آمریکا و خروج یک‌جانبه این کشور از این توافق که به بازگرداندن تحریم‌های واشنگتن علیه تهران انجامید و به‌علاوه با ادامه بد عهدی طرف‌های اروپایی برای عمل به تعهداتشان در توافق اعلام کرد که طبق شرو تعیین شده در برجام، در گام‌هایی مشخص اجرای برخی تعهداتش را کاهش خواهد داد مگر اینکه اروپایی‌ها برای دستیابی ایران به منافع اقتصادی مشخص شده در توافق اقدامی عملی و موثر انجام دهند.</p>
      <p>ایران در همین راستا تاکنون چهار گام را برداشته است که شامل افزایش سطح غنی‌سازی و آغاز غنی‌سازی اورانیوم در سایت فردو می‌شود.</p>
      <p>کاظم غریب آبادی، سفیر و نماینده دائم کشورمان نزد سازمان‌های بین المللی در وین پیشتر درباره جدیدترین گزارش آژانس گفته بود که این گزارش، اذعان کرده است که آژانس به اماکن مورد نیاز (در ایران) دسترسی دارد، ایران به اجرای داوطلبانه و موقت پروتکل الحاقی ادامه می‌دهد و راستی آزمایی عدم انحراف مواد و فعالیت‌های اظهارشده در ایران ادامه دارد.</p>
      <p>وی همچنین گفت: برابر این گزارش، فعالیت‌های راستی آزمایی آژانس درخصوص برجام از ۱۶ ژانویه ۲۰۱۶ تاکنون ادامه دارد. این گزارش همچنین می‌افزاید که ایران غنی سازی UF6 را در فردو آغاز کرده و سطح غنی‌سازی ایران نیز به ۴.۵ درصد رسیده است. میزان ذخایر اورانیوم غنی شده ایران نیز تا تاریخ ۳ نوامبر، ۳۷۲.۳ کیلوگرم اعلام شده است.</p>
      <p>سفیر کشورمان افزود: گزارش آژانس، همچنین اذعان می‌کند که ایران سانتریفیوژهای جدید را نیز برابر اعلام اخیر خود نصب کرده است.</p>
      <p>انتهای پیام</p>
    </article>
  </body>
</html>