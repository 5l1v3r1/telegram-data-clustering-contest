<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914664"/>
    <meta property="og:site_name" content="Dnevnik"/>
    <meta property="article:published_time" content="2019-11-21T13:22:00+00:00"/>
    <meta property="og:title" content="Ameriški kongres razburil Kitajce s potrditvijo zakonodaje o Hongkongu"/>
    <meta property="og:description" content="Predstavniški dom ameriškega kongresa je v sredo dokončno potrdil zakonodajo v podporo protestnikom v Hongkongu. Da bo začela veljati, jo mora podpisati samo še ameriški predsednik Donald Trump. Kitajska je po potrditvi ostro protestirala in napovedala povračilne ukrepe."/>
  </head>
  <body>
    <article>
      <h1>Ameriški kongres razburil Kitajce s potrditvijo zakonodaje o Hongkongu</h1>
      <address><time datetime="2019-11-21T13:22:00+00:00">21 Nov 2019, 13:22</time> by <a rel="author">STA</a></address>
      <p>
        <b>Predstavniški dom ameriškega kongresa je v sredo dokončno potrdil zakonodajo v podporo protestnikom v Hongkongu. Da bo začela veljati, jo mora podpisati samo še ameriški predsednik Donald Trump. Kitajska je po potrditvi ostro protestirala in napovedala povračilne ukrepe.</b>
      </p>
      <p>Predlog zakona o človekovih pravicah in demokraciji v Hongkongu je že v torek dobil soglasno podporo v 100-članskem senatu, v sredo pa ga je s 417 glasovi za in enim proti potrdil še predstavniški dom. Zdaj ga mora podpisati samo še Trump, ki pa se še ni jasno izrekel glede tega. A pričakovati je, da ga bo podpisal, poročajo tuje tiskovne agencije.</p>
      <p>Če ga bo podpisal, bo moral vsako leto pregledati status trgovinskih ugodnosti, ki so ga ZDA odobrile Hongkongu. Predlog predvideva tudi sankcije proti predstavnikom Hongkonga in Kitajske, ki kršijo človekove pravice.</p>
      <p>Senat in predstavniški dom pa sta soglasno potrdila tudi predlog zakona o prepovedi izvoza solzivca, gumijastih nabojev, vodnih topov in lisic hongkonški policiji.</p>
      <p>Kitajsko zunanje ministrstvo je v odzivu ZDA posvarilo pred vmešavanjem v notranje zadeve Hongkonga in Kitajske. »Ostro obsojamo in odločno nasprotujemo sprejetju s Hongkongom povezanih zakonov,« je povedal tiskovni predstavnik ministrstva Geng Shuang.</p>
      <p>»Če je ameriška stran odločena, da deluje sama, bo Kitajska sprejela učinkovite ukrepe, da odločno udari nazaj,« je dejal. Pri tem ni podrobneje pojasnil, kakšne ukrepe bi lahko sprejel Peking.</p>
      <p>So se pa medtem razmere v Hongkongu, kjer so v minulih dneh potekali spopadi med študenti in policisti, umirile. Nekaj deset protestnikov sicer vztraja na kampusu politehnične univerze, a je tam danes mirno. Kampus so zasedli v nedeljo, a ga je več sto študentov zapustilo.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914741/svet/strokovnjakinja-za-rusijo-razbila-teorijo-zarote-o-ukrajinskem-vpletanju-v-ameriske-volitve"/>
      </related>
    </article>
  </body>
</html>