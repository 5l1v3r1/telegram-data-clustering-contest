<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/netopia-numarul-tranzactiilor-online-cu-cardul-de-black-friday-2019-a-crescut-cu-circa-90-fata-de-editia-de-anul-trecut-1922402021002019111319176546"/>
    <meta property="og:site_name" content="News.ro"/>
    <meta property="article:published_time" content="2019-11-21T13:20:00+00:00"/>
    <meta property="og:title" content="NETOPIA: Numărul tranzacţiilor online cu cardul de Black Friday 2019 a crescut cu circa 90% faţă de ediţia de anul trecut"/>
    <meta property="og:description" content="Numărul tranzacţiilor online cu cardul a crescut, de Black Friday, cu circa 90% comparativ cu ediţia de anul trecut, potrivit NETOPIA Payments, cel mai mare procesator de plăţi electronice din România."/>
  </head>
  <body>
    <article>
      <h1>NETOPIA: Numărul tranzacţiilor online cu cardul de Black Friday 2019 a crescut cu circa 90% faţă de ediţia de anul trecut</h1>
      <address><time datetime="2019-11-21T13:20:00+00:00">21 Nov 2019, 13:20</time> by <a rel="author">Dinu Boboc</a></address>
      <p>
        <b>Numărul tranzacţiilor online cu cardul a crescut, de Black Friday, cu circa 90% comparativ cu ediţia de anul trecut, potrivit NETOPIA Payments, cel mai mare procesator de plăţi electronice din România.</b>
      </p>
      <p>Suma medie cheltuită online cu cardul în ediţia din acest an a evenimentului de shopping Black Friday a fost de aproximativ 300 lei, în scădere cu 10% faţă de 2018, datorită reducerilor substanţiale aplicate de comercianţi. Cea mai mare tranzacţie procesată de NETOPIA Payments în perioada de referinţă s-a ridicat la cca. 44.000 lei şi a constat în plata unei comenzi din categoria home&amp;deco.</p>
      <p>”Românii au profitat din plin de reducerile aplicate de comercianţi în această ediţie a campaniei Black Friday. Mulţi dintre ei au ales plata online cu cardul, lucru care se poate observa şi în creşterea substanţială a numărului de tranzacţii procesate, aproape dublu faţă de anul trecut. NETOPIA Payments şi-a reafirmat rolul de partener de încredere al magazinelor online, fiind alături de aceştia 100% din timp, pentru o campanie Black Friday cu 0 incidente”, a declarat Antonio Eram, CEO şi fondator NETOPIA Payments.</p>
      <p>Conform datelor NETOPIA Payments, 55% din totalul tranzacţiilor procesate de Black Friday 2019 au fost realizate de pe dispozitive mobile, cu 5% mai puţin faţă de o zi obişnuită, ceea ce denotă tendinţa conform căreia, în ziua de Black Friday, o mare parte dintre români preferă în continuare desktop-ul pentru o accesare mai rapidă a ofertelor speciale ale magazinelor.</p>
      <p>În acelaşi timp, având în vedere creşterea considerabilă a volumului tranzacţiilor, numărul celor care au ales să facă cumpărături de Black Friday de pe dispozitive mobile a fost în creştere cu 60% comparativ cu ediţia precedentă.</p>
      <p>Potrivit companiei, una din zece tranzacţii înregistrate de Black Friday a fost efectuată instant prin simpla scanare a codului QR afişat în pagina de plată a comercianţilor online parteneri, prin intermediul aplicaţiei mobilPay Wallet.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>