<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/orange-vynovil-webove-rozhranie-sluzby-orange-tv/264967"/>
    <meta property="og:site_name" content="touchIT"/>
    <meta property="article:published_time" content="2019-11-21T13:22:52+00:00"/>
    <meta property="og:title" content="Orange vynovil webové rozhranie služby Orange TV: Vylepšenia dostanú aj mobilné aplikácie"/>
    <meta property="og:description" content="Po Telekome vylepšuje svoju internetovú televíziu aj Orange. Orange oznámil novinku v službe Orange TV cez internet - vynovil používateľské rozhranie v počítači, ktoré je teraz krajšie, modernejšie,"/>
  </head>
  <body>
    <article>
      <h1>Orange vynovil webové rozhranie služby Orange TV: Vylepšenia dostanú aj mobilné aplikácie</h1>
      <address><time datetime="2019-11-21T13:22:52+00:00">21 Nov 2019, 13:22</time> by <a rel="author">Roman Kadlec</a></address>
      <p>
        <b>Po Telekome vylepšuje svoju internetovú televíziu aj Orange.</b>
      </p>
      <p>Orange oznámil novinku v službe Orange TV cez internet – <b>vynovil používateľské rozhranie v počítači</b>, ktoré je teraz krajšie, modernejšie, prehľadnejšie a s novými funkcionalitami.</p>
      <p>Operátor pridal sekciu Domov. Tá obsahuje návrh obsahu, ktorý by vás mohol zaujať, rýchly preklik na jednotlivé TV stanice a tiež aj novú personalizovanú sekciu <b>Moje videá</b>. V nej nájdete nahrávky, zapožičané tituly z videopožičovne, rozpozerané videá atď.</p>
      <slideshow>
        <figure>
          <img src="https://touchit.sk/wp-content/uploads/2019/11/orange-tv-2019-uvodna-obrazovka-1024x604.jpg"/>
        </figure>
        <figure>
          <img src="https://touchit.sk/wp-content/uploads/2019/11/orange-tv-2019-zanre-1024x615.jpg"/>
        </figure>
      </slideshow>
      <p>
        <i>Nové webové rozhranie služby Orange TV cez internet</i>
      </p>
      <p>Všimli sme si aj novú funkciu <b>agregácia</b>. Vďaka nej získate prehľadnejšie zobrazenie seriálov a výsledkov vyhľadávania. Seriál sa už nezobrazí ako dlhý zoznam jednotlivých častí, ale ako súhrnná položka. V ďalších krokoch si môžete vybrať konkrétnu sériu a konkrétny diel.</p>
      <p><b>Pokiaľ je titul dostupný z viacerých zdrojov</b> (<i>napríklad súčasne vo Videopožičovni, nahrávkach, archíve a pod.</i>), zobrazí sa rovnako najprv ako jedna položka a až následne si vyberiete zdroj, odkiaľ ho chcete sledovať.</p>
      <figure>
        <img src="https://touchit.sk/wp-content/uploads/2019/11/orange-tv-2019-serial.jpg"/>
        <figcaption>Nové webové rozhranie služby Orange TV cez internet</figcaption>
      </figure>
      <p>Dizajnovou zmenou prešla aj <b>sekcia EPG</b> (e<i>lektronický programový sprievodca</i>). Tá je teraz prehľadnejšia a modernejšia.</p>
      <p>Operátor <b>prisľúbil aj postupné pridávanie ďalších vylepšení</b>, ako sú naposledy sledované stanice, možnosť nákupu tematických a prémiových balíčkov, anonymný mód a podobne.</p>
      <p>Orange nám potvrdil, že<b> vylepšenia pripravuje aj pre mobilné aplikácie</b>. Detaily neprezradil.</p>
      <figure>
        <img src="https://touchit.sk/wp-content/uploads/2019/11/orange-tv-2019-epg.jpg"/>
        <figcaption>Nové webové rozhranie služby Orange TV cez internet</figcaption>
      </figure>
      <p>
        <i>Zdroj: Orange</i>
      </p>
      <related>
        <h4>Súvisiace články</h4>
        <a href="https://touchit.sk/slovak-telekom-oficialne-predstavil-vynovene-magio-go-a-uplne-novy-magio-go-tv-box/263850"/>
        <a href="https://touchit.sk/apple-po-debute-ios-13-meni-sposob-vyvoja-operacnych-systemov-uz-viac-nechce-zlu-reputaciu-kvoli-mnozstvu-chyb/265031"/>
        <a href="https://touchit.sk/nove-cislo-touchit-uz-v-predaji-2/265001"/>
        <a href="https://touchit.sk/je-to-oficialne-existenciu-samsung-galaxy-s10-lite-potvrdila-aj-samotna-spolocnost/264846"/>
      </related>
    </article>
  </body>
</html>