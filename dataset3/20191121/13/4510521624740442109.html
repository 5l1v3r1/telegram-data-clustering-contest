<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/cluj-napoca/cea-mai-temuta-femeie-interlop-spania-e-romanca-ani-inchisoare-primit-spaima-madridului-1_5dd67bba5163ec427141162e/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T13:41:24+00:00"/>
    <meta property="og:title" content="Cea mai temută femeie-interlop din Spania e o româncă. Câţi ani de închisoare a primit „spaima Madridului“"/>
    <meta property="og:description" content="Alina Stoica, românca poreclită „spaima Madridului”, a fost trimisă în judecată încă din luna martie. Cunoscută pentru că şi-a construit un adevărat imperiu în capitala Spaniei, ea controla o vastă reţea de prostituţie, iar la ordinele sale se aflau sute de interlopi."/>
  </head>
  <body>
    <article>
      <h1>Cea mai temută femeie-interlop din Spania e o româncă. Câţi ani de închisoare a primit „spaima Madridului“</h1>
      <address><time datetime="2019-11-21T13:41:24+00:00">21 Nov 2019, 13:41</time> by <a rel="author">Ştefan Lică</a></address>
      <h4>Alina Stoica, românca poreclită „spaima Madridului”, a fost trimisă în judecată încă din luna martie. Cunoscută pentru că şi-a construit un adevărat imperiu în capitala Spaniei, ea controla o vastă reţea de prostituţie, iar la ordinele sale se aflau sute de interlopi.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/baia-mare/petitie-procurorul-general-cazul-padurarului-ucis-maramures-avem-motive-credem-procurorii-locali-nu-impartiali-1_5dd68d145163ec4271418ee7/index.html"/>
        <a href="https://adevarul.ro/locale/cluj-napoca/politistii-depistat-13-imigranti-ilegali-cluj-1_5dd68b535163ec42714183ae/index.html"/>
        <a href="https://adevarul.ro/locale/cluj-napoca/iohannis-dancila-surpriza-turul-iil-parerile-specialisti-despre-efectele-lipsei-dezbateri-stirilor-false-1_5dd542865163ec427139f57a/index.html"/>
      </related>
      <p>Alina Stoica, cunoscută şi sub numele de „Regina de la Madrid” a fost condamnată defintiv la 8 ani de închisoare de un tribunal din capitala Spaniei. Românca a fost acuzată de proxenetism, şantaj şi ameninţări la adresa altor persoane. Potrivit <a href="http://www.telemadrid.es/programas/esta-pasando/Toda-prostitucion-femenina-controlada-terceros-2-2107909261--20190329084708.html">Tele Madrid,</a> procurorii au solicitat o pedeapsă de 11 ani şi 10 luni de închisoare, însă judecătorii au fost ceva mai indulgenţi.</p>
      <p>Văduva unui cunoscut interlop pe nume Dorel Hanea, cel care a  fost mâna dreaptă a celebrului Clămparu, Alina Stoica şi-a construit un adevărat imperiu în capitala Spaniei, unde s-a ales cu porecla de „Regina de la Madrid”. Ea controla, printre altele, o vastă reţea de proxenetism, ale cărei victime au fost zeci de românce, obligate să se prostitueze. Femeile erau nevoite să i se supună, iar Alina Stoica le ameninţa frecvent că le va tortura până la moarte dacă nu-i plătesc taxă de protecţie. „Eu sunt legea pe străzile astea”, obişnuia să le spună românca.</p>
      <p>Două dintre conaţionalele sale pe care le-a ameninţat au depus o plângere la Poliţie. Femeile le-au declarat anchetatorilor că „Regina Madridului” le solicita o taxă de 100 de euro săptămânal pentru a le permite să stea pe străzile aflate sub controlul ei. „Eu sunt Alina, nu puteţi lucra aici fără să plătiţi! Eu sunt legea, iar dacă nu plătiţi, voi trimite să fiţi torturate până veţi muri”, le-ar fi spus fetelor, conform unor <a href="http://www.telemadrid.es/programas/buenos-dias-madrid/Alina-Stoica-extorsionaba-prostitutas-Marconi-2-2107009280--20190326084556.html">surse ale anchetei.</a> Una dintre femei a mai mai afirmat că a fost sechestrată, bătută şi ameninţată cu un cuţit şi obligată să urce într-o maşină. </p>
      <p>Cazul a ajuns repede în presa iberică, iar cele două victime au fost incluse într-un program de protecţie. Alina Stoica a fost arestată în luna martie, iar cele două femei au depus mărturie la proces împotriva ei. Recent, la începutul lunii noiembrie, Alina Stoica a fost condamnată la opt ani de închisoare. </p>
      <hr/>
    </article>
  </body>
</html>