<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426237/exase-polytimoys-bathmoys-o-ao-pylioy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T13:26:00+00:00"/>
    <meta property="og:title" content="Έχασε πολύτιμους βαθμούς ο ΑΟ Πυλίου"/>
    <meta property="og:description" content="Δυο πολύτιμους βαθμούς στην Κάρπαθο άφησε χθες ο ΑΟ Πυλίου. Σε παιχνίδι με το οποίο άνοιξε την αυλαία της 11ης αγωνιστικής στην Α’ Κατηγορία, αναδείχθηκε ισόπαλη με σκορ 1 – 1 απέναντι στον τοπικό Ποσειδώνα. Οι Καρπάθιοι έδειξαν να ελέγχουν τον ρυθμό του παιχνιδιού στο πρώτο ημίχρονο και κατάφεραν να προηγηθούν στο 30’ με ωραία πλασέ πάνω στην κίνηση του Χατζηκοντού (1 – 0)."/>
  </head>
  <body>
    <article>
      <h1>Έχασε πολύτιμους βαθμούς ο ΑΟ Πυλίου</h1>
      <h2>Ο ΑΟ Πυλίου έμεινε στο 1 – 1 στην Κάρπαθο απέναντι στον μαχητικό Ποσειδώνα και πλέον περιμένει τα άλλα αποτελέσματα για να δει αν θα παραμείνει στην κορυφή</h2>
      <address>
        <time datetime="2019-11-21T13:26:00+00:00">21 Nov 2019, 13:26</time>
      </address>
      <p>
        <b>Δυο πολύτιμους βαθμούς στην Κάρπαθο άφησε χθες ο ΑΟ Πυλίου. Σε παιχνίδι με το οποίο άνοιξε την αυλαία της 11ης αγωνιστικής στην Α’ Κατηγορία, αναδείχθηκε ισόπαλη με σκορ 1 – 1 απέναντι στον τοπικό Ποσειδώνα. Οι Καρπάθιοι έδειξαν να ελέγχουν τον ρυθμό του παιχνιδιού στο πρώτο ημίχρονο και κατάφεραν να προηγηθούν στο 30’ με ωραία πλασέ πάνω στην κίνηση του Χατζηκοντού (1 – 0).</b>
      </p>
      <p>Παρά την υπεροχή πάντως των γηπεδούχων, οι Κώοι είχαν τις δικές τους καλές στιγμές στο πρώτο ημίχρονο ενώ έφθασαν στην ισοφάριση στο 38’ με κεφαλιά του Χατζηβασίλη μέσα από την καρδιά της άμυνας, μετά από εκτέλεση κόρνερ. Στο δεύτερο ημίχρονο ο ΑΟ Πυλίου έδειξε να πατάει καλύτερα στον αγωνιστικό χώρο επιβάλλοντας τον δικό του ρυθμό.</p>
      <p>Αναζήτησε το νικητήριο τέρμα χωρίς όμως να τα καταφέρει με αποτέλεσμα να μείνει το 1 – 1, αποτέλεσμα που ασφαλώς και δεν αρέσει στην ομάδα του Δημήτρη Χρυσόπουλου. Πλέον η ομάδα του Πυλίου θα πρέπει να περιμένει τα αποτελέσματα του Ηρακλή Μαριτσών (εκτός με τη Δόξα Καρδάμαινας) και του Αστέρα Παστίδας (εκτός με τον Άρη Αρχαγγέλου), για να δει αν θα παραμείνει στην κορυφή της βαθμολογίας.</p>
      <figure>
        <img src="https://www.rodiaki.gr/medias/2019/11/20/74760203699ca7be9c729f10934a9969.jpg"/>
      </figure>
    </article>
  </body>
</html>