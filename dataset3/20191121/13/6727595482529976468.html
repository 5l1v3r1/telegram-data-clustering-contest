<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/supreme-court-to-j-k-administration.html"/>
    <meta property="og:site_name" content="DoolNews"/>
    <meta property="article:published_time" content="2019-11-21T13:49:00+00:00"/>
    <meta property="og:title" content="എന്തുകൊണ്ട് ആ ചോദ്യങ്ങള്‍ക്ക് മറുപടി നല്‍കുന്നില്ല?; നിയന്ത്രണങ്ങളില്‍ ഉത്തരമില്ലാത്ത ജമ്മുകശ്മീര്‍ ഭരണകൂടത്തിനെതിരെ സുപ്രീം കോടതി"/>
    <meta property="og:description" content="Jammu Kashmir National News Supreme Court India ന്യൂദല്‍ഹി: ആര്‍ട്ടിക്കിള്‍ 370 റദ്ദാക്കിയതിന് പിന്നാലെ കശ്മീരില്‍ ഏര്‍പ്പെടുത്തിയ നിയന്ത്രണങ്ങളുമായി ബന്ധപ്പെട്ട എല്ലാ ചോ"/>
  </head>
  <body>
    <article>
      <h1>എന്തുകൊണ്ട് ആ ചോദ്യങ്ങള്‍ക്ക് മറുപടി നല്‍കുന്നില്ല?; നിയന്ത്രണങ്ങളില്‍ ഉത്തരമില്ലാത്ത ജമ്മുകശ്മീര്‍ ഭരണകൂടത്തിനെതിരെ സുപ്രീം കോടതി</h1>
      <address><time datetime="2019-11-21T13:49:00+00:00">21 Nov 2019, 13:49</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ആര്‍ട്ടിക്കിള്‍ 370 റദ്ദാക്കിയതിന് പിന്നാലെ കശ്മീരില്‍ ഏര്‍പ്പെടുത്തിയ നിയന്ത്രണങ്ങളുമായി ബന്ധപ്പെട്ട എല്ലാ ചോദ്യങ്ങള്‍ക്കും ഉത്തരം നല്‍കണമെന്ന് ജമ്മു കശ്മീര്‍ ഭരണകൂടത്തോട് സുപ്രീംകോടതി. ഭരണകൂടത്തെ പ്രതിനിധീകരിച്ച് ഹാജരായ സോളിസിറ്റര്‍ ജനറല്‍ തുഷാര്‍ മേഹ്ത്രയോടാണ് ജസ്റ്റിസ് എന്‍.വി രമണ അധ്യക്ഷനായ ബെഞ്ച് ഇക്കാര്യം അറിയിച്ചത്.</p>
      <p>നിയന്ത്രണത്തെക്കുറിച്ച് നല്‍കിയ എല്ലാ പരാതിക്കാര്‍ക്കും കൃത്യമായ മറുപടി നല്‍കണമെന്നും ബെഞ്ച് ആവശ്യപ്പെട്ടു.</p>
      <p>‘മേഹ്ത്ര, വിശദീകരണമാവശ്യപ്പെടുന്ന എല്ലാ പരാതിക്കാര്‍ക്കും വ്യക്തമായ മറുപടി നല്‍കണം. നിങ്ങളുടെ എതിര്‍ സത്യവാങ്മൂലത്തില്‍നിന്ന് മാത്രം ഞങ്ങള്‍ക്ക് ഒരു നിഗമനത്തിലെത്താന്‍ കഴിയുന്നില്ല. നിങ്ങള്‍ക്ക് കേസില്‍ വേണ്ടത്ര ശ്രദ്ധയില്ലെന്ന ധാരണ ഉണ്ടാക്കിയെടുക്കരുത്’, ജസ്റ്റിസ് ആര്‍ സുഭാഷ് റെഡ്ഡി, ബി.ആര്‍ ഗവായ് എന്നിവരടങ്ങുന്ന ബെഞ്ച് നിര്‍ദ്ദേശിച്ചു.</p>
      <related>
        <a href="https://www.doolnews.com/cpim-leader-prakash-karat-criticize-supreme-court-over-sabarimala-ayodhya-kashmir-verdicts.html?utm_source=doolnews&amp;utm_medium=related"/>
      </related>
      <p>കേസിലെ കക്ഷികള്‍ വളരെ വിശദമായാണ് വാദങ്ങള്‍ നടത്തിയത്. അതിന് കേന്ദ്രം നല്‍കിയ മറുപടി തൃപ്തികരമല്ല. കേസിലെ കക്ഷികള്‍ക്ക് ജമ്മു കശ്മീരിലെ സാഹചര്യങ്ങളെക്കുറിച്ചുള്ള റിപ്പോര്‍ട്ട് എന്തുകൊണ്ടാണ് നല്‍കാത്തതെന്നും കോടതി ചോദിച്ചു.</p>
      <p>പരാതിക്കാര്‍ ഉന്നയിച്ചിരിക്കുന്ന കാര്യങ്ങളില്‍ പലതും വസ്തുതാ വിരുദ്ധമാണെന്നും എല്ലാത്തിനും കോടതിയില്‍ മറുപടി പറയാമെന്നും മെഹ്ത്ര അറിയിച്ചു.</p>
      <related>
        <a href="https://www.doolnews.com/shaahi-tharoor-interview-on-nehru-and-kashmir-bjp.html?utm_source=doolnews&amp;utm_medium=related"/>
      </related>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ജമ്മു കശ്മീരിലെ കരുതല്‍ തടങ്കല്‍ കേസുകളൊന്നും പരിഗണിക്കില്ലെന്ന് ജസ്റ്റിസ് രമണ വ്യക്തമാക്കി. സഞ്ചാരസ്വാതന്ത്ര്യം, മാധ്യമ നിയന്ത്രണം തുടങ്ങിയവ സംബന്ധിച്ച ഹരജികള്‍ സുപ്രീംകോടതിയുടെ പരിഗണനയിലാണെന്നും ബെഞ്ച് വ്യക്തമാക്കി.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/JTERZRrOduc" width="500" height="281" data-service="Youtube" scrolling="no"/>
      </figure>
    </article>
  </body>
</html>