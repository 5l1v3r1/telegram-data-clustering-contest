<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/21/uryad-vidstoronyv-kerivnytstvo-arma-u-zv-yazku-z-sytuatsiyeyu-u-novoyavorivsku-ta-novomu-rozdoli/"/>
    <meta property="og:site_name" content="Рубрика"/>
    <meta property="article:published_time" content="2019-11-21T13:43:27+00:00"/>
    <meta property="og:title" content="Уряд відсторонив керівництво АРМА у зв'язку з ситуацією у Новояворівську та Новому Роздолі"/>
    <meta property="og:description" content="Кабінет Міністрів відсторонив від виконання обов’язків керівництво Національного агентства України з питань виявлення, розшуку та управління активами, одержаними від корупційних та інших злочинів (АРМА) у зв’язку з ситуацією у Новояворівську та Новому Роздолі. “Уряд залучив до дисциплінарної відповідальності керівництво АРМА за допуск зриву опалювального сезону в регіоні (Львівська обл.) і відсторонив його від виконання обов’язків”, […]"/>
  </head>
  <body>
    <article>
      <h1>Уряд відсторонив керівництво АРМА у зв'язку з ситуацією у Новояворівську та Новому Роздолі</h1>
      <address><time datetime="2019-11-21T13:43:27+00:00">21 Nov 2019, 13:43</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/11/opalennya-860x580-c-1.jpg"/>
      </figure>
      <p>
        <b>
          <b>Кабінет Міністрів відсторонив від виконання обов’язків керівництво Національного агентства України з питань виявлення, розшуку та управління активами, одержаними від корупційних та інших злочинів (АРМА) у зв’язку з ситуацією у Новояворівську та Новому Роздолі.</b>
        </b>
      </p>
      <p>“Уряд залучив до дисциплінарної відповідальності керівництво АРМА за допуск зриву опалювального сезону в регіоні (Львівська обл.) і відсторонив його від виконання обов’язків”, – написав Гончарук у <a href="https://t.me/PMHoncharuk">Telegram-каналі.</a></p>
      <p>Він зазначив, що в четвер уранці розпочався нагрів систем, і протягом дня до осель мешканців Новояворівська почне надходити тепло. Що стосується Нового Роздолу, то там тривають ремонтні роботи, запустити опалення планують завтра.</p>
      <p>“Майже всіх співробітників оформлено на роботу, і вони вже отримали перші виплати зарплати”, – додав прем’єр.</p>
      <p>Як повідомлялося, зрив початку опалювального сезону в Новояворівську та Новому Роздолі обласна комісія з НС визнала надзвичайною ситуацією технологічного характеру.</p>
      <p><a href="https://rubryka.com/2019/11/14/goncharuk-hoche-peredaty-problemni-tets-dubnevychiv-v-upravlinnya-naftogazu/">Компанія “Гарант Енергія М”,</a> яка була призначена АРМА управителями ТЕЦ у зазначених містах, так і не змогла розпочати опалювальний сезон. Співробітники обох ТЕЦ відмовилися виходити на роботу, протестуючи проти боргів із зарплати за декілька місяців.</p>
    </article>
  </body>
</html>