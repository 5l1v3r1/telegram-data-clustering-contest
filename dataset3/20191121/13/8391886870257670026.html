<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/trabzon/huseyin-ors-tbmm-de-duzkoy-u-gundeme-tasidi-h374997.html"/>
    <meta property="og:site_name" content="HABER 61"/>
    <meta property="article:published_time" content="2019-11-21T13:05:02+00:00"/>
    <meta property="og:title" content="Hüseyin Örs TBMM'de Düzköy'ü gündeme taşıdı!"/>
    <meta property="og:description" content="İYİ Parti Trabzon Milletvekili Hüseyin Örs, Çayırbağı şimdi feryat ediyor, bu feryadı duyuyor musunuz?"/>
  </head>
  <body>
    <article>
      <h1>Hüseyin Örs TBMM'de Düzköy'ü gündeme taşıdı!</h1>
      <h2>İYİ Parti Trabzon Milletvekili Hüseyin Örs, Çayırbağı şimdi feryat ediyor, bu feryadı duyuyor musunuz?</h2>
      <address>
        <time datetime="2019-11-21T13:05:02+00:00">21 Nov 2019, 13:05</time>
      </address>
      <p>İYİ Parti <a href="https://www.haber61.net/haberleri/trabzon">Trabzon</a> Milletvekili Hüseyin Örs TBMM Genel Kurulu'nda Düzköy'de yaşanan yayla evi yıkımlarını gündeme taşıdı. Hüseyin Örs "Seçim öncesinde o bölgede gezen "Çayırbağı'nı yatırıma boğacağız." diyenlere sesleniyorum: Çayırbağı şimdi feryat ediyor, bu feryadı duyuyor musunuz?" ifadelerini kullandı.</p>
      <p>Örs "Seçim bölgem Trabzon'un Düzköy ilçesi Haçka Yaylası'nda birkaç gündür yaşanan yayla evlerinin yıkımı operasyonuna dikkatlerinizi çekmek isterim. Buradaki yıkımlarla vatandaşlarımız mağdur edilmektedir. Burada yaşayan insanlarımız geçimini tereyağı, süt, peynir satarak sağlamaya çalışan, atadan kalma evlerini eskidiği için tadilat yaparak korumaya çalışan vatandaşlarımızdır. İktidar, seçim öncesi bu insanlarımıza "İmar barışı var, gelin müracaat edin." diyerek paralarını alarak yapı kayıt belgesi vermiştir. Şimdi soruyorum: Bu insanların evlerini yıkacaktınız da neden bu insanlara yapı kullanma belgesi verdiniz? Konuyla ilgili olarak 8 Ekim günü Türkiye Büyük Millet Meclisine bir önerge vermiş ve Çevre ve Şehircilik Bakanı Sayın Murat Kurum'a "İmar barışıyla başvurusunu yapan ve harcını ödeyen, dekontu elinde olan ancak Tarım ve Orman Bakanlığı ile Çevre ve Şehircilik Bakanlığı arasındaki anlaşmazlık sonucu mağdur olan vatandaşlarımızın mağduriyetlerinin giderilmesi için herhangi bir çalışmanız var mıdır?" diye sormuştum. Bakanlıktan bu önergemize bir cevap gelmediği gibi, orada yaşayan vatandaşlarımız bir sabah vakti kolluk kuvvetlerimizle karşı karşıya getirilmiştir. Seçim öncesinde o bölgede gezen "Çayırbağı'nı yatırıma boğacağız." diyenlere sesleniyorum: Çayırbağı şimdi feryat ediyor, bu feryadı duyuyor musunuz?" şeklinde konuştu.</p>
      <figure>
        <img src="https://resim.haber61.net/upload/2019/11/21/WhatsApp_Image_2019-11-21_at_14.36.24.jpeg"/>
      </figure>
    </article>
  </body>
</html>