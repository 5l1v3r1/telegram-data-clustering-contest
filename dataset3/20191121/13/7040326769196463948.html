<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/aanin-servis-ettigi-buyukanit-biyografisinde-e-muhtira-yok-1390578"/>
    <meta property="og:site_name" content="Karar.com"/>
    <meta property="article:published_time" content="2019-11-21T13:08:00+00:00"/>
    <meta property="og:title" content="AA'nın servis ettiği Büyükanıt biyografisinde 'e-muhtıra' yok"/>
    <meta property="og:description" content="Eski Genelkurmay Başkanı Büyükanıt'ın vefatının ardından Anadolu Ajansı, Büyükanıt'ın özgeçmiş bilgileri ile fotoğraflarını abonelerine servis etti. Fakat Büyükanıt'ın biyografisinde '27 Nisan e-muhtırası'na imza attığına dair herhangi bir bilgi paylaşılmadı. 27 Nisan 2007'de TSK'nın sitesinden yayımlanan 'e-muhtıra' ile dönemin AK Parti hükümetine sert uyarılarda bulunulmuş, Büyükanıt bildiriyi bizzat kaleme aldığını söylemişti."/>
  </head>
  <body>
    <article>
      <h1>AA'nın servis ettiği Büyükanıt biyografisinde 'e-muhtıra' yok</h1>
      <address>
        <time datetime="2019-11-21T13:08:00+00:00">21 Nov 2019, 13:08</time>
      </address>
      <p>
        <b>Eski Genelkurmay Başkanı Büyükanıt'ın vefatının ardından Anadolu Ajansı, Büyükanıt'ın özgeçmiş bilgileri ile fotoğraflarını abonelerine servis etti. Fakat Büyükanıt'ın biyografisinde '27 Nisan e-muhtırası'na imza attığına dair herhangi bir bilgi paylaşılmadı. 27 Nisan 2007'de TSK'nın sitesinden yayımlanan 'e-muhtıra' ile dönemin AK Parti hükümetine sert uyarılarda bulunulmuş, Büyükanıt bildiriyi bizzat kaleme aldığını söylemişti.</b>
      </p>
      <p>Eski Genelkurmay Başkanı Orgeneral Yaşar Büyükanıt 76 yaşında vefat etti. Eşi Filiz Büyükanıt'tan 4 gün sonra yaşamını yitiren Büyükanıt için yarın cenaze töreni düzenlenecek. </p>
      <p>Büyükanıt'ın vefatının ardından Anadolu Ajansı'nın servis ettiği biyografideki detaylar ise dikkat çekti. AA, Büyükanıt'ın özgeçmiş bilgileri ile fotoğraflarını abonelerine servis etti. Fakat Büyükanıt'ın biyografisinde '27 Nisan e-muhtırası'na imza attığına dair herhangi bir bilgi paylaşılmadı. </p>
      <p>
        <i>
          <b>AA'nın servis ettiği özgeçmiş metni şöyle: </b>
        </i>
      </p>
      <p>"Türk Silahlı Kuvvetleri'nin 25'inci Genelkurmay Başkanı Emekli Orgeneral Yaşar Büyükanıt, 1940'ta İstanbul'da doğdu, 1961'de Kara Harp Okulundan, 1963 yılında Piyade Okulundan mezun oldu. </p>
      <p>1970 yılına kadar Kara Kuvvetleri Komutanlığına bağlı çeşitli birliklerde Takım ve Bölük Komutanlığı yapan Büyükanıt, 1972'de Kara Harp Akademisini kurmay subay olarak bitirdikten sonra 6. Piyade Tümeninde Harekat Şube Müdürlüğü, Kara Harp Akademisinde öğretim üyeliği, Belçika/Mons'ta Avrupa Müttefik Kuvvetler Komutanlığı Yüksek Karargahında (SHAPE) İstihbarat Daire Temel İstihbarat Şubesi Kuvvet ve Sistem Kısım Amirliği, Genelkurmay Personel Daire General-Amiral Şubesinde Kısım Amirliği ve Şube Müdürlüğü, Kuleli Askeri Lisesi Komutanlığı ve Cumhurbaşkanlığı Muhafız Alay Komutanlığı görevlerini yürüttü. </p>
      <p>1988'de Tuğgeneralliğe terfi eden Büyükanıt, Tuğgeneral rütbesi ile 2. Zırhlı Tugay Komutanlığı ve İtalya/Napoli'de NATO Güney Avrupa Müttefik Kuvvetler Komutanlığında (AFSOUTH) İstihbarat Daire Başkanlığı yaptı. 1992 yılında Tümgeneralliğe terfi eden Büyükanıt, Tümgeneral rütbesi ile Genelkurmay Genel Sekreterliği ve Kara Harp Okulu Komutanlığı görevlerinde bulundu.</p>
      <p>Yaşar Büyükanıt, 1996'da Korgeneralliğe terfi ederek, 7. Kolordu Komutanlığı ve Genelkurmay Harekat Başkanlığı görevlerinde bulundu. 2000'de Orgeneralliğe terfi eden Büyükanıt, Orgeneral rütbesi ile Genelkurmay 2.  Başkanlığı, 1. Ordu Komutanlığı ve Kara Kuvvetleri Komutanlığı görevlerinde bulundu. Büyükanıt, 28 Ağustos 2006'da atandığı Genelkurmay Başkanlığı görevinden 30 Ağustos 2008'de emekliye ayrıldı. </p>
      <p>Orgeneral Büyükanıt, TSK Şeref Madalyası, TSK Üstün Cesaret ve Feragat Madalyası, TSK Üstün Hizmet Madalyası, İtalya Şeref Nişanı, ABD Liyakat Madalyası, Pakistan İmtiyaz Nişanı ve Kore Cumhuriyeti Tongil Liyakat Madalyası sahibiydi. Yaşar Büyükanıt, bir çocuk babasıydı."</p>
      <p>27 Nisan 2007'de TSK'nın sitesinden yayımlanan 'e-muhtıra' ile dönemin AK Parti hükümetine sert uyarılarda bulunulmuş, daha sonra açılan soruşturma kapsamında Büyükanıt'ın ifadesi alınmıştı. Büyükanıt bildiriyi bizzat kaleme aldığını söylemişti.</p>
      <p>
        <b>BÜYÜKANIT'IN İFADESİ ALINDI</b>
      </p>
      <p>Ankara Cumhuriyet Başsavcılığı, TSK'nın internet sitesinde 27 Nisan 2007'de yayımlanan 'e-muhtıra'ya ilişkin soruşturma başlatmıştı.</p>
      <p>Anayasal Düzene Karşı İşlenen Suçlar Soruşturma Bürosu'nda görevli Savcı Selda Binboğa da soruşturma kapsamında eski Genelkurmay Başkanı emekli Orgeneral Yaşar Büyükanıt'ın ifadesinin alınması amacıyla Anadolu Cumhuriyet Başsavcılığı'na talimat yazmıştı.</p>
      <p>Anadolu Cumhuriyet Başsavcılığı Talimat Bürosu Savcısı Seyit Peker de Büyükanıt'ın sağlık durumunun yerinde olmadığı gerekçesiyle Fenerbahçe Orduevi'ndeki ikametine giderek talimatla ifadesini almıştı.</p>
      <p><b>NE OLMUŞTU?<br/></b><br/>Genel Kurmay Başkanlığı, Türk Silahlı Kuvvetleri (TSK) adına 27 Nisan 2007'de yapılan Cumhurbaşkanlığı seçimiyle ilgili bir basın açıklaması yayınlamıştı.</p>
      <p>Gece saat 23.20'de TSK'nın internet sitesi yayımlanan ve sert bir şekilde 'laiklik' uyarısı yapan metin, Cumhurbaşkanlığı seçimlerine müdahale olarak değerlendirilmişti. Dönemin Genelkurmay Başkanı Yaşar Büyükanıt, 2009 yılında katıldığı bir televizyon programında 'e-muhtıra'nın kendisi tarafından kaleme alındığını söylemişti.</p>
      <p>Bildirinin ardından Büyükanıt'ın, Başbakan Erdoğan ile Dolmabahçe'deki başbakanlık ofisinde yaptığı görüşmenin içeriği uzun süre merak edilmiş ve kamuoyunda tartışmalara neden olmuştu.</p>
      <p>Başbakan Erdoğan, görüşmeyle ilgili "Bu benimle mezara gider", Büyükanıt ise "Bunlar devlet işidir" yorumunu yapmıştı.</p>
      <related>
        <a href="https://www.karar.com/guncel-haberler/erdogandan-yasar-buyukanitin-yakinlarina-taziye-telefonu-1390519"/>
      </related>
      <related>
        <a href="https://www.karar.com/guncel-haberler/esinin-olumunun-ardindan-yasar-buyukanit-da-vefat-etti-1390052"/>
      </related>
    </article>
  </body>
</html>