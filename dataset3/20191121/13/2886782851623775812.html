<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/21/rontotta-elorejelzeseit-az-oecd"/>
    <meta property="og:site_name" content="euronews"/>
    <meta property="article:published_time" content="2019-11-21T13:28:43+00:00"/>
    <meta property="og:title" content="Rontotta előrejelzéseit az OECD"/>
    <meta property="og:description" content="A Gazdasági Együttműködési és Fejlesztési Szervezet szerint a vártnál is nagyobb ütemben lassul idén a világgazdaság növekedése."/>
  </head>
  <body>
    <article>
      <h1>Rontotta előrejelzéseit az OECD</h1>
      <address><time datetime="2019-11-21T13:28:43+00:00">21 Nov 2019, 13:28</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/31/36/38/773x435_cmsv2_f1be4ff5-81e3-52c9-8335-2579d755c5fa-4313638.jpg"/>
      </figure>
      <p>Rontotta az idei és jövő évi világgazdasági növekedésre vonatkozó előrejelzéseit a Gazdasági Együttműködési és Fejlesztési Szervezet. Az OECD szerint a tavalyi globális GDP-bővülés 3,5 százalékról mindkét évben 2,9 százalékra esik vissza.</p>
      <p>Előrejelzését az OECD évente kétszer adja ki. A párizsi székhelyű szervezet májusban még 3,2, illetve 3,4 százalékos globális növekedést várt.</p>
      <p>Az előrejelzés összeállítói szerint a politikai bizonytalanság kedvezőtlenül hat a világgazdaságra, a kereskedelmi forgalom lassul, a beruházások mérséklődnek, romlik az üzleti és a fogyasztói bizalom.</p>
      <p>Az OECD csökkentette az Egyesült Államokra vonatkozó GDP-növekedési várakozásait is: idén 2,8 százalékról 2,3, jövőre 2,3-ről 2 százalékra, ami szintén visszaesés a tavalyi 2,9 százalékhoz képest.</p>
      <p>Ami az euróövezetet illeti, a jelentés készítői nem változtattak az idei GDP-növekedéssel kapcsolatos előrejelzésükön annak ellenére, hogy az eurozóna országainak meg kell felelniük olyan kihívásoknak, mint a klímaváltozás vagy a gazdaságuk digitalizációja.</p>
      <p>Az OECD a tavalyi 1,9 százalékos bővülés után továbbra is 1,2 százalékot vár, viszont a jövő évre vonatkozó becslést 1,4 százalékról 1,1 százalékra rontotta.</p>
      <p>A jelentés szerint a tavaly 3,7 százalékos világkereskedelmi forgalombővülés 1,2 százalékra lassul, ami a legalacsonyabb szint a globális gazdasági válság óta.</p>
      <p>Az OECD ugyanakkor javította az idei és a jövő évi magyar GDP-növekedési prognózisát.</p>
    </article>
  </body>
</html>