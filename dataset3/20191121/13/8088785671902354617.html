<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/saglik-personeli/saglik-calisanlari-3600-ek-gostergeyi-beliyor-h543863.html"/>
    <meta property="og:site_name" content="KamuAjans"/>
    <meta property="article:published_time" content="2019-11-21T13:36:03+00:00"/>
    <meta property="og:title" content="Sağlık Çalışanları 3600 Ek Göstergeyi Beliyor!"/>
    <meta property="og:description" content="Anadolu Sağlık Sen Genel Başkanı Necip Taşkın, sağlık çalışanlarının, söz verildiği halde bugüne kadar gerçekleşmeyen 3600 ek göstergeyi beklediğini söyledi."/>
  </head>
  <body>
    <article>
      <h1>Sağlık Çalışanları 3600 Ek Göstergeyi Beliyor!</h1>
      <address><time datetime="2019-11-21T13:36:03+00:00">21 Nov 2019, 13:36</time> by <a rel="author">KamuAjans</a></address>
      <p>
        <b>Anadolu Sağlık Sen Genel Başkanı Necip Taşkın, sağlık çalışanlarının, söz verildiği halde bugüne kadar gerçekleşmeyen 3600 ek göstergeyi beklediğini söyledi.</b>
      </p>
      <p>Yılan hikâyesine dönen <a href="http://www.kamuajans.com/haberleri/3600+ek+g%C3%B6sterge">3600 ek gösterge</a>nin sağlık çalışanlarına verilmesinin gerekli olduğuna dikkat çeken Taşkın, bugüne kadar 3600 ek göstergeyle ilgili pek çok yetkilinin açıklama yaptığını ancak aradan geçen sürede hâlâ düzenlemenin yapılmadığını belirterek basın açıklaması yaptı.</p>
      <p>Sağlık çalışanlarının geceli gündüzlü 7/24 saat hizmet veren bir kurumun neferleri olduğunu, yoğun iş temposuna rağmen insan sağlığı konu olunca özverili bir şekilde şikâyet etmeden çalıştıklarını ama bu çalışmanın karşılığını alamadıklarını belirten Anadolu Sağlık Sen Genel Başkanı Necip Taşkın, 3600 ek göstergenin, sağlık çalışanlarının alın terinin karşılığı olduğunu söyleyerek şöyle dedi:</p>
      <p>“En alt kademeden en üst kademeye kadar özverili bir şekilde çalışan sağlık çalışanları verilen sözün yerine getirilerek emeklerinin karşılığı istiyor. Yoğun iş temposunda, olumsuz şartlarda ve her türlü riskle karşıya çalışıyorlar. Çalışanlara karşı hasta ve yakınlarının önyargılı yaklaşımı ayrı bir risk faktörüdür. Bunun yanı sıra sağlık çalışanlarının sosyalleşmesini ve psikolojik rahatlamayı sağlayacak aktivitelerden de yoksunlar. Zira iş hayatı tüm sosyal yaşamlarını kapsamaktadır. Özellikle kadın çalışanlar sağlık teşkilatlarının en çok yıpranmasına neden olduğu kimselerdir. Ev, çocuk, çevre ve iş hayatı sağlık çalışanlarını tükenmişlik sendromuna götürüyor! Ekonomik olarak yıpranan, zorunlu ihtiyaçlarını karşılayamayacak hale gelen sağlık çalışanlarının moral ve motivasyonlarının önemsenmemesi tüm çalışanlar üzerinde olumsuz etkilere neden oluyor!</p>
      <p>Sağlık çalışanlarının mesleki sorunları çözülemiyor: Döner sermayeden adil dağıtım yapılamıyor, tüm sağlık çalışanlarını kapsayacak şekilde bir yıpranma payı düzenlenmedi, personel yetersizliği nedeniyle iş temposu aşırı yoruyor, idareler keyfi hareket ediyor; mobbing çalışanları yıpratıyor, idarelerin baskısı var. Teşkilatlar da aynı birim de aynı işi yapanlar arasında döner sermayeden farklı ödemeler yapılıyor. Pek çok olumsuzluklar sağlık çalışanlarını etkiliyor ve iş veriminin düşmesine neden oluyor. Hükümet tarafından verilen sözlerin yerine getirilmemesi de bu olumsuzlukların tuzu biberi oluyor.</p>
      <p>Bu nedenlerle ayırt edilmeksizin 3600 ek göstergenin tüm sağlık çalışanlarını kapsayacak şekilde düzenlenmesi gerekir. Ek göstergenin 3600’e yükseltilmesiyle sağlık çalışanları psikolojik olarak rahatlayacak, moral ve motivasyonu sağlanacaktır. Çünkü ek göstergenin yükselmesi demek maaşların, emekli ikramiyelerinin ve emekli maaşlarının yükselmesi demektir.</p>
      <p>Anadolu Sağlık Sen olarak, 3600 ek göstergenin tüm sağlık çalışanlarını ve emeklilerini de kapsayacak şekilde düzenlenmesini istiyoruz. Sağlık teşkilatlarında çalışma barışının bozulmaması için düzenlemenin titizlikle yapılmasında yarar var. Düzenlemenin talebimiz doğrultusunda yapılması zorunludur ve önemli bir ihtiyacı karşılayacaktır. Yetkililerin, sağlık çalışanlarının seslerini duyarak onları sevindirecek müjdeyi kısa zaman da vereceklerini ümit ediyorum.”</p>
    </article>
  </body>
</html>