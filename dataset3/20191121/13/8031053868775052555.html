<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf%ce%bf%cf%83%ce%b1-%cf%80%cf%81%ce%bf%ce%b2%ce%bb%ce%ad%cf%80%ce%b5%ce%b9-%cf%81%cf%85%ce%b8%ce%bc%cf%8c-%ce%b1%ce%bd%ce%ac%cf%80%cf%84%cf%85%ce%be%ce%b7%cf%82-21-%ce%b3%ce%b9%ce%b1-%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T13:46:44+00:00"/>
    <meta property="og:title" content="ΟΟΣΑ: Προβλέπει ρυθμό ανάπτυξης 2,1% για την ελληνική οικονομία"/>
    <meta property="og:description" content="Ώθηση στην οικονομία βλέπει ο ΟΟΣΑ τον επόμενο χρόνο προβλέποντας αυξημένο ρυθμό ανάπτυξης σε σχέση με το 2019, που φτάνει το 2,1%, έναντι 1,9%."/>
  </head>
  <body>
    <article>
      <h1>ΟΟΣΑ: Προβλέπει ρυθμό ανάπτυξης 2,1% για την ελληνική οικονομία</h1>
      <address>
        <time datetime="2019-11-21T13:46:44+00:00">21 Nov 2019, 13:46</time>
      </address>
      <p>
        <b>Ώθηση στην οικονομία βλέπει ο ΟΟΣΑ τον επόμενο χρόνο προβλέποντας αυξημένο ρυθμό ανάπτυξης σε σχέση με το 2019, που φτάνει το 2,1%, έναντι 1,9%.</b>
      </p>
      <p>Θετικά είναι για την Ελλάδα τα αποτελέσματα της εξαμηνιαία έκθεση του ΟΟΣΑ για τις προοπτικές της παγκόσμιας οικονομίας , που δόθηκαν την Πέμπτη στη δημοσιότητα.</p>
      <p>Ο ρυθμός ανάπτυξης της ελληνικής οικονομίας παρουσιάζεται αυξημένος το 2020 σε σχέση με το 2019, από 1,8% σε 2,1 ενώ σημειώνεται ότι επιτυγχάνεται ο στόχος για πρωτογενές πλεόνασμα 3,5% το ΑΕΠ.</p>
      <p>Παράλληλα «βλέπει» σταθεροποίηση της ανάπτυξης στο 2% για το 2020, τονίζοντας ότι η επεκτατική δημοσιονομική πολιτική μπορεί να δώσει ακόμα μεγαλύτερη ώθηση στην οικονομία απ’ ότι η προβλεπόμενη. Στην έκθεσή του πάντως επισημαίνει ότι ειδικά στον χώρο των επενδύσεων θα πρέπει να καταγραφεί πρόοδος στα «κόκκινα δάνεια» και στην προσέλκυση ξένων επενδύσεων.</p>
      <p>
        <b>Μείωση της ανεργίας</b>
      </p>
      <p>Το ποσοστό ανεργίας προβλέπεται να μειωθεί στο 16,3% το 2020 και περαιτέρω στο 14,8% το 2021. «Η αύξηση της απασχόλησης τονώνει το διαθέσιμο εισόδημα των νοικοκυριών, αλλά η αναπλήρωση των ιδιωτικών αποταμιεύσεων και η υποτονική αύξηση της παραγωγικότητας κρατούν σε χαμηλά επίπεδα τις αυξήσεις των μισθών και τον πληθωρισμό».</p>
      <p>«Ο προϋπολογισμός του 2020 – που περιλαμβάνει μεγάλες φορολογικές μειώσεις μαζί με μέτρα για τη διεύρυνση της φορολογικής βάσης και, σε μικρότερο βαθμό, για τον εξορθολογισμό των δαπανών – θα στηρίξει την ανάπτυξη και θα περιορίσει το πρωτογενές πλεόνασμα στο 3,5% του ΑΕΠ», αναφέρεται στην έκθεση. Παράλληλα ζητάει φιλόδοξες μεταρρυθμίσεις ώστε να αυξηθεί η απασχόληση στις γυναίκες και τους νέους, ενώ υπογραμμίζει ότι η αύξηση της απασχόλησης και των πραγματικών μισθών θα στηρίξει την κατανάλωση και η βελτίωση των χρηματοδοτικών συνθηκών και της εμπιστοσύνης θα ενισχύσει τις επιχειρηματικές επενδύσεις.</p>
      <p>Οι εξαγωγές αγαθών και υπηρεσιών εκτιμάται ότι θα αυξηθούν 3,9% φέτος και 3,6% το 2020. Σημειώνει, επίσης, ο ΟΟΣΑ ότι η αύξηση της επιχειρηματικής εμπιστοσύνης, η βελτίωση των χρηματοδοτικών συνθηκών και τα χαμηλά επιτόκια χορηγήσεων – ρεκόρ στηρίζουν τις επιχειρηματικές επενδύσεις, οι οποίες εκτιμάται ότι θα αυξηθούν κατά 7,3% φέτος και 10,3% το 2020.</p>
    </article>
  </body>
</html>