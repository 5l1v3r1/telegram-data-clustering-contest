<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23505185-donald-tusk-decizia-privind-fidesz-partidul-populistului-viktor-orban-asteptata-sfarsitul-lui-ianuarie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T13:43:00+00:00"/>
    <meta property="og:title" content="Donald ​​Tusk: Decizia privind Fidesz, partidul populistului Viktor Orban, așteptată la sfârșitul lui ianuarie"/>
    <meta property="og:description" content="Noul președinte al PPE Donald Tusk a anunțat joi la Zagreb că o decizie privind soarta partidului Fidesz al premierului ungar Viktor Orban, suspendat din dreapta europeană pentru derapajele"/>
  </head>
  <body>
    <article>
      <h1>Donald ​​Tusk: Decizia privind Fidesz, partidul populistului Viktor Orban, așteptată la sfârșitul lui ianuarie</h1>
      <address><time datetime="2019-11-21T13:43:00+00:00">21 Nov 2019, 13:43</time> by <a rel="author">R.M.</a></address>
      <p><b>Noul președinte al PPE Donald Tusk a anunțat joi la Zagreb că o decizie privind soarta partidului Fidesz al premierului ungar Viktor Orban, suspendat din dreapta europeană pentru derapajele populiste, va fi luată până la finalul lui ianuarie, scrie AFP.<br/></b><br/>PPE a decis în martie suspendarea formațiunii premierului ungar din cauza declarațiilor sale privind Bruxellesul sau politica de imigrație, fără a-l exclude însă, așa cum cereau unii.<br/><br/>Comitetul însărcinat de cea mai mare formațiune din Parlamentul European pentru întocmirea unui raport de evaluare privind conduita Fidesz va realiza acest lucru "înainte de sfârșitul anului, decembrie este data cea mai probabilă", a declarat Tusk, într-o conferință de presă la Zagreb în marja unui Congres al PPE.<br/><br/>"Voi începe atunci consultări intensive" și "intenția mea este să avem o decizie asupra acestei chestiuni până la finalul lui ianuarie".<br/><br/>"Opinia mea este clară" în ceea ce privește "democrația puțin liberală care este principala idee a dl. Orban", a precizat el, evocând însă o "problemă delicată". "Nu pot fi de acord cu anumite discursuri politice, anumite decizii politice și idei noi reprezentate de Viktor Orban dar în același timp suntem cu adevărat prieteni foarte apropiați".<br/><br/>O serie de lideri din PPE se tem că o excludere definitivă ar putea determina formațiunea liderului ungar să intre în rândurile extremei drepte, fără a mai lua în calcul pierderea de către PPE a fotoliilor Fidesz din Parlamentul European.<br/><br/>PPE încearcă să se relanseze numind în fruntea sa o personalitate cunoscută pe scena europeană, după recentele reculuri electorale. Alegerile din mai au arătat o eroziune a celor două mari partide tradiționale, PPE și social-democrații, în beneficiul liberalilor, verzilor, extremei drepte și populiștilor.</p>
    </article>
  </body>
</html>