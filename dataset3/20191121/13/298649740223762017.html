<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/politica/2019/11/21/il-nuovo-partito-di-calenda-top10_20191121_144019/"/>
    <meta property="og:site_name" content="Askanews"/>
    <meta property="article:published_time" content="2019-11-21T13:40:19+00:00"/>
    <meta property="og:title" content="Il nuovo partito di Calenda"/>
    <meta property="og:description" content="Roma, 21 nov. (askanews) – “Siamo contro i riformisti che si sono rammolliti” e “si aggregano ai populisti e ai sovranisti”, “saremo il partito-scossa per un Paese che non cresce”. Così Carlo Calenda lancia il suo nuovo movimento Azione, come spiegato dallo stesso ex ministro in un’intervista al Messaggero. “Ora basta! L’Italia è più forte […]"/>
  </head>
  <body>
    <article>
      <h1>Il nuovo partito di Calenda</h1>
      <h2>Il Pd si è "grillizzato"</h2>
      <address>
        <time datetime="2019-11-21T13:40:19+00:00">21 Nov 2019, 13:40</time>
      </address>
      <figure>
        <img src="http://www.askanews.it/wp-content/uploads/2019/11/20191121_144011_8A97CD84.jpg"/>
      </figure>
      <p>Roma, 21 nov. (askanews) – “Siamo contro i riformisti che si sono rammolliti” e “si aggregano ai populisti e ai sovranisti”, “saremo il partito-scossa per un Paese che non cresce”. Così Carlo Calenda lancia il suo nuovo movimento Azione, come spiegato dallo stesso ex ministro in un’intervista al Messaggero. “Ora basta! L’Italia è più forte di chi la vuole debole. Entra in Azione, leggi il manifesto e iscriviti”. Queste le parole usate poi su Twitter sempre da Calenda.</p>
      <p>Nell’intervista al giornale romano Calenda ha sostenuto che “la ragione sociale” è una “democrazia liberal-progressista”. Per l’ex ministro ci sono “rammolliti” sia nel Pd che in Italia Viva, che “si sono messi al seguito dei 5 stelle”, sia in Forza Italia “ormai al rimorchio di Salvini”. Per Calenda quindi “la subalternità dei presunti riformisti è uno dei problemi che affossano il nostro Paese” e i sostenitori della democrazia liberale “devono essere tosti e coraggiosi”.</p>
      <p>La sua formazione sarà “un movimento di mobilitazione”, ha assicurato spiegando la collocazione di Azione nel panorama politico. “Il centro – ha detto Calenda – non esiste nella topografia politica” così come “le categorie moderatismo e moderati”. Lo spazio di Azione va allora ricercato “in un’Italia che lavora, che fatica, che studia” e che “non ne può più degli scontri inconcludenti tra tifoserie e degli slogan vuoti di contenuto”, in un’Italia che è “stanca di scegliere il male minore”.</p>
      <p>L’obiettivo di Azione, ha ribadito Calenda, è “dare una scossa generale, di tipo costruttivo e non distruttivo”. Primo obiettivo e anche “la prima emergenza” la sanità, perché “stiamo perdendo il sistema sanitario nazionale”. Poi “scuola e sicurezza”. Lo Stato inoltre “deve investire soldi su questo e non per nazionalizzare Ilva e Alitalia. Magari lasciando a metà il Mose”.</p>
      <p>Infine il Pd, suo ex partito. Secondo l’ex ministro, “come era evidente dall’inizio”, si è “grillizzato”.</p>
      <p>Fdv/Int2</p>
    </article>
  </body>
</html>