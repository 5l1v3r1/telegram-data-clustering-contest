<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/proslipsi-monimwn-perifereia-attikis-a-113637.html"/>
    <meta property="og:site_name" content="Epoli.gr"/>
    <meta property="article:published_time" content="2019-11-21T13:11:00+00:00"/>
    <meta property="og:title" content="Πρόσληψη 300 μονίμων από την Περιφέρεια Αττικής - Θέσεις / Κατηγορίες / Κλάδοι"/>
    <meta property="og:description" content="Την έγκριση αιτήματος για πρόσληψη τακτικού προσωπικού 289 θέσεων και 11 θέσεων δικηγόρων με έμμισθη εντολή, στο πλαίσιο του ετήσιου προγραμματισμού προσλήψεων τακτικού προσωπικού έτους 2020, ενέκρινε μετά από εισήγηση του Αντιπεριφερειάρχη Οικονομικών Ν. Πέππα το Περιφερειακό Συμβούλιο κατά τη χθεσινή του συνεδρίαση. Να σημειωθεί ότι για τη διαμόρφωση του σχετικού πίνακα η Περιφέρεια Αττικής κινήθηκε με ταχύτατες διαδικασίες ανταποκρινόμενη στα ασφυκτικά χρονικά πλαίσια που είχαν τεθεί από το Υπουργείο Εσωτερικών. "/>
  </head>
  <body>
    <article>
      <h1>Πρόσληψη 300 μονίμων από την Περιφέρεια Αττικής - Θέσεις / Κατηγορίες / Κλάδοι</h1>
      <address>
        <time datetime="2019-11-21T13:11:00+00:00">21 Nov 2019, 13:11</time>
      </address>
      <p>Την έγκριση αιτήματος για πρόσληψη τακτικού προσωπικού 289 θέσεων και 11 θέσεων δικηγόρων με έμμισθη εντολή, στο πλαίσιο του ετήσιου προγραμματισμού προσλήψεων τακτικού προσωπικού έτους 2020, ενέκρινε μετά από εισήγηση του Αντιπεριφερειάρχη Οικονομικών Ν. Πέππα το Περιφερειακό Συμβούλιο κατά τη χθεσινή του συνεδρίαση. Να σημειωθεί ότι για τη διαμόρφωση του σχετικού πίνακα η Περιφέρεια Αττικής κινήθηκε με ταχύτατες διαδικασίες ανταποκρινόμενη στα ασφυκτικά χρονικά πλαίσια που είχαν τεθεί από το Υπουργείο Εσωτερικών. </p>
      <p>Το σχετικό αίτημα το οποίο κατατίθεται στην αρμόδια διεύθυνση προγραμματισμού προσλήψεων του υπουργείου Εσωτερικών διαμορφώθηκε με βάση τις ανάγκες και τις προτεραιότητες που έχουν τεθεί για την κάλυψη κρίσιμων υπηρεσιών για την Περιφέρεια.</p>
      <p>Με αφορμή τη σχετική απόφαση ο Περιφερειάρχης Αττικής Γ. Πατούλης επισημαίνει με δηλώσεις του:</p>
      <p>«Προτεραιότητα μας είναι η εύρυθμη λειτουργία των υπηρεσιών της Περιφέρειας Αττικής, προς όφελος των πολιτών καθώς σε αυτούς δίνουμε λογαριασμό. Από την πρώτη στιγμή που αναλάβαμε καθήκοντα στη Περιφέρεια Αττικής, επισημάναμε την ανάγκη να ενισχυθούν οι υπηρεσίες με νέο μόνιμο προσωπικό,  προκειμένου από τη μία να εξυπηρετήσουμε αποτελεσματικότερα τους πολίτες. Η υποστελέχωση των υπηρεσιών μας είναι ένα πρόβλημα που οφείλουμε να το αντιμετωπίσουμε με στόχο την καλύτερη εξυπηρέτηση των πολιτών. Για το λόγο αυτό με στοχευμένες κινήσεις, ενισχύουμε τις υπηρεσίες μας με νέο προσωπικό. Προτεραιότητα μας είναι η βελτίωση της καθημερινότητας των πολιτών και η ενίσχυση της αποτελεσματικότητας των υπηρεσιών μας. Σε κάθε περίπτωση παραμένω σταθερός στη θέση διαμόρφωσης θεσμικού πλαισίου το οποίο θα επιτρέπει στους ΟΤΑ α’ και β’ Βαθμού, να αποφασίζουν οι ίδιοι για την κάλυψη των αναγκών τους σε προσωπικό που θα προσλαμβάνουν εφαρμόζοντας αυστηρό πλαίσιο κριτηρίων».</p>
      <p>
        <u>Η χαρτογράφηση των  αιτημάτων της περιφέρειας για την κάλυψη των 300 κενών θέσεων </u>
      </p>
      <p>Για την τελική διαμόρφωση των αιτημάτων της Περιφέρειας Αττικής και την κατάρτιση του τελικού πίνακα των αιτημάτων κάλυψης κενών θέσεων, ελήφθησαν υπόψη τα υφιστάμενα κενά οργανικών θέσεων μόνιμου προσωπικού κατά κατηγορία και κλάδο και οι αποχωρήσεις του τακτικού προσωπικού όπως προέκυψαν κατά το έτος 2019. Επιπλέον δόθηκε προτεραιότητα σε τομείς που αφορούν στην καλύτερη εξυπηρέτηση, στην προστασία της υγείας των  πολιτών, καθώς και στην ενίσχυση των ελεγκτικών μηχανισμών.</p>
      <p>Οι θέσεις που ζητεί να καλυφθούν η Περιφέρεια αφορούν μεταξύ άλλων, Δικηγόρους με έμμισθη εντολή, ΠΕ Γεωτεχνικών, ΠΕ Διοικητικού-Οικονομικού, ΠΕ Ιατρών και Οδοντιάτρων, ΠΕ Φαρμακοποιών, ΠΕ Φαρμακοποιών Δημόσιας Υγείας ΕΣΥ και ΠΕ Φαρμακοποιών Ελεγκτών, ΠΕ Κοινωνικών Λειτουργών, ΠΕ Μηχανικών και ΤΕ Μηχανικών, ΠΕ Περιβάλλοντος, ΠΕ Πληροφορικής και ΤΕ Πληροφορικής, ΤΕ Διοικητικού-Λογιστικού, ΤΕ Επαγγελμάτων Υγείας και Πρόνοιας, ΤΕ Τεχνολόγων Γεωπονίας, ΤΕ Τεχνολόγων Τροφίμων, ΔΕ Οδηγών, ΔΕ Διοικητικών-Γραμματέων και άλλων ειδικοτήτων,  ΔΕ Χειριστών Μηχανημάτων και ΥΕ Βοηθητικού Προσωπικού.</p>
      <p>
        <b>Ο αναλυτικός πίνακας ανά ειδικότητα </b>
      </p>
      <figure>
        <img src="https://www.epoli.gr/content/data/multimedia/images/nov_2019/Pinakas_300_Theseis.jpg"/>
      </figure>
    </article>
  </body>
</html>