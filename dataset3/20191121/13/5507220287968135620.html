<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187773/"/>
    <meta property="og:site_name" content="Janam TV"/>
    <meta property="article:published_time" content="2019-11-21T13:04:27+00:00"/>
    <meta property="og:title" content="വാളയാർ; ജുഡീഷ്യൽ അന്വേഷണത്തിൽ തൃപ്തിയില്ല; സിബിഐ അന്വേഷണമാണ് വേണ്ടതെന്ന് പെൺകുട്ടികളുടെ അമ്മ"/>
    <meta property="og:description" content="പാലക്കാട്: വാളയാറിലെ പെൺകുട്ടികളുടെ മരണവുമായി ബന്ധപ്പെട്ട കേസിൽ ഇപ്പോൾ പ്രഖ്യാപിച്ച ജുഡീഷ്യൽ അന്വേഷണത്തിൽ തൃപ്തിയില്ലെന്ന് പെൺകുട്ടികളുടെ അമ്മ. സിബിഐ"/>
  </head>
  <body>
    <article>
      <h1>വാളയാർ; ജുഡീഷ്യൽ അന്വേഷണത്തിൽ തൃപ്തിയില്ല; സിബിഐ അന്വേഷണമാണ് വേണ്ടതെന്ന് പെൺകുട്ടികളുടെ അമ്മ</h1>
      <address><time datetime="2019-11-21T13:04:27+00:00">21 Nov 2019, 13:04</time> by <a rel="author">Janam TV Web Desk</a></address>
      <p>പാലക്കാട്: വാളയാറിലെ പെൺകുട്ടികളുടെ മരണവുമായി ബന്ധപ്പെട്ട കേസിൽ ഇപ്പോൾ പ്രഖ്യാപിച്ച ജുഡീഷ്യൽ അന്വേഷണത്തിൽ തൃപ്തിയില്ലെന്ന് പെൺകുട്ടികളുടെ അമ്മ. സിബിഐ അന്വേഷണമാണ് വേണ്ടത്. തെറ്റു ചെയ്തവർ ശിക്ഷിക്കപ്പെടണം. സി.ബി. ഐ. അന്വേഷണത്തെ അട്ടിമറിക്കാനാണോ ജുഡീഷ്യൽ അന്വേഷണം എന്ന് സംശയമുണ്ടെന്നും പെൺകുട്ടികളുടെ അമ്മ പറഞ്ഞു.</p>
      <p>വാളയാർ കേസിൽ ജുഡീഷ്യൽ അന്വേഷണം നടത്താനുള്ള സർക്കാറിന്റെ തീരുമാനം അങ്ങേയറ്റം പ്രതിഷേധാർഹമാണെന്ന് പട്ടികജാതി മോർച്ച സംസ്ഥാന അദ്ധ്യക്ഷൻ പി സുധീർ പറഞ്ഞു. ഇത് സിപിഎം പ്രവർത്തകരായ പ്രതികളെയും കേസ് അട്ടിമറിച്ച പോലീസ് ഉദ്യോഗസ്ഥരെയും സംരക്ഷിക്കാനുള്ള സർക്കാരിന്റെ അവസാന ശ്രമമാണ്. കേസന്വേഷണത്തിൽ ഗുരുതരമായ ക്രമക്കേടുകൾ നടന്നുവെന്ന് സർക്കാർ തന്നെ ഹൈക്കോടതിയിൽ വ്യക്തമാക്കിയിട്ടുണ്ട്. ഈ സാഹചര്യത്തിൽ കേസ് അട്ടിമറിച്ച ഉദ്യോഗസ്ഥർക്കെതിരെ കർശനമായ നടപടികളാണാവശ്യം.</p>
      <p>കോടതിയിൽ തെറ്റുപറ്റിയെന്ന് സർക്കാർ തന്നെ ഏറ്റുപറഞ്ഞ സാഹചര്യത്തിൽ കേസ് സിബിഐക്ക് കൈമാറി പുനരന്വേഷണം നടത്താൻ സർക്കാർ തയ്യാറാകണം. ഹൈക്കോടതി അപ്പീൽ പരിഗണിക്കാനിരിക്കവെയുള്ള സർക്കാരിന്റെ ജുഡീഷ്യൽ അന്വേഷണ പ്രഖ്യാപനം ഏറ്റവും വലിയ തട്ടിപ്പാണ്. അതംഗീകരിക്കില്ല. സിബിഐ അന്വേഷണം പ്രഖ്യാപിക്കുന്നതുവരെ ശക്തമായ പ്രക്ഷോഭങ്ങൾക്ക് പട്ടികജാതി മോർച്ച നേതൃത്വം നൽകുമെന്നും സുധീർ പറഞ്ഞു.</p>
    </article>
  </body>
</html>