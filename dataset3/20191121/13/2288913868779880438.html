<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04728834"/>
    <meta property="og:site_name" content="De Standaard"/>
    <meta property="article:published_time" content="2019-11-21T13:49:00+00:00"/>
    <meta property="og:title" content="Wolfsburg kan opnieuw op doelman Koen Casteels rekenen"/>
    <meta property="og:description" content="Koen Casteels, de doelman van het Duitse Wolfsburg, is hersteld van het barstje in zijn kuitbeen dat hem bijna drie maanden aan de kant hield. Zaterdag maa..."/>
  </head>
  <body>
    <article>
      <h1>Wolfsburg kan opnieuw op doelman Koen Casteels rekenen</h1>
      <address>
        <time datetime="2019-11-21T13:49:00+00:00">21 Nov 2019, 13:49</time>
      </address>
      <p>
        <b>Koen Casteels, de doelman van het Duitse Wolfsburg, is hersteld van het barstje in zijn kuitbeen dat hem bijna drie maanden aan de kant hield. Zaterdag maakt de 27-jarige Rode Duivel zijn comeback in de competitiewedstrijd op het veld van Eintracht Frankfurt.</b>
      </p>
      <p>Op de vraag of Casteels zaterdagnamiddag weer tussen de palen staat, antwoordde zijn coach Oliver Glasner donderdag volmondig “ja!”. Casteels blesseerde zich op 31 augustus in de thuiswedstrijd tegen Paderborn (1-1). Hij speelde die match uit maar klaagde achteraf over pijn in het kuitbeen. Onderzoek wees uit dat de Limburger een barstje had opgelopen.</p>
      <p>Door de blessure miste Casteels onder meer de laatste zes EK-kwalificatiewedstrijden en de Europa Leagueduels tegen AA Gent. Wolfsburg staat na elf speeldagen op de tiende plaats in de Bundesliga met zeventien punten, evenveel als Frankfurt. (<i>belga</i>)</p>
    </article>
  </body>
</html>