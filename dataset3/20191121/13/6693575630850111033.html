<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/economie/1270360/dit-is-wat-een-varkensboer-krijgt-als-hij-stopt.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-21T13:07:11+00:00"/>
    <meta property="og:title" content="Dit is wat een varkensboer krijgt als hij stopt"/>
    <meta property="og:description" content="Het Rijk heeft 180 miljoen euro beschikbaar gesteld voor de zogenoemde 'warme sanering' van de varkenssector in Nederland. Vandaag is bekend geworden wat boeren..."/>
  </head>
  <body>
    <article>
      <h1>Dit is wat een varkensboer krijgt als hij stopt</h1>
      <address><time datetime="2019-11-21T13:07:11+00:00">21 Nov 2019, 13:07</time> by <a rel="author" href="https://www.welingelichtekringen.nl/author/desiree-du-roy" target="_blank">Désirée du Roy</a></address>
      <p>Het Rijk heeft 180 miljoen euro beschikbaar gesteld voor de zogenoemde ‘warme sanering’ van de varkenssector in Nederland. Vandaag is bekend geworden wat boeren in het oosten en zuiden per varken krijgen als ze vrijwillig stoppen. De verschillen zijn groot.</p>
      <p>Een boer in het oosten van Nederland ontvangt 52 euro per varken, terwijl een Brabantse varkensboer 151 euro krijgt. Dat heeft met vraag en aanbod te maken. In het oosten zijn er veel meer rechten te koop dan in het zuiden en een Brabantse boer mag geen rechten kopen in Twente, legt het ministerie van Landbouw uit. Verder is er ook een vergoeding voor de sloop van stallen bekend gemaakt. Die hangt af van de omvang en de bouwdatum van de gebouwen.</p>
      <p>Varkensboeren kunnen zich tot 15 januari inschrijven voor de regeling. Het is afwachten hoeveel belangstelling er is en of de 180 miljoen die beschikbaar is gesteld, voldoende is. De saneringssubsidie was eigenlijk in het leven geroepen vanwege geuroverlast. De boerderijen die in de buurt van woonhuizen liggen krijgen dan ook voorrang. Maar de regeling kan tevens voor een substantiële afname van de stikstofuitstoot zorgen.</p>
    </article>
  </body>
</html>