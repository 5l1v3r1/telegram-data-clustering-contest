<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187774/"/>
    <meta property="og:site_name" content="Janam TV"/>
    <meta property="article:published_time" content="2019-11-21T13:05:06+00:00"/>
    <meta property="og:title" content="ഗുണനിലവാരമില്ലെന്ന് കണ്ടെത്തി സര്‍ക്കാര്‍ ആശുപത്രികളില്‍ നിന്നും പിന്‍വലിച്ച ഡയാലിസിസ് വീണ്ടും വിതരണത്തില്‍"/>
    <meta property="og:description" content="തിരുവനന്തപുരം:ഗുണനിലവാരമില്ലെന്ന് കണ്ടെത്തിയതിനെ തുടര്‍ന്ന് സര്‍ക്കാര്‍ ആശുപത്രികളില്‍ നിന്നും പിന്‍വലിച്ച ഡയാലിസിസ് മരുന്ന് വീണ്ടും വിതരണം ചെയ്ത് കേരളാ"/>
  </head>
  <body>
    <article>
      <h1>ഗുണനിലവാരമില്ലെന്ന് കണ്ടെത്തി സര്‍ക്കാര്‍ ആശുപത്രികളില്‍ നിന്നും പിന്‍വലിച്ച ഡയാലിസിസ് വീണ്ടും വിതരണത്തില്‍</h1>
      <address><time datetime="2019-11-21T13:05:06+00:00">21 Nov 2019, 13:05</time> by <a rel="author">Janam TV Web Desk</a></address>
      <p>തിരുവനന്തപുരം:ഗുണനിലവാരമില്ലെന്ന് കണ്ടെത്തിയതിനെ തുടര്‍ന്ന് സര്‍ക്കാര്‍ ആശുപത്രികളില്‍ നിന്നും പിന്‍വലിച്ച ഡയാലിസിസ് മരുന്ന് വീണ്ടും വിതരണം ചെയ്ത് കേരളാ മെഡിക്കല്‍ സര്‍വ്വീസസ് കോര്‍പ്പറേഷന്‍. ഗവ.ഡ്രഗ്‌സ് ലബോറട്ടറി സാമ്പിള്‍ പരിശോധിച്ച് ഗുണനിലവാരമില്ലെന്ന് സാക്ഷ്യപ്പെടുത്തിയ പെരിട്ടോണിയല്‍ ഡയാലിസിസ് ഫ്‌ളൂയിഡ് ഇന്‍ജക്ഷന്‍ മരുന്നാണ് വിതരണം ചെയ്തത്.</p>
      <p>മരുന്നിനുള്ളില്‍ നിന്നും വയലറ്റ് നിറത്തിലുള്ള പദാര്‍ത്ഥം കണ്ടെത്തിയതിനെ തുടര്‍ന്നാണ് മരുന്നു വിതരണം മരവിപ്പിച്ചത്. പിന്നീടാണ് ഇതിന്റെ സാമ്പിള്‍ ഗവ. ഡ്രഗ്‌സ് ലബോറട്ടറിയില്‍ പരിശോധനയ്ക്ക് നല്‍കിയത്. പരിശോധനയില്‍ മരുന്നിന് ഗുണനിലവാരമില്ലെന്ന് കണ്ടെത്തിയതോടെ ഈ ബാച്ചിലെ മുഴുവന്‍ മരുന്നും പിന്‍വലിച്ചു.</p>
      <p>എന്നാല്‍ പുനരുപയോഗത്തിന് ഡ്രഗ്‌സ് കണ്‍ട്രോളര്‍ വിഭാഗം നല്‍കിയ അനുമതിയെ തുടര്‍ന്നാണ് മരുന്നു വിതരണം ചെയ്തതെന്നാണ് കെ.എം.എസ്.സി.എല്‍ അറിയിച്ചത്. ഫയലുകള്‍ പരിശോധിച്ചതിന് ശേഷം പ്രതികരിക്കാമെന്ന് ഡ്രഗ്‌സ് കണ്‍ട്രോളര്‍ വ്യക്തമാക്കി.</p>
    </article>
  </body>
</html>