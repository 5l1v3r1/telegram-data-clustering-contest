<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/scandal-de-spionaj-intre-serbia-i-rusia-ce-ordin-a-dat-preedintele-sarb-148774.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T13:10:00+00:00"/>
    <meta property="og:title" content="Scandal de spionaj între Serbia și Rusia: Ce ordin a dat președintele sârb"/>
    <meta property="og:description" content="Preşedintele sârb Aleksandar Vucic a dat ordin Agenţiei de Securitate Militare a Serbiei (VBA) să ancheteze un posibil caz de spionaj, după ce în spaţiul public a apărut o..."/>
  </head>
  <body>
    <article>
      <h1>Scandal de spionaj între Serbia și Rusia: Ce ordin a dat președintele sârb</h1>
      <address>
        <time datetime="2019-11-21T13:10:00+00:00">21 Nov 2019, 13:10</time>
      </address>
      <p>Preşedintele sârb Aleksandar Vucic a dat ordin Agenţiei de Securitate Militare a Serbiei (VBA) să ancheteze un posibil caz de spionaj, după ce în spaţiul public a apărut o înregistrare în care un diplomat rus înmânează o sumă de bani unui înalt responsabil sârb, a anunţat miercuri şefa guvernului Ana Brnabic, citată de Tanjug şi Gazeta.ru.</p>
      <p>'Am vorbit cu preşedintele Aleksandar Vucic, el a ordonat VBA să ancheteze cazul. Încă nu dispunem de toate informaţiile, dar dacă totul se dovedeşte că este adevărat, atunci va fi o chestiune serioasă şi o problemă pentru noi', a afirmat Brnabic într-o declaraţie pentru publicaţia Blic.</p>
      <p>Ea a spus că preşedintele Vucic, în calitatea sa de comandant şef al forţelor armate sârbe, a convocat o reuniune la care vor fi date publicităţii rezultatele anchetei, adăugând că aşteaptă să aibă informaţii complete asupra acestui caz până la finalul zilei de miercuri.</p>
      <p>În acelaşi timp, preşedinţia de la Belgrad a anunţat pentru joi o întâlnire între Vucic şi ambasadorul rus la Belgrad, Aleksandr Boţan-Harcenko, dar nu este clar la iniţiativa cui are loc această întâlnire şi dacă are legătură cu acest caz de spionaj, notează Tanjug.</p>
      <p>Potrivit Blic, o înregistrare video publicată la 17 noiembrie pe YouTube arată un diplomat rus şi ofiţer al Serviciilor de informaţii militare ruse (GRU), Gheorghi Kleban, înmânând bani unui bărbat care se presupune că este un înalt oficial sârb, într-o parcare din Belgrad.</p>
      <p>Agenţia de Informaţii a Serbiei (BIA) a confirmat miercuri autenticitatea acestei înregistrări video, făcută cu camera ascunsă, în care ofiţerul (colonelul) GRU, Gheorghi Kleban, îi înmânează o sumă de bani unui bărbat despre care se spune că este un agent de informaţii sârb.</p>
    </article>
  </body>
</html>