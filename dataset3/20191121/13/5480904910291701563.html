<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hamacek-policie-nespousti-kamerove-poznavani-obliceje-v-praze/1823682?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T13:38:00+00:00"/>
    <meta property="og:title" content="Hamáček: Policie nespouští kamerové poznávání obličeje v Praze"/>
    <meta property="og:description" content="Praha - Policie nespouští systém kamerového rozpoznávání obličejů v Praze, chtěla pouze zahájit diskusi o jeho možném využití na místech s vysokou koncentrací osob. Novinářům to dnes řekl minstr vnitra Jan Hamáček (ČSSD). Podle něj nyní systém funguje pouze na pražském Letišti Václava Havla, po vyhodnocení pilotního provozu se zváží zavedení i na další mezinárodní letiště v Česku."/>
  </head>
  <body>
    <article>
      <h1>Hamáček: Policie nespouští kamerové poznávání obličeje v Praze</h1>
      <address><time datetime="2019-11-21T13:38:00+00:00">21 Nov 2019, 13:38</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Policie nespouští systém kamerového rozpoznávání obličejů v Praze, chtěla pouze zahájit diskusi o jeho možném využití na místech s vysokou koncentrací osob. Novinářům to dnes řekl minstr vnitra Jan Hamáček (ČSSD). Podle něj nyní systém funguje pouze na pražském Letišti Václava Havla, po vyhodnocení pilotního provozu se zváží zavedení i na další mezinárodní letiště v Česku.</p>
      <p>Server iRozhlas.cz ve středu informoval, že vedení pražské policie požádalo magistrát, aby aktivoval na šesti místech v hlavním městě automatické rozpoznávání obličejů. Policie by tak mohla automatizovaně sledovat a zaznamenávat pohyb osob, které kamery zachytí. Návrh kritizoval primátor Zdeněk Hřib (Piráti).</p>
      <p>"Rozhodně to není o tom, že by pražská policie spouštěla systém face recognition (rozpoznávání obličejů) v Praze. Celý ten problém vznikl tak, že pražská policie provedla vyhodnocení funkčnosti pražského kamerového systému na žádost magistrátu a v rámci svých připomínek nadnesla jeden bod, zda by nebylo vhodné otevřít diskusi o případném uplatnění systému face recognition na místech, kde je vyšší koncentrace osob," řekl Hamáček. Podle něj tím bylo míněno Hlavní nádraží a některé stanice metra.</p>
      <p>"Rozhodně pražská policie nic nespouští, pouze navrhla pražskému magistrátu, aby se o tom zahájila diskuse," dodal Hamáček. Upozornil, že systém kamerového rozpoznávání obličejů naráží na ochranu osobních údajů. "Pokud bychom měli přistoupit k takové modernizaci, bude to vyžadovat velmi širokou diskusi v rámci české společnosti," řekl.</p>
      <p>Kamery, které umí za pomoci speciálního softwaru rozlišovat obličeje, slouží policii při hledání pachatelů trestných činů či ztracených osob. Zároveň technologie vyvolává pochybnosti kvůli možnému zneužívání či nespolehlivosti.</p>
      <p>Systém pro rozpoznávání obličejů funguje na pražském Letišti Václava Havla. Na letišti je 145 kamer, které jsou schopny okamžitě porovnat zachycenou tvář s databází hledaných osob. Kamerový systém se stal loni předmětem diskusí při dopadení hledaných turistů z Nizozemska, kteří napadli v centru Prahy personál restaurace. Policisté tehdy systém nevyužili a na přítomnost hledaných turistů na letišti upozornili až svědci a ostraha letiště.</p>
    </article>
  </body>
</html>