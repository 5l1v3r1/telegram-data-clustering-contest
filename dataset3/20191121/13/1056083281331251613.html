<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019663/%D8%B3%D8%A7%D9%85%D8%A7%D9%86%D8%AF%D9%87%DB%8C-%D8%B2%D8%A8%D8%A7%D9%84%D9%87-%D8%AF%D8%B1-%D8%B3%D8%B1%D8%A7%D9%88%D8%A7%D9%86-%D8%A8%D8%A7-%D8%AC%D8%AF%DB%8C%D8%AA-%D9%BE%DB%8C%DA%AF%DB%8C%D8%B1%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T13:14:14+00:00"/>
    <meta property="og:title" content="ساماندهی زباله در سراوان با جدیت پیگیری می شود"/>
    <meta property="og:description" content="ایسنا/گیلان فرماندار رشت گفت: مردم منطقه سراوان طی سال های اخیر متحمل رنج های فراوان شده اند که از آنان به جهت صبر و تحمل شان قدردانی می کنیم و بدانند که اقدامات لازم تا رفع کامل مشکلات بهداشتی و زیست محیطی در منطقه سراوان با جدیت پیگیری می شود."/>
  </head>
  <body>
    <article>
      <h6 class="kicker">فرماندار رشت:</h6>
      <h1>ساماندهی زباله در سراوان با جدیت پیگیری می شود</h1>
      <address><time datetime="2019-11-21T13:14:14+00:00">21 Nov 2019, 13:14</time> by <a rel="author">محدثه مهدوی</a></address>
      <p>ایسنا/گیلان فرماندار رشت گفت: مردم منطقه سراوان طی سال های اخیر متحمل رنج های فراوان شده اند که از آنان به جهت صبر و تحمل شان قدردانی می کنیم و بدانند که اقدامات لازم تا رفع کامل مشکلات بهداشتی و زیست محیطی در منطقه سراوان با جدیت پیگیری می شود.</p>
      <p>میرشمس مومنی زاده امروز در شورای اداری شهرستان رشت، با اشاره به اصلاح قیمت بنزین، اظهار کرد: هرگونه افزایش قیمت کالا و خدمات در بخش‌های دولتی و خصوصی، ممنوع است و با متخلفان برخورد می شود.</p>
      <p>فرماندار شهرستان رشت با بیان اینکه تغییر نرخ بنزین دغدغه و نگرانی هایی برای مردم ایجاد کرده که طبیعی است، افزود: با توجه به سیاست دولت و همچنین عدم تغییر نرخ گازوئیل، افزایش نرخ بنزین هیچ تاثیری روی نرخ کالا و حمل و نقل ندارد و این موضوع هم به همه مدیران ابلاغ شده است.</p>
      <p>مومنی زاده با بیان اینکه مسئولان هر مشکلی در رابطه با افزایش قیمت بنزین در جامعه را به فرمانداری انعکاس دهند تا با انتقال آن به مرکز تمهیدات لازم اندیشیده شود، گفت: دولت اقدامات جبرانی را برای سرویس‌های حمل و نقل انجام می‌دهد و درصدد است تا معیشت مردم با مشکل مواجه نشود.</p>
      <p>وی با اشاره به تلاش مدیران استان برای حل معضل پسماند در سایت تخلیه زباله سراوان تصریح کرد: در حال حاضر مرحله تکمیل تصفیه خانه شیرابه در حال انجام است که سپس عملیات احداث دستگاه زباله سوز در این محل آغاز می شود و همچنین پیگیر توسعه خطوط کودآلی در منطقه لاکان رشت هستیم.</p>
      <p>فرماندار رشت با تاکید بر جدیت در ساماندهی سایت زباله سراوان، اضافه کرد: مردم منطقه سراوان طی سال های اخیر متحمل رنج های فراوان شده اند که از آنان به جهت صبر و تحمل شان قدردانی می کنیم و بدانند که اقدامات لازم تا رفع کامل مشکلات بهداشتی و زیست محیطی در منطقه سراوان با جدیت پیگیری خواهد شد.</p>
      <p>مومنی زاده با اشاره به برگزاری انتخابات مجلس شورای اسلامی در اسفندماه امسال، بر رعایت مرّ قانون تاکید و گفت: مقدمات برگزاری یازدهمین دوره انتخابات مجلس در شهرستان رشت فراهم شده و از دهم آذرماه هم فرآیند رسمی آن آغاز می شود.</p>
      <p>جبار کوچکی نژاد، نماینده مردم رشت در مجلس شورای اسلامی در ادامه از مسئولین خواست تا اجازه تخلیه زباله را در منطقه سراوان ندهند، گفت: طی سالیان گذشته دپوی زباله در سراوان و شیرآبه های ناشی از آن سبب بروز مشکلات فراوانی برای مردم و محیط زیست منطقه شده است.</p>
      <p>وی با انتقاد از اجرا نشدن طرح حمل و نقل ریلی در رشت، گفت: هشت سال از تخصیص ردیف اعتباری برای این پروژه می گذرد اما هیچ اتفاقی در راستای اجرای این طرح رخ نداده است.</p>
      <p>محمدصادق حسنی، دیگر نماینده رشت در مجلس شورای اسلامی نیز با اشاره به راهکارهای پیش بینی شده برای ساماندهی پسماند، تصریح کرد: سایت زباله سراوان امروز به یک معضل ملی تبدیل شده، مسئولین هم در طی سال ها وعده های مختلفی را به مردم در راستای حل این معضل داده اند لذا باید اقدامات ما به گونه ای باشد که سبب اعتمادسازی آنها شود.</p>
      <p>اسماعیل حاجی پور، رئیس شورای شهر رشت در ادامه با اشاره به تلاش های شبانه روزی شهرداری رشت برای حل مشکل زباله در سراوان، اظهار کرد: اقدامات خوبی برای تاسیس تصفیه‌خانه شیرابه زباله سراوان در حال انجام است که پیش بینی  می شود تا دو ماه آینده به بهره برداری برسد.</p>
      <p>وی با بیان اینکه در حال حاضر هفت طرح زیرساختی و توسعه ای شهرداری رشت با همکاری قرارگاه سازندگی خاتم الانبیاء برای اجرا آماده است، اضافه کرد: این طرح ها شامل، ساماندهی دو رودخانه زرجوب و گوهر رود، احداث پل‌های رو گذر در میدان نیروی دریایی، میدان ولیعصر به گلباغ نماز، زیرگذر میدان شهرداری، کمربندی خیابان شهدا به پیربازار و احمد گوراب و همچنین طرح قطار شهری رشت می شوند که متاسفانه محدودیت منابع مالی سبب تاخیر در اجرای این پروژه ها شده است.</p>
      <p>حاجی پور با بیان اینکه تا پایان امسال 30 درصد از فاضلاب‌های شهر رشت جمع آوری به تصفیه خانه هدایت می شوند، خاطرنشان کرد: امیدواریم با تلاش های بی وقفه مسئولان استانی شاهد اتفاقات خوبی در رابطه با حل مشکل زباله در منطقه سراوان باشیم.</p>
      <p>انتهای پیام</p>
    </article>
  </body>
</html>