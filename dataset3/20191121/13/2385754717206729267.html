<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598440/arxizei-o-programmatismos-gia-anegersi-neou-sxoleiou-sti-larnaka"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T13:41:00+00:00"/>
    <meta property="og:title" content="Αρχίζει ο προγραμματισμός για ανέγερση νέου σχολείου στη Λάρνακα"/>
    <meta property="og:description" content="Αρχίζει ο προγραμματισμός για ανέγερση νέου εκπαιδευτικού ιδρύματος στη Λάρνακα, στο πλαίσιο ενός ευρύτερου εκπαιδευτικού ανασχεδιασμού της πόλης, ανέφερε..."/>
  </head>
  <body>
    <article>
      <h1>Αρχίζει ο προγραμματισμός για ανέγερση νέου σχολείου στη Λάρνακα</h1>
      <address><time datetime="2019-11-21T13:41:00+00:00">21 Nov 2019, 13:41</time> by <a rel="author">SigmaLive</a></address>
      <p><b>Αρχίζει ο προγραμματισμός για ανέγερση νέου εκπαιδευτικού ιδρύματος στη Λάρνακα, στο πλαίσιο ενός ευρύτερου εκπαιδευτικού ανασχεδιασμού της πόλης, ανέφερε σήμερα ο Υπουργός Παιδείας, Πολιτισμού, Αθλητισμού και Νεολαίας Κώστα Χαμπιαούρης.<br/></b> <br/>Ύστερα από την απόφαση του Υπουργικού Συμβουλίου για υλοποίηση της συμφωνίας που επιτεύχθηκε πρόσφατα, μεταξύ του Υπουργείου Παιδείας και της Διαχειριστικής Επιτροπής του «Ορφανοτροφείου και Τεχνικής Σχολής, Δημητράκης Γ. Διανέλλος» στη Λάρνακα, σύμφωνα με την οποία η Διανέλλειος Σχολή περιέρχεται στο δημόσιο και μπορεί να γίνει προγραμματισμός για ανέγερση νέου σχολείου στη πόλη, ο Υπουργός Κώστας Χαμπιαούρης επισκέφθηκε σήμερα τη Σχολή.<br/> <br/>Σε δηλώσεις του ο Υπουργός Παιδείας εξέφρασε «χαρά και ικανοποίηση για το αίσιο τέλος που έλαβε το συγκεκριμένο θέμα. Η Διανέλλειος Τεχνική Σχολή θα αποτελέσει μέρος ενός ευρύτερου εκπαιδευτικού ανασχεδιασμού της Λάρνακας και από σήμερα και ύστερα από συνεννόηση των τοπικών αρχών και των λειτουργών του Υπουργείου Παιδείας, ξεκινά ένας ευρύτερος ανασχεδιασμός της πόλης με συγκεκριμένα χρονοδιαγράμματα για να μπορέσουμε να επιφέρουμε αυτό που για χρόνια ζητούσαν οι γονείς, τα παιδιά και οι πολιτειακές και πολιτικές αρχές της Λάρνακας».<br/> <br/>Ταυτόχρονα εξέφρασε αισιοδοξία ότι «θα πάνε όλα καλά στο μέλλον».<br/> <br/>Απαντώντας σε σχετική ερώτηση ο κ. Χαμπιαούρης είπε ότι στη Λάρνακα «υπάρχουν σχολεία που έχουν μεγάλο ή μικρό αριθμό μαθητών, υπάρχουν σχολεία στα οποία υπάρχουν κτιριολογικές ανάγκες και γι’ αυτό θα πρέπει να γίνει αυτός ο ευρύτερος εκπαιδευτικός ανασχεδιασμός, για να δούμε με ποιο τρόπο θα αξιοποιήσουμε με τον καλύτερο δυνατό τρόπο, το συγκεκριμένο χώρο της Διανελλείου Τεχνικής Σχολής».<br/> <br/>Ερωτηθείς κατά πόσον υπάρχει χρονικός ορίζοντας για την κατεδάφιση του κτιρίου, ο κ. Χαμπιαούρης απάντησε πως «αυτό μπορεί να γίνει άμεσα. Εχουν ληφθεί αποφάσεις, υπάρχουν τα χρήματα και θα δούμε το θέμα με τις τεχνικές υπηρεσίες του Υπουργείου Παιδείας».   <br/> <br/>Όσον αφορά το θέμα του Γυμνασίου Δροσιάς που είναι κτισμένο σε τουρκοκυπριακή γη, ο Υπουργός είπε πως και αυτό το θέμα θα πάει «πακέτο με όλες εκπαιδευτικές ανάγκες της Λάρνακας. Θα γίνει προγραμματισμός με συγκεκριμένα χρονοδιαγράμματα για να μπορέσουμε να επιφέρουμε αυτό που για χρόνια ζητούσε η πόλη».<br/> <br/>Σε ερώτηση κατά πόσον υπάρχει το ενδεχόμενο ανέγερσης και άλλου σχολείου στη Λάρνακα, απάντησε «βεβαίως. Δεν θα δούμε αποσπασματικά το κάθε σχολείο αλλά θα γίνει ευρύτερος εκπαιδευτικός ανασχεδιασμός με χρονοδιαγράμματα, θα δούμε τους προϋπολογισμούς μας, όλοι θα γνωρίζουν ότι σε 3 - 4 χρόνια θα ολοκληρωθεί ένα συγκεκριμένο έργο και μέσα σ’ αυτό το πλαίσιο θα κινηθούμε».<br/> <br/>Ερωτηθείς για το θέμα του Πανεπιστημίου στη Λάρνακα, ο κ. Χαμπιαούρης είπε ότι το ζήτημα συζητήθηκε πριν λίγο καιρό στο γραφείο του «στην παρουσία του Δημάρχου Λάρνακας, αξιωματούχων της πόλης, του Πανεπιστημίου και της Προεδρίας και προχωρά. Ζητήσαμε να μας δώσουν συγκεκριμένες εισηγήσεις, ο Πρόεδρος της Δημοκρατίας επιδεικνύει ιδιαίτερη ευαισθησία και έδωσε ξεκάθαρες οδηγίες ότι θέλει συγκεκριμένη πρόταση για να δούμε πώς προχωρούμε».<br/> <br/>Ανέφερε ακόμα ότι «υπάρχουν ήδη δύο χώροι» για να φιλοξενήσουν το Πανεπιστήμιο και πρόσθεσε πως «μόλις έχουμε τη σχετική μελέτη θα δούμε πώς προχωρούμε και με το συγκεκριμένο θέμα».<br/> <br/>Από την πλευρά του Μητροπολίτης Κιτίου Νεκτάριος ανέφερε ότι οι συνομιλίες για συμφωνία «με το Υπουργείο Παιδείας για το μέλλον της Διανελλείου Τεχνικής Σχολής, ξεκίνησαν από τον προκάτοχο μου Μητροπολίτη τέως Κιτίου Χρυσόστομο και έχουν ολοκληρωθεί. Θέλουμε να ευχαριστήσουμε τον Υπουργό Παιδείας που επί των ημερών του λύθηκε το θέμα και έγινε ανταλλαγή μεταξύ του Διανέλλειου Ορφανοτροφείου και του Υπουργείου Παιδείας, με αποτέλεσμα ένα φλέγον ζήτημα για την Λάρνακα να επιλύεται».<br/> <br/>Ο Δήμαρχος Λάρνακας Ανδρέας Βύρας ανέφερε ότι «με ιδιαίτερη χαρά ενημερωθήκαμε ότι έχει λήξει το συγκεκριμένο θέμα που απασχολεί την πόλη για πάρα πολλά χρόνια, αφού η Διανέλλειος Τεχνική Σχολή είναι ένας ιστορικός χώρος και μια περιοχή που είναι ταυτισμένη με τη  εκπαίδευση και την ιστορία της εκπαίδευσης για τη Λάρνακα. Λόγω των προβλημάτων που υπήρχαν με το κτίριο, που κατάντησε εστία ρύπανσης για τη Λάρνακα, από κόσμημα που ήταν για την πόλη, το σχολείο βρίσκεται σήμερα σε άσχημη κατάσταση».<br/> <br/>Πρόσθεσε ότι «η λύση που βρέθηκε ήταν ένα πάγιο αίτημα της πόλης, ότι δηλαδή ο συγκεκριμένος χώρος πρέπει να αξιοποιηθεί προς όφελος της εκπαίδευσης της Λάρνακας, να παραμείνει δηλαδή ο ιστορικός χώρος όπως ο ευεργέτης ήθελε να μείνει, για σκοπούς εκπαίδευσης. Οφείλουμε να πούμε ότι ήταν καθοριστική η παρέμβαση του Υπουργού Παιδείας, που έδωσε συγκεκριμένη λύση καθώς και του Μητροπολίτη Κιτίου, ο οποίος με την ανάληψη των καθηκόντων του, έδωσε τη σημασία που πρέπει ως ένα σοβαρό θέμα που απασχολούσε τη πόλη».<br/> <br/>Ανέφερε ακόμα ότι τελικά «βρέθηκε μια αμοιβαία αποδεκτή λύση, που διασφαλίζει τα συμφέροντα τόσο της εκπαίδευσης της Λάρνακας όσο και του Ορφανοτροφείου, του οποίου ο εκάστοτε Μητροπολίτης πρέπει να προστατεύσει ώστε να εξασφαλιστεί η συνέχεια του Ιδρύματος».<br/> <br/>Στην επίσκεψη του Υπουργού και Λειτουργών του Υπουργείου Παιδείας στη Διανέλλειο Τεχνική Σχολή παρευρέθηκαν μεταξύ άλλων ο Μητροπολίτης Κιτίου Νεκτάριος, βουλευτές Λάρνακας του ΔΗΣΥ, ΑΚΕΛ και ΔΗΚΟ, ο Πρόεδρος της Σχολικής Εφορείας Λάρνακας και η Πρόεδρος της Ομοσπονδίας Μέσης και Τεχνικής Εκπαίδευσης.<br/> <br/>Πηγή: ΚΥΠΕ </p>
    </article>
  </body>
</html>