<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/21/ujabb_kozepmotoros_csodaautot_mutat_a_hyundai/"/>
    <meta property="og:site_name" content="totalcar"/>
    <meta property="article:published_time" content="2019-11-21T13:34:00+00:00"/>
    <meta property="og:title" content="Újabb középmotoros csodaautót mutat a Hyundai"/>
    <meta property="og:description" content="Az RM19-est a Velosterből alakították át, a gyártó legerősebb turbós négyhengeresével."/>
  </head>
  <body>
    <article>
      <h1>Újabb középmotoros csodaautót mutat a Hyundai</h1>
      <address><time datetime="2019-11-21T13:34:00+00:00">21 Nov 2019, 13:34</time> by <a rel="author">Andróczi Balázs</a></address>
      <p>Nem ez az első <a href="https://totalcar.hu/magazin/hirek/2016/06/03/kozepmotoros_villanyturbos_csoda_a_hyundaitol/">középmotoros Veloster</a>, és úgy hallani, már nem csak guruló laboratóriumnak szánják, mint a korábbiakat.</p>
      <figure>
        <img src="https://kep.index.hu/1/0/3045/30453/304537/30453737_6b89e40eaafe8ead47e987a3ebd4d1e2_wm.jpg"/>
        <figcaption>
          <a href="https://galeria.totalcar.hu/hirek/2019/11/21/hyundai_veloster_rm19_2019/?currpic=30453735">Galéria: Hyundai Veloster RM19 2019 [12 kép]</a>
        </figcaption>
      </figure>
      <p>Ezúttal Los Angelesben állítottak ki a Hyundai standra egy középmotoros Veloster-változatot. Az RM19 minden korábbinál agresszívebb külsejű, arasznyi szélesítésekkel, nagy hátsó szárnnyal, versenyautókat megszégyenítő méretű diffúzorral és az N részleg jellegzetes babakék-narancs festésével. A motorja az i30 N-ből ismert kétliteres, annak is a TCR versenyekre fejlesztett 390 lóerős változata, ami 4 másodpercen belüli gyorsulási időt jelent 100 km/h-ra, és 250 km/h feletti végsebességet.</p>
      <figure>
        <img src="https://kep.index.hu/1/0/3045/30453/304537/30453755_3b193870392e8c618335698140b2fdf5_wm.jpg"/>
        <figcaption>
          <a href="https://galeria.totalcar.hu/hirek/2019/11/21/hyundai_veloster_rm19_2019/?currpic=30453721">Galéria: Hyundai Veloster RM19 2019 [12 kép]</a>
        </figcaption>
      </figure>
      <p>A Hyundai a korábi RM modelleket úgy kommunikálta, mint mozgó laboratóriumokat, ahol új műszaki megoldásokat tesztelhet a kutatás-fejlesztési részleg. Most először hallani olyat, hogy talán szériagyártású modell is lehet ebből az érdekes öszvérből. A Car and Driver legalábbis azt állítja egy meg nem nevezett Hyundai munkatársat idézve, hogy egy hasonló fazonú sorozatgyártmány is szerepel a cég terveiben, persze a túlzó aerodinamikai elemek nélkül.</p>
      <figure>
        <img src="https://kep.index.hu/1/0/3045/30453/304537/30453757_72d3081838a4ba077275e675947b294e_wm.jpg"/>
        <figcaption>
          <a href="https://galeria.totalcar.hu/hirek/2019/11/21/hyundai_veloster_rm19_2019/?currpic=30453731">Galéria: Hyundai Veloster RM19 2019 [12 kép]</a>
        </figcaption>
      </figure>
      <p>Ez első hallásra elég észszerűtlenül hangzik, de a koreai gyártótól láttunk már hasonlóan meglepő döntéseket, gondoljunk csak a Kia Stinger gyártásba küldésére, vagy épp a Veloster szériaváltozatára. Ahhoz hasonlóan egy középmotoros Hyundai sportkocsi is szolgálhat olyan hírnév-építési célokat, amelyek csak hosszabb távon térülhetnek meg.</p>
    </article>
  </body>
</html>