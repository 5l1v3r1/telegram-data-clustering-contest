<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191121_Vegleges_a_magyar_allam_karteritest_kell_fizessen_ket_tranzitzonaba_zart_ferfinek"/>
    <meta property="og:site_name" content="HVG.hu"/>
    <meta property="article:published_time" content="2019-11-21T13:34:00+00:00"/>
    <meta property="og:title" content="Végleges: a magyar állam kártérítést kell fizessen két tranzitzónába zárt férfinak"/>
    <meta property="og:description" content="Az Emberi Jogok Európai Bírósága (EJEB) fellebbviteli fóruma, a Nagykamara is úgy látta, a magyar állam megsértette a menekülők jogait, 5000 eurós kártérítést ítélt meg két sértettnek fejenként, ezzel pont került a 2017-es ítélet végére."/>
  </head>
  <body>
    <article>
      <h1>Végleges: a magyar állam kártérítést kell fizessen két tranzitzónába zárt férfinak</h1>
      <address><time datetime="2019-11-21T13:34:00+00:00">21 Nov 2019, 13:34</time> by <a rel="author">hvg.hu</a></address>
      <p>
        <b>Az Emberi Jogok Európai Bírósága (EJEB) fellebbviteli fóruma, a Nagykamara is úgy látta, a magyar állam megsértette a menekülők jogait, 5000 eurós kártérítést ítélt meg két sértettnek fejenként, ezzel pont került a 2017-es ítélet végére.</b>
      </p>
      <p>Hiába a kormány fellebbezése, újra megítélte az EJEB a Magyar Helsinki Bizottság két ügyfelének a kártérítést, így ki kell fizetniük az 5-5000 eurós kártérítést az Ilias és Ahmed nevű bangladesi ügyfeleknek.</p>
      <p>A hatóságok nem vizsgálták kellő mélységben, mi történhet a panaszosokkal, ha kiutasítják őket, ezzel megsértették az emberi jogaikat. A szerbiai kiutasításuk után még az a veszély is fennállt volna, hogy onnan Görögországba küldik vissza őket, és így tovább, a láncvisszaküldés miatt kínzásnak és embertelen bánásmód fenyegette őket - írja közleményében a Magyar Helsinki Bizottság, amely szerint ez az indoklás teljesen szembemegy a magyar állam menekültpolitikai alapelveivel, melyek szerint az első biztonságos ország már elegendő védelmet nyújt egy menedékkérőnek, és a magyar menekültügyi gyakorlat is ennek megfelelően dobálja vissza Szerbiába azokat, akik vagy nem a tranzitzónában lépnek be magyar területre, vagy Szerbiából érkezve lépnek be a tranzitzónába.</p>
      <figure>
        <img src="https://img3.hvg.hu/image.aspx?id=39e13a47-39ef-4b8b-a8fe-0b785d98d534&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Reviczky Zsolt</cite>
        </figcaption>
      </figure>
      <p>Az EJEB nem találta ugyanakkor megalapozottnak a Magyar Helsinki Bizottság állítását, hogy a két afgán férfi fogva tartva lett volna a tranzitzónában, amit a civil jogvédők elhibázott megítélésnek tartanak.</p>
      <p>A közlemény felidézi, hogy Ilias és Ahmed kálváriája a tranzitzóna működésének első napján indult. 23 napon át voltak oda bezárva, majd a hatóságok menedékkérelmük érdemi vizsgálata nélkül visszakényszerítették őket Szerbiába. A Magyar Helsinki Bizottság segítségével a strasbourgi bírósághoz fordultak, és ítélet is született ügyükben 2017. március 14-én. A bíróság akkor kimondta, hogy fogva voltak tartva, mégpedig jogellenesen. Mert őrizetbe vételükről döntést nem kaptak, nem közölték velük őrizetük időtartamát, és őrizetük ügyében semmilyen jogorvoslatot nem biztosítottak.</p>
      <figure>
        <img src="https://img3.hvg.hu/image.aspx?id=e4341286-0b01-4c08-8a2b-e6b03c5c114c&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Fazekas István</cite>
        </figcaption>
      </figure>
      <p>A Helsinki BIzottság úgy látja, az EJEB ma az Emberi Jogok Európai Egyezményével összeegyeztethetőnek találta olyan emberek fogvatartását, akik valójában nem tudták szabadon elhagyni a tranzitzónát. Személyes szabadságukat csak annak árán nyerhették volna vissza, ha lemondanak egy másik alapvető emberi jogukról, a menedékjogról. A tranzitzónából Magyarország irányába nem léphettek ki, szögesdrót és fegyveres rendőrök állták útjukat. Ugyanez a helyzet volt Szerbiában is, csak ott a szerb egyenruhások tiltották meg a belépést. A szerb kormány pedig 2015 óta tagadja meg a menedékkérők visszafogadását. Az őrizetbe vételről döntést nem kaptak, nem közölték velük őrizetük időtartamát, és őrizetük ügyében bíróságokhoz sem tudtak fordulni.</p>
      <p>A Nagykamara érvelése ellentmondásos a Helsinki szerint: a mai ítélet egyszerre állítja azt, hogy csak az számít, hogy Szerbiában milyen körülmények várták volna a kérelmezőket, és azt, hogy a Szerbiából való továbbküldésből eredő veszélyeket is vizsgálni kellett volna.</p>
      <p>"A ma ítélet tovább sarkall minket, hogy minden lehetséges jogi eszközt felhasználva küzdjünk a tranzitzónás fogavartás ellen. Jelenleg mintegy 180 gyereket tartanak fogva, két év alatt pedig több mint 1700-an voltak 18 év alattiak tranzitzónás őrizetben, olykor egy éven is túl" - írja a Helsinki Bizottság.</p>
      <figure>
        <img src="https://img3.hvg.hu/image.aspx?id=acfc68b2-6834-42a6-bbc1-50125031ee0c&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Fülöp Máté</cite>
        </figcaption>
      </figure>
      <p>A szervezet felhívja a figyelmet, hogy az EJEB a 2015-ös állapotról alkotott ítéletet. 2015 óta azonban sokat romlott a helyzet, és a tranzitzónákban nagy többségében gyerekeket és szüleiket tartják fogva a teljes menekültügyi eljárás idejére. "Mi továbbra sem tartjuk összeegyeztethetőnek a nemzetközi, uniós és alkotmányos szinten biztosított alapjogokkal ártatlan gyerekek időtlen időkre és önkényesen történő bebörtönzését, valamint szüleik éheztetését."</p>
      <p>A Magyar Helsinki Bizottság éppen a múlt héten nyújtotta be a századik menekültügyekkel kapcsolatos panaszát a strasbourgi bírósághoz. 75 ügyben még nem döntöttek az emberi jogi bírák, azoknál "bizonyosan lesz még lehetőségük kiköszörülni a mai csorbát".</p>
      <p>A Magyar Helsinki Bizottság épp szerdán <a href="https://hvg.hu/itthon/20191120_magyar_helsinki_bizottsag_nemzeti_konzultacio_bocsanatkeres_kormany">nyert pert véglegesen</a>, amely értelmében a kormánynak ki kell tenni a weboldalára, hogy nem mondott igazat a nemzeti konzultációban a szervezetről.</p>
      <related>
        <a href="https://hvg.hu/itthon/20191121_kormany_kuria_dontes_magyar_helsinki_bizottsag"/>
        <a href="https://hvg.hu/itthon/20191120_magyar_helsinki_bizottsag_nemzeti_konzultacio_bocsanatkeres_kormany"/>
      </related>
    </article>
  </body>
</html>