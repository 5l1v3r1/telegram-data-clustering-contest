<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/klub-dinamo-nazvav-rishennya-kdu-uaf-prikladom-vibirkovogo-futbolnogo-pravosuddya-641501.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T13:59:20+00:00"/>
    <meta property="og:title" content="Клуб «Динамо» назвав рішення КДУ УАФ «прикладом вибіркового футбольного правосуддя»"/>
    <meta property="og:description" content="Кияни подаватимуть апеляцію"/>
  </head>
  <body>
    <article>
      <h1>Клуб «Динамо» назвав рішення КДУ УАФ «прикладом вибіркового футбольного правосуддя»</h1>
      <address>
        <time datetime="2019-11-21T13:59:20+00:00">21 Nov 2019, 13:59</time>
      </address>
      <h4>Кияни подаватимуть апеляцію</h4>
      <p>
        <i>Рішенням КДК УАФ від 21.11.2019 ФК «Динамо» (Київ) покарано грошовим штрафом у розмірі 500 000 гривень та проведенням наступного домашнього матчу без присутності глядачів. Після оголошення вердикту київський клуб виступив з офіційною заявою.</i>
      </p>
      <p>«Зазначене рішення є яскравим прикладом вибіркового футбольного правосуддя, оскільки воно було прийнято всупереч принципам повноти, об’єктивності та всебічності розгляду справ і в порушення усталеної дисциплінарної практики органів УАФ та УЄФА, - йдеться у зверненні. - До цих пір не закінчено розслідування кримінального провадження за фактами подій на ОСК «Металіст», що унеможливлює визначення винуватості або невинуватості осіб – ймовірних порушників.</p>
      <p>На наші неодноразові усні та письмові запити на адресу команди-господаря матчу та офіційного телемовника ТРК «Футбол» щодо надання відео- та аудіоматеріалів матчу, жодних відповідей не надійшло. Більше того, при розгляді справи КДК УАФ проігнорував цю аргументацію нашого клубу та відмовив у клопотанні про витребування доказів, чим грубо порушив принцип повноти розгляду.</p>
      <p>Окрім того, рішення про покарання у вигляді проведення домашнього матчу без глядачів за ймовірні порушення, які могли трапитися під час виїзної гри – є безпрецедентним, оскільки практика вітчизняних та європейських дисциплінарних органів свідчить про застосування подібних санкцій винятково щодо наступних виїзних матчів.</p>
      <p>Безсумнівно, таке неправомірне рішення буде оскаржене нашим клубом у визначені регламентні строки. Це буде зроблено з єдиною метою – встановлення істини у цій непростій справі, оскільки неможливо прийняти об’єктивне рішення про винуватість або невинуватість клубу та інших осіб без повного та всебічного розслідування обставин інциденту.</p>
      <p>Вкотре наголошуємо на нашій непохитній позиції нульової толерантності до будь-яких проявів насильства, расизму та інших проявів нетерпимості на вітчизняних стадіонах, засвідчуємо готовність співпраці з правоохоронними органами та медійною спільнотою».</p>
      <blockquote>
        <b>Читайте також: <a href="https://glavcom.ua/sport/news/futbolist-tayson-biliy-rasist-kapitan-shahtarya-zasvitivsya-z-provokaciynim-zhestom-641299.html">Футболіст Тайсон – білий расист? Капітан «Шахтаря» засвітився з провокаційним жестом</a></b>
      </blockquote>
      <related>
        <a href="https://glavcom.ua/sport/news/fanati-dinamo-zaklikali-kerivnictvo-klubu-ne-vpuskati-lyudey-iz-simvolikoyu-shahtarya-na-stadion-639766.html"/>
      </related>
    </article>
  </body>
</html>