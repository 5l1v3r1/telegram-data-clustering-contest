<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121180/zydzi-oglosili-wynik-nowego-raportu-polska-najbardziej-antysemickim-krajem-swiata.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T13:30:00+00:00"/>
    <meta property="og:title" content="Żydzi ogłosili wynik nowego raportu: Polska najbardziej antysemickim krajem świata"/>
    <meta property="og:description" content="Jeden na czterech Europejczyków prezentuje negatywne nastawienie wobec Żydów, a postawy antysemickie są najbardziej rozpowszechnione w Polsce, RPA, na Ukrainie i Węgrzech - twierdzi Liga Przeciw Zniesławieniom (ADL) w swoim nowym raporcie."/>
  </head>
  <body>
    <article>
      <h1>Żydzi ogłosili wynik nowego raportu: Polska najbardziej antysemickim krajem świata</h1>
      <address>
        <time datetime="2019-11-21T13:30:00+00:00">21 Nov 2019, 13:30</time>
      </address>
      <h4>Jeden na czterech Europejczyków prezentuje negatywne nastawienie wobec Żydów, a postawy antysemickie są najbardziej rozpowszechnione w Polsce, RPA, na Ukrainie i Węgrzech - twierdzi Liga Przeciw Zniesławieniom (ADL) w swoim nowym raporcie.</h4>
      <p>Prawie połowę Polaków można uznać za antysemitów - stwierdzają autorzy raportu. Aż 48 proc. badanych Polaków ma prezentować uprzedzenia wobec Żydów. Niżej w raporcie Ligi plasują się w tym rankingu RPA (47 proc.), Ukraina (46 proc.) i Węgry (42 proc.).</p>
      <p>Z badania wynika, że odsetek osób wygłaszających negatywne stereotypy na temat Żydów, w tym twierdzących, że dążą oni do światowej dominacji, jest znaczący – pisze "Times of Israel", prezentując wyniki raportu ADL.</p>
      <p>Według badania Ligi, odsetek osób prezentujących antysemickie poglądy pozostaje na stałym poziomie w państwach Europy Zachodniej, ale w czterech krajach Europy Środkowo-Wschodniej można zaobserwować wzrost odsetka osób o takiej postawie. W badaniu brali udział także mieszkańcy Kanady, RPA, Brazylii i Argentyny.</p>
      <p>W jaki sposób ustalono antysemickie przekonania respondentów? Autorzy badania przedstawili jedenaście stwierdzeń, które badani mieli uznać za fałszywe lub prawdziwe. Tezy te brzmiały np. "Żydzi mają zbyt dużą kontrolę nad globalnymi mediami". "Żydzi mówią za dużo o tym, co ich spotkało w czasie Holokaustu", "Żydzi mają zbyt dużą siłę w świecie biznesu", czy "Żydzi mają zbyt dużą kontrolę w rządzie USA". Uznanie tych tez za prawdziwe wskazywało na antysemicką postawę badanego. I tak około 25 proc. Europejczyków miało udzielać "antysemickich" odpowiedzi.</p>
      <p>To właśnie pytanie związane ze wspominaniem przez Żydów Holokaustu wywołało najwięcej emocji nad Wisłą. 74 proc. Polaków uznało za prawdziwe stwierdzenie, że Żydzi mówią o tym za dużo.</p>
      <p>– Przecież wiemy, że w Europie nie jest tak źle, ani w Polsce nie dochodzi do wydarzeń, które dawałyby powody do takich sądów. To dość prymitywny sposób robienia polityki. Autorom tego tekstu można tylko przypomnieć, że jako Polska oczekiwalibyśmy wdzięczności, iż nasze wojska wyjeżdżają na Wzgórza Golan starając się wzmocnić bezpieczeństwo Izraela – wskazał w rozmowie z Antonim Trzmielem w Polskim Radio 24 Jan Parys, były szef gabinetu politycznego ministra spraw zagranicznych.</p>
      <p>Badanie przeprowadzono od kwietnia do czerwca tego roku, na grupie 9 tys. pełnoletnich osób z 18 krajów świata.</p>
      <footer>/ Źródło: rp.pl, Haaretz, Onet.pl, o2.pl <br/>/ bal</footer>
      <related>
        <h4>Czytaj także</h4>
        <a href="https://www.dorzeczy.pl/kraj/115043/zydowska-organizacja-ostrzega-przed-polskimi-politykami-wsrod-nich-lider-konfederacji.html"/>
        <a href="https://www.dorzeczy.pl/obserwator-mediow/120639/bbc-przygotowalo-mape-obrazujaca-europejski-nacjonalizm-jest-i-polska.html"/>
      </related>
    </article>
  </body>
</html>