<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082069-shtraf-za-perevezennya-dtey-bez-avtokrsel-scho-ne-tak-z-novovvedennyam.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-21T13:03:00+00:00"/>
    <meta property="og:title" content="Штраф за перевезення дітей без автокрісел: що не так із нововведенням"/>
    <meta property="og:description" content="Днями почала діяти адмінвідповідальність за перевезення дітей у машині без спеціальних засобів. Та виявилося, що спеціальні засоби – поняття «розмите». У цій статті спробуємо розібратися, що можна"/>
  </head>
  <body>
    <article>
      <h1>Штраф за перевезення дітей без автокрісел: що не так із нововведенням</h1>
      <address><time datetime="2019-11-21T13:03:00+00:00">21 Nov 2019, 13:03</time> by <a rel="author">Євгенія Каблучка</a></address>
      <p>
        <b>Днями почала діяти </b>
        <a href="https://www.telegraf.in.ua/kremenchug/10082034-zavtra-kremenchuckih-vodyiv-shtrafuvatimut-za-perevezennya-dtey-bez-avtokrsel.html">
          <b>адмінвідповідальність за перевезення дітей у машині без спеціальних засобів.</b>
        </a>
        <b> Та виявилося, що спеціальні засоби – поняття «розмите». У цій статті спробуємо розібратися, що можна вкладати у поняття «спеціальні засоби» та які з них найбезпечніші</b>
      </p>
      <p>20 листопада почали діяти зміни до адмінкодексу щодо правил перевезення дітей. Тепер патрульна поліція матиме право штрафувати водіїв за перевезення дітей в транспортних засобах, обладнаних ременями безпеки, без використання спеціальних засобів, що дають змогу пристебнути дитину за допомогою ременів безпеки, передбачених конструкцією цього транспортного засобу. Тлумачать ці зміни так: дітей потрібно перевозити у спеціальних засобах з пасками безпеки, які, у свою чергу, потрібно пристебнути «рідними» ременями безпеки до сидіння.</p>
      <p>У пояснювальній записці до закону № 224-ІХ, який і «вмикає» адмінвідповідальність, під спеціальним засобом мається на увазі автокрісло. Але автокрісло буває різних типів. Що можна відносити до терміну «спеціальні засоби»?</p>
      <p>Адвокат Віталій Собкович коментує «ТЪ», що наразі поняття спецзасобів у розумінні правил дорожнього руху не визначено.</p>
      <blockquote>- Прикро, що із введенням відповідальності, не було визначено в ПДР поняття «спеціальних засобів, що дають змогу пристебнути дитину за допомогою ременів безпеки, передбачених конструкцією цього транспортного засобу». І це зробить неможливим притягнення до відповідальності, або ж дозволить скасовувати постанови про притягнення до адмінвідповідальності винесеними поліцейськими через суд, - роз’яснив адвокат.</blockquote>
      <p>За словами адвоката, глузд підказує, що такими спецзасобами є автолюлька, автокрісло та бустер. Але на підставі здорового глузду, без чітко визначеного поняття, притягати до відповідальності водіїв незаконно.</p>
      <p>Такої ж думки і адвокат Олег Горецький. Юрист вважає, що доречним було б одночасно з введенням штрафу доповнити загальні положення ПДР терміном, який би чітко встановлював визначення спеціального засобу або заміну його на щось на кшталт «дитяче сидіння або подібний пристрій».</p>
      <blockquote>- Так, наприклад, у Великобританії такий засіб називається «пристрій для тримання дитини», а в США - «обмежувач дитини».</blockquote>
      <p>Можна зробити висновок, що посадити дитину можна не лише в автокрісло, а й у бустер чи в безкаркасне автокрісло. Але чи перебувають ці автомобільні елементи на одному рівні безпеки?</p>
      <h3>Що таке бустер, безкаркасне крісло і як вони «поводять» себе у випадку ДТП</h3>
      <blockquote><b>Бустер</b> – це дитяче автокрісло без спинки. Його функція – підняти дитину на потрібний рівень, щоб пристебнути пасажира «рідними» ременями безпеки. Бустери радять використовувати для дітей від 15 до 36 кілограмів, від 4 до 12 років.</blockquote>
      <p>Деякі бустери мають натягувач ременя безпеки, який кріпиться на рівні плеча дитина. Такий «ремінь» дозволяє штатним ременям безпеки не зіслизнути на обличчя.</p>
      <p>Але постає питання: чи можна назвати бустер спеціальним засобом? Бустер кріпиться до сидіння штатними ременями безпеки, але і дитину пристібають тими ж ременями. І чи можна вважати «натягувач ременя безпеки» власною системою безпеки? Схоже, що питання може вирішити лише суд.</p>
      <p>Варто зазначити, що бустер поруч з автомобільним кріслом програє у можливості убезпечити дитину від травм. Такі висновки можна зробити на основі краш-тестів. Бустер не так міцно фіксує дитину, і під час ДТП вона може вислизнути з-під пасків безпеки. У випадку бокового удару автокрісло краще захистить голову дитини від травми.</p>
      <figure>
        <iframe src="https://www.youtube.com/embed/X2TjUEcWPAA" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/lXkp8xs9tGA" width="640" height="360" data-service="Youtube" scrolling="no"/>
      </figure>
      <blockquote><b>Безкаркасне крісло</b> – це м’яка накладка зі своєю системою ременів. Кріпиться автомобільними ременями безпеки.</blockquote>
      <p>Безкаркасний елемент, як і бустер, програє каркасному автокріслу. Це видно по відео, в яких тестують «безкаркаски». У деяких випадках ремені крісла не витримують навантаження, рвуться і «випускають» пасажира, який летить у лобове скло.</p>
      <figure>
        <iframe src="https://www.youtube.com/embed/gBMz3CQTJxc" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/2QcSAZEhvpA" width="640" height="360" data-service="Youtube" scrolling="no"/>
      </figure>
      <p>Порівнюючи ціни на бустера, «безкаркаску» та каркасне автокрісло, вигідніше купувати щось із двох перших найменувань. Ціна на такі елементи стартує від 500 гривень. Каркасне автокрісло коштує близько 2 тисяч гривень. У ціновому плані вигідніше купувати бустер чи «безкаркаску». Але чи прийнятне поняття «вигідніше», якщо мова йде про безпеку дитини? Питання риторичне.</p>
      <p>Автор: <a href="https://www.telegraf.in.ua/user/%AA%E2%E3%E5%ED%B3%FF+%CA%E0%E1%EB%F3%F7%EA%E0/">Євгенія Каблучка</a> Источник видео: youtube.com</p>
    </article>
  </body>
</html>