<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/vash-sin-u-bidi-u-kijevi-shahray-pograbuvav-pensionerku-641489.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T13:33:10+00:00"/>
    <meta property="og:title" content="«Ваш син у біді»: у Києві шахрай пограбував пенсіонерку"/>
    <meta property="og:description" content="Шахрай вирвав із рук жінки конверт із грошима в розмірі 20 тис. грн"/>
  </head>
  <body>
    <article>
      <h1>«Ваш син у біді»: у Києві шахрай пограбував пенсіонерку</h1>
      <address>
        <time datetime="2019-11-21T13:33:10+00:00">21 Nov 2019, 13:33</time>
      </address>
      <h4>Шахрай вирвав із рук жінки конверт із грошима в розмірі 20 тис. грн</h4>
      <p>У Дніпровському районі Києва зловмисник пограбував стареньку жінку під приводом того, що нібито її син потрапив у біду.</p>
      <p>82-річна киянка звернулася до чергової частини Дніпровського управління поліції. На вулицю Амвросія Бучми виїхала слідчо-оперативна група, яка задокументувала злочин, <a href="https://kyiv.npu.gov.ua/news/grabizh/u-kijevi-zatrimali-cholovika-yakij-pograbuvav-pensionerku/">повідомляє</a> пресслужба поліції Києва.</p>
      <p>Правоохоронці встановили, що напередодні до жінки зателефонував невідомий та розповів, що її син потребує допомоги, тож необхідні гроші. Зловмисник запропонував потерпілій заплатити значну суму грошей та в зазначений час прийшов до неї додому.</p>
      <p>«Коли старенька дістала конверт із готівкою, чоловік вирвав його із рук літньої жінки та втік з місця події. Ми одразу відреагували на повідомлення і за «гарячими» слідами затримали підозрюваного на цій же вулиці. Ним виявися 34-річний безробітний місцевий мешканець», – розповів начальник Дніпровського управління поліції Олександр Кузьмін.</p>
      <p>Під час поверхневої перевірки у грабіжника вилучили 20 тисяч гривень. Фігуранта затримали у порядку ст. 208 Кримінального процесуального кодексу України.</p>
      <p>1 з 3<br/><a href="https://glavcom.ua/kyiv/news/vash-sin-u-bidi-u-kijevi-shahray-pograbuvav-pensionerku-641489.html#">на весь екран згорнути</a></p>
      <figure>
        <img src="https://glavcom.ua/img/gallery/6414/89/674043_big.jpg"/>
      </figure>
      <figure>
        <img src="https://glavcom.ua/img/gallery/6414/89/674044_big.jpg"/>
      </figure>
      <p>
        <a href="https://glavcom.ua/photo.html">Всі фоторепоратажі</a>
      </p>
      <p>Відомості про подію внесли до Єдиного реєстру досудових розслідувань за частиною другою статті 186 Кримінального кодексу України - грабіж. Затриманому повідомлено про підозру у скоєнні злочину та обрано запобіжний захід у вигляді тримання під вартою. Йому загрожує до шести років позбавлення волі.</p>
      <p>«Наразі ми перевіряємо його на причетність до вчинення аналогічних злочинів на території Києва», – додав Кузьмін.</p>
      <related>
        <a href="https://glavcom.ua/kyiv/news/pid-kijevom-dvi-molodici-za-den-obikrali-pyatoh-lyudey--641463.html"/>
        <a href="https://glavcom.ua/kyiv/news/molodiki-yaki-u-kijevi-pobili-do-smerti-pidlitka-nadovgo-syadut-do-tyurmi-641425.html"/>
        <a href="https://glavcom.ua/kyiv/news/na-harkivskomu-masivi-molodik-pograbuvav-magazin-foto-641377.html"/>
      </related>
    </article>
  </body>
</html>