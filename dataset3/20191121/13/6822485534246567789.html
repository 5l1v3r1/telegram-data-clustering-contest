<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830065.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T13:11:00+00:00"/>
    <meta property="og:title" content="رییس سازمان سنجش: تغییر رشته فرزندان اعضای هیات علمی خلاف است"/>
    <meta property="og:description" content="رییس سازمان سنجش آموزش کشور درباره تغییر رشته فرزندان اعضای هیات علمی دانشگاه ها از رشته های دامپزشکی به پزشکی گفت: اگر چنینی چیزی اتفاق افتاده باشد، خلاف قانون محسوب می شود."/>
  </head>
  <body>
    <article>
      <h1>رییس سازمان سنجش: تغییر رشته فرزندان اعضای هیات علمی خلاف است</h1>
      <address>
        <time datetime="2019-11-21T13:11:00+00:00">21 Nov 2019, 13:11</time>
      </address>
      <p>رییس سازمان سنجش آموزش کشور درباره تغییر رشته فرزندان اعضای هیات علمی دانشگاه ها از رشته های دامپزشکی به پزشکی گفت: اگر چنینی چیزی اتفاق افتاده باشد، خلاف قانون محسوب می شود.</p>
      <p>به گزارش خبرنگار گروه دانشگاه و آموزش ایرنا، ابراهیم خدایی امروز پنجشنبه در بیست و پنجمین اجلاس روسای دانشگاههای سطح یک کشور در جمع خبرنگاران افزود: به همین منظور باید این موضوع در شورای صنفی سنجش و پذیرش دانشجو مطرح شود و نتایج آن در صورت محرز شدن آن اطلاع رسانی خواهد شد.</p>
      <p>رییس سازمان سنجش آموزش کشور درباره سهمیه فرزندان اعضای هیات علمی دانشگاه ها در کنکور سراسری نیز گفت: این سهمیه محسوب نمی شود بلکه یک امتیازی است که به آنها داده شده است که اگر فرزند آنها در دانشگاه قبول شد می توانند رشته یا شهر خود را تغییر دهند. ولی در مجموع این مورد نیز بایستی ساماندهی شود.<br/>خدایی ادامه داد: البته در بین مجلس شورای اسلامی، دولت و شورای عالی انقلاب فرهنگی برای بحث سهمیه ها اجماع نظر وجود دارد که این موضوع باید ساماندهی شود.</p>
      <p>خدایی همچنین در خصوص سامانه سهمیه بندی های کنکور اظهار داشت: در این جلسه تمام روسای دانشگاه ها نظرات خود را درباره سهمیه بندی کنکور بیان کردند و بایستی اصلاحاتی انجام شود و نظرات دولت،   روسا و وزرای علوم، تحقیقات و فناوری و وزارت بهداشت، درمان و آموزش پزشکی نیز گرفته شود.<br/>وی تصریح کرد: پس از گرفتن نظرات این دو وزارتخانه به طور یقین این موضوع ساماندهی و تایید می شود و سپس تاییدیه آن به امضای دو وزیر می رسد.<br/>وی درباره برگزاری هفتمین آزمون دستگاههای اجرایی نیز گفت: در این آزمون ۵۲۳ هزار نفر در ۲۶۶ شهرستان شرکت کرد ه اند که با امنیت کامل برگزار شد البته با توجه به قطع اینترنت دغدغه گرفتن کارت وورد به جلسه توسط شرکت کنندگان وجود داشت اما از این تعداد ۴۹۶ هزار نفر کارت ورود به جلسه آزمون را دریافت کردند.<br/>رییس سازمان سنجش آموزش کشور خاطرنشان کرد: معمولا در همه آزمون ها حدود ۱۰ درصد شرکت کنندگان که موفق به حضور در آزمون نمی شوند؛ وجود دارد که این تعداد نشان دهنده آن است که همه آنهایی که می خواستند در آزمون استخدامی شرکت کنند موفق به دریافت کارت شرکت در آزمون شده اند.</p>
    </article>
  </body>
</html>