<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622643/%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%DA%A9%D8%AF%D8%A7%D9%85-%D8%B4%D9%87%D8%B1%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D9%88%D8%B5%D9%84-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T13:57:00+00:00"/>
    <meta property="og:title" content="اینترنت در کدام شهرهای ایران وصل شده است؟"/>
    <meta property="og:description" content="یک خبرگزاری مدعی شده است که از دقایقی قبل اتصال اینترنت در استان هرمزگان برقرار و شبکه‌های پیام رسان خارجی نظیر &quot;واتس آپ&quot; و &quot;اینستاگرام&quot; در دسترس می‌باشد. این در حالی است که مخاطبان آفتاب‌نیو در استان هرمزگان گفته‌اند که هنوز دسترسی به اینترنت ندارند. برخی منابع خبری گفته‌اند که اینترنت خانگی (ADSL) در برخی نقاط استان‌های مشهد، تهران، بوشهر، خوزستان و برای مشترکان خاصی وصل شده است. اینترنت موبایل همچنان قطع است. به نظر می‌رسد که اینترنت کشور به صورت تدریجی در حال وصل شدن است."/>
  </head>
  <body>
    <article>
      <h1>اینترنت در کدام شهرهای ایران وصل شده است؟</h1>
      <h2>در پی اعتراض‌های مردم به گرانی بنزین، اینترنت ایران قطع شده است</h2>
      <address>
        <time datetime="2019-11-21T13:57:00+00:00">21 Nov 2019, 13:57</time>
      </address>
      <p>
        <i>یک خبرگزاری مدعی شده است که از دقایقی قبل اتصال اینترنت در استان هرمزگان برقرار و شبکه‌های پیام رسان خارجی نظیر "واتس آپ" و "اینستاگرام" در دسترس می‌باشد. این در حالی است که مخاطبان آفتاب‌نیو در استان هرمزگان گفته‌اند که هنوز دسترسی به اینترنت ندارند. برخی منابع خبری گفته‌اند که اینترنت خانگی (ADSL) در برخی نقاط استان‌های مشهد، تهران، بوشهر، خوزستان و برای مشترکان خاصی وصل شده است. اینترنت موبایل همچنان قطع است. به نظر می‌رسد که اینترنت کشور به صورت تدریجی در حال وصل شدن است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری ایسنا نوشته است: از ابتدای هفته جاری با تصویب شورای امنیت، دسترسی به شبکه‌های پیام رسان خارجی قطع شده بود و وب‌سایت‌های داخلی از جمله سایت بانک‌ها و ادارات دولتی، خبرگزاری‌های داخلی و و ظاهراً تمامی‌ وب‌سایت‌هایی که از سرورهای داخلی بهره می‌بردند، قابل دسترس بودند که از دقایقی قبل امکان دسترسی به شبکه‌های پیام رسان نیز در استان هرمزگان برقرار شد.</p>
      <p>به گزارش <b>آفتاب‌نیوز</b>، محمود واعظی، رئیس دفتر رئیس جمهوری روز گذشته(۲۹ آبان) در حاشیه جلسه هیات دولت در پاسخ به پرسشی درباره زمان وصل شدن اینترنت خاطرنشان کرد: ان شاءالله اگر آرامش همین گونه باشد در آینده خیلی نزدیک اینترنت وصل می شود.</p>
      <figure>
        <img src="https://aftabnews.ir/files/fa/news/1398/8/30/361864_670.jpg"/>
      </figure>
      <p>این در حالی است که برخی مخاطبان آفتاب‌نیوز در استان هرمزگان گفته‌اند که هنوز دسترسی به اینترنت ندارند.</p>
      <p>اخبار حاکی از این است که در برخی نقاط استان‌های هرمزگان، مشهد، تبریز، خوزستان، تهران و بوشهر اینترنت خانگی (ADSL) وصل شده است.</p>
      <p>
        <b>اینترنت مشترکان تجاری، اداری و خدماتی در هرمزگان وصل شد</b>
      </p>
      <p>مدیر مخابرات منطقه هرمزگان گفت: شرکت مخابرات اینترنت مشترکان تجاری، اداری و خدماتی این استان را از دقایقی پیش وصل کرد.</p>
      <p>امیر یگانه روز پنجشنبه در گفت و گو با ایرنا اظهار کرد: اینترنت مشترکان خانگی و تلفن همراه هم به‌ زودی وصل می شود ولی زمان آن مشخص نیست.</p>
      <p>اینترنت کشور از روز شنبه و در پی اعتراض‌های اخیر قطع شده است.</p>
      <p>
        <b>دبیر شورای عالی فضای مجازی: امروز درباره اتصال اینترنت تصمیم‌گیری می‌شود</b>
      </p>
      <p>دبیر شورای عالی فضای مجازی با بیان اینکه اختلالات ایجاد شده در اینترنت با تصمیم نهادهادی امنیتی و به زودی برطرف می‌شود، گفت: رکورد ترافیک استفاده از پیام‌رسان‌های داخل در چند روز اخیر از 750 گیگابایت در ثانیه عبور کرد.</p>
      <p>ابوالحسن فیروزآبادی در پاسخ به سوالی مبنی بر اینکه چه زمانی اینترنت متصل می‌شود ابتدا در فضای مزاح گفت: خدا می‌داند کی وصل شود، اما بعدا توضیح داد در حوزه‌های امنیتی در مورد اینترنت تصمیم‌گیری می‌شود و در اولین فرصتی که بتوان اختلالات را برطرف کنیم، به شرایط قبلی برمی‌گردیم و انشاءاله به زودی اینترنت وصل می‌شود.</p>
      <p>
        <b>دسترسی به اینترنت در حال برقراری است</b>
      </p>
      <p>خبرگزاری فارس نیز نوشته است: اینترنت به تدریج در کشور در حال اتصال است. براساس این اطلاعات، شورای امنیت کشور دسترسی دوباره به اینترنت را برای برخی مناطق صادر کرده است و با توجه به گزارش‌های دریافتی، تاکنون قطعی اینترنت خطوط ثابت (ADSL) در استان‌های هرمزگان، کرمانشاه، اراک، مشهد، قم، تبریز، همدان، بوشهر و بخش‌هایی از تهران برطرف شده است.</p>
      <p>
        <b>اتصال اینترنت ۷ دانشگاه بزرگ تهران/ سرعت همچنان پایین است</b>
      </p>
      <p>در پی پیگیری‌های انجام شده مشخص شد هفت دانشگاه سطح یک و بزرگ کشور (امیر کبیر، صنعتی شریف، علامه طباطبایی، تهران، علم و صنعت، خواجه نصیر و شهید بهشتی) به اینترنت جهانی دسترسی پیدا کردند.</p>
      <p>مدیر روابط عمومی دانشگاه صنعتی شریف در همین رابطه به ایسنا گفت: دسترسی فعلی دانشگاه به اینترنت جهانی اگر چه مقدور شده است اما هنوز سرعت آن بسیار پایین است و دانشجویان و اعضای هیئت علمی صرفاً با وای فای دانشگاه می‌توانند به این اینترنت دسترسی پیدا کنند.</p>
      <p>محمود نیلی احمد آبادی در بیست و پنجمین اجلاس روسای دانشگاه‌های بزرگ کشور که امروز در دانشگاه علم و صنعت برگزار شد در خصوص عدم دسترسی دانشگاه‌ها به اینترنت گفته بود: متاسفانه قطعی اینترنت مشکلاتی را برای دانشجویان ایجاد کرده است. دانشگاه‌های ما جزو دانشگاه‌های بین المللی هستند و به دلیل وجود مراودات گسترده با جهان وجود اینترنت برای این مراکز لازم است. نیلی همچنین از مذاکره دانشگاه تهران با وزارت علوم برای وصل اینترنت جهانی خبر داده بود.</p>
    </article>
  </body>
</html>