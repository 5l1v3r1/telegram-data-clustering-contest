<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/21/leggi-notizia/argomenti/attualita/articolo/a-ezio-bosso-il-premio-gratitudine-della-fondazione-nuovo-ospedale-alba-bra.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-21T13:12:22+00:00"/>
    <meta property="og:title" content="A Ezio Bosso il Premio Gratitudine della Fondazione Nuovo Ospedale Alba-Bra"/>
    <meta property="og:description" content="Il musicista, compositore e direttore d’orchestra riceverà la 4ª edizione del riconoscimento il prossimo 13 dicembre al Politeama di Bra, in una serata aperta al pubblico fino a esaurimento posti. Nelle precedenti edizioni furono..."/>
  </head>
  <body>
    <article>
      <h1>A Ezio Bosso il Premio Gratitudine della Fondazione Nuovo Ospedale Alba-Bra</h1>
      <h2>Il musicista, compositore e direttore d’orchestra riceverà la 4ª edizione del riconoscimento il prossimo 13 dicembre al Politeama di Bra, in una serata aperta al pubblico fino a esaurimento posti. Nelle precedenti edizioni furono premiati il notaio Toppino, il professor Salizzoni e gli studenti del Liceo Cocito di Alba</h2>
      <address><time datetime="2019-11-21T13:12:22+00:00">21 Nov 2019, 13:12</time> by <a rel="author">Redazione</a></address>
      <p><b>Venerdì 13 dicembre</b>, alle ore 18 presso il <b>Teatro Politeama Boglione di Bra</b> verrà assegnata la 4ª  edizione del "<b>Premio Gratitudine</b>", promosso dalla <b>Fondazione Nuovo Ospedale Alba-Bra Onlus</b>. <br/><br/>Il Premio Gratitudine 2019 sarà consegnato al noto musicista, compositore e direttore d’orchestra <b>Ezio Bosso</b>, direttore stabile e artistico della <b>Europe Philharmonic Orchestra</b>, “<i>per aver fatto della musica un rivoluzionario strumento terapeutico, avvicinando il pubblico alla bellezza e all’armonia</i>”.<br/><br/>Il riconoscimento sarà una scultura stilizzata della parola "<b>Thank You</b>" realizzata da <b>Gufram</b>, azienda leader del design italiano dal 1966. <br/><br/>Una serata all’insegna della condivisione del valore della musica quale terapia e supporto nelle cure. Momento di dialogo con l’artista, <b>aperto al pubblico - su prenotazione fino a esaurimento posti (sul sito <a href="http://www.fondazioneospedalealbabra.it/">www.fondazioneospedalealbabra.it </a>a partire dal 25 novembre)</b> - che coinvolgerà numerosi volontari ospedalieri e operatori sanitari appassionati e “donatori” di musica negli attuali ospedali di Alba e Bra.   <br/><br/>Alla cerimonia saranno presenti i vertici della Fondazione Nuovo Ospedale Alba-Bra, la Direzione Generale dell’Asl Cn2 Alba-Bra, i sindaci di Bra, <b>Giovanni Fogliato</b>, e di Alba, <b>Carlo Bo</b>, il presidente della Conferenza dei Sindaci dell’Asl <b>Mauro Noé</b> e altre autorità del territorio.</p>
      <p> </p>
      <p><b>LE PRECEDENTI EDIZIONI</b><br/><br/>L’anno scorso, 2018, il premio della Fondazione Nuovo Ospedale Alba Bra Onlus venne assegnato al notaio <b>Vincenzo Toppino</b>, vicino alla causa della struttura di Verduno con una donazione da ben 5 milioni di euro (<a href="http://www.lavocedialba.it/2018/11/24/leggi-notizia/argomenti/attualita-14/articolo/al-notaio-vincenzo-toppino-il-premio-gratitudine-2018.html"><b>leggi qui</b></a>). Questa la motivazione: <i>“Per l’alto valore filantropico del suo generoso gesto a beneficio del bene pubblico e per aver contribuito all’eccellenza del Nuovo Ospedale attraverso la Fondazione”.</i><br/><br/>Nel 2017 il riconoscimento andò invece al professor <b>Mauro Salizzoni</b>, allora direttore del Dipartimento Trapianti della Città della Salute e della Scienza di Torino, "per aver fatto di un lavoro una missione di vita, andando oltre il dovere di medico con dedizione e abnegazione, svolgendo la sua attività professionale al servizio del bene pubblico". <br/><br/>La prima edizione premiò invece gli studenti del <b>Liceo Scientifico Cocito</b>, protagonisti della commovente gara di solidarietà in favore di Andrea Conticelli, studente dell’istituto albese, poi mancato nell’agosto 2017, affetto da una grave forma di leucemia.</p>
    </article>
  </body>
</html>