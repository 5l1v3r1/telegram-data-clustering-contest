<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641176/%D8%AD%D9%85%D8%A7%DB%8C%D8%AA-%D9%85%D8%AC%D8%AF%D8%AF-%D9%88%D8%A7%D8%B4%D9%86%DA%AF%D8%AA%D9%86-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4-%D8%AF%D8%B1-%D8%A7%DB%8C%D8%B1%D8%A7%D9%86-%D8%A7%DB%8C%D9%86-%D8%A8%D8%A7%D8%B1-%D9%85%D8%B9%D8%A7%D9%88%D9%86-%D8%AA%D8%B1%D8%A7%D9%85%D9%BE"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T13:59:00+00:00"/>
    <meta property="og:title" content="حمایت مجدد واشنگتن از اغتشاش در ایران؛ این بار معاون ترامپ"/>
    <meta property="og:description" content="در پی حمایت‌های مداوم مقام‌های آمریکایی از ناآرامی‌های اخیر ایران، این بار معاون رئیس‌جمهور آمریکا با انتشار پیامی توییتری از اغتشاشات اخیر ..."/>
  </head>
  <body>
    <article>
      <h1>
        <a href="https://www.bultannews.com/fa/news/641176/%D8%AD%D9%85%D8%A7%DB%8C%D8%AA-%D9%85%D8%AC%D8%AF%D8%AF-%D9%88%D8%A7%D8%B4%D9%86%DA%AF%D8%AA%D9%86-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4-%D8%AF%D8%B1-%D8%A7%DB%8C%D8%B1%D8%A7%D9%86-%D8%A7%DB%8C%D9%86-%D8%A8%D8%A7%D8%B1-%D9%85%D8%B9%D8%A7%D9%88%D9%86-%D8%AA%D8%B1%D8%A7%D9%85%D9%BE">حمایت مجدد واشنگتن از اغتشاش در ایران؛ این بار معاون ترامپ</a>
      </h1>
      <h2>در پی حمایت‌های مداوم مقام‌های آمریکایی از ناآرامی‌های اخیر ایران، این بار معاون رئیس‌جمهور آمریکا با انتشار پیامی توییتری از اغتشاشات اخیر ...</h2>
      <address><time datetime="2019-11-21T13:59:00+00:00">21 Nov 2019, 13:59</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، در ادامه حمایت‌های پی در پی مقام‌های آمریکایی از ناآرامی‌های اخیر در ایران، «مایک پنس» معاون «دونالد ترامپ»<b> رئیس‌جمهور</b> آمریکا نیز با انتشار پیامی توییتری از<b> اغتشاشات</b> در ایران حمایت کرد.</p>
      <p>وی در صفحه توییتر خود بدون اشاره به اقدامات اخیر آشوبگران در ایران در تخریب اموال عمومی و حمله به نیروهای امنیتی نوشت: «در حالیکه مردم ایران برای اعتراض به خیابان‌ها می‌آیند، آیت‌الله‌ها در تهران همچنان به استفاده از خشونت و زندانی‌کردن به منظور سرکوب مردمشان ادامه می‌دهند».</p>
      <p>معاون ترامپ در ادامه با ژست انساندوستانه و با فراموشی فشارهایی که در نتیجه تحریم‌های آمریکا به مردم ایران تحمیل شده است، گفت: «پیام آمریکا روشن است؛ مردم آمریکا در کنار مردم ایران ایستاده‌اند».</p>
      <p>این اولین بار نیست که با شروع ناآرامی در ایران، مقامات آمریکایی به حمایت از آشوب‌ها پرداخته‌اند. پیش از این نیز، «مایک پامپئو» وزیر امور خارجه آمریکا، در صفحه توییتر خود نوشت که آمریکا صدای مردم ایران را شنیده و از آنها حمایت می‌کند.</p>
      <p>پس از آن نیز، «مورگان اورتاگوس» سخنگوی وزارت خارجه آمریکا در حمایت از آشوبها در حاشیه اعتراضات در ایران، بیانیه‌ای مداخله‌جویانه صادر کرد و برخی از سناتورها و مقامات ارشد آمریکایی نیز از آشوب‌ها در ایران حمایت کردند.</p>
      <p>از روز شنبه هفته جاری، با اجرای طرح اصلاح قیمت بنزین و سهمیه بندی آن در ایران، اعتراضاتی در نقاط مختلف کشور انجام شد که با تحریک گروههای آشوبگر به خشونت و اغتشاش تبدیل شد و بسیاری از آشوبگران به اموال عمومی آسیب وارد آوردند و به نیروهای امنیتی حمله کردند.</p>
      <p>مداخلات مقامات آمریکایی در امور داخلی ایران واکنش مقامات کشورمان را نیز به همراه داشته است به طوریکه سید عباس موسوی، سخنگوی وزارت خارجه ایران تأکید کرد: «پس از روند خروج از معاهدات بین المللی به عنوان یک ضد هنجار، دخالت در امور داخلی سایر کشورها تبدیل به رکن دوم سیاست خارجی رژیم آمریکا شده است».</p>
      <p>حمایت واشنگتن از اغتشاشات و ناآرامی‌ها در ایران در شرایطی است که حتی تحلیلگران آمریکایی نیز به نقش این کشور در پشت پرده ناآرامی‌های ایران اشاره کرده‌اند.</p>
      <p>اخیراً، «دنیل مک‌آدامز» مدیرعامل اندیشکده آمریکایی «ران پال» روز سه‌شنبه گفت ناآرامی‌ها و آشوب‌های اخیر در ایران صرفا اعتراضاتی ناشی از افزایش قیمت سوخت نیست، بلکه آشوب‌هایی است که از الگوهای آشنای آژانس مرکزی اطلاعات آمریکا (سیا) پیروی می‌کند.</p>
    </article>
  </body>
</html>