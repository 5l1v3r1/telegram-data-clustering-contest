<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vertigo.com.ua/10-weird-batman-villains/"/>
    <meta property="og:site_name" content="Vertigo"/>
    <meta property="article:published_time" content="2019-11-21T13:55:55+00:00"/>
    <meta property="og:title" content="Загін фріків: 10 найдивніших та найлячніших ворогів Бетмена"/>
    <meta property="og:description" content="Вас багато, а я один"/>
  </head>
  <body>
    <article>
      <h1>Загін фріків: 10 найдивніших та найлячніших ворогів Бетмена</h1>
      <h2>Вас багато, а я один</h2>
      <address><time datetime="2019-11-21T13:55:55+00:00">21 Nov 2019, 13:55</time> by <a rel="author" href="https://vertigo.com.ua/author/vertigo/" target="_blank">Vertigo</a></address>
      <p>
        <b>Вже 25 листопада в рамках фестивалю Kinove.Фестиваль.2. Відбудеться показ «Бетмену» (1966), де Темний Лицар та Робін дають опір одразу чотирьом канонічним лиходіям всесвіту DC – Жінці-кішці, Пінгвіну, Людині-загадці, та, звісно, Джокеру. Втім, фанати коміксів знають, що за всю історію існування Бетмена, ворогів у нього було достатньо, при чому як смішних, так і відверто моторошних. Редакція обрала десять найулюбленіших фріків та сформувала їх у рейтинг від карикатурних лиходіїв до абсолютних маніяків.</b>
      </p>
      <figure>
        <img src="https://vertigo.com.ua/wp-content/uploads/2019/11/batman-vill-1.jpg"/>
      </figure>
      <h3>Джонні Караоке</h3>
      <p>Коли ми планували цей матеріал, то домовились з колегами не брати маловідомих персонажів, які фігурували лише в одному-двох випусках. Але я не втрималась і вирішила все ж написати про Джонні Караоке – лиходія, який може й не став аж надто популярним, але точно достатньо безглуздий, щоб про нього згадати. Отже, Джонні – голова японського злочинного угрупування, але його складно назвати лячним чи навіть небезпечним. Замість якихось надзвичайних здібностей в нього, кхм, непоганий голос, а замість супер-гаджетів – ціпок, який він використовує замість мікрофону. Зате в Джонні непогана освіта – відомо, що він отримав диплом з бізнес-адміністрування від Університету Каліфорнії у Лос-Анджелесі.</p>
      <figure>
        <img src="https://vertigo.com.ua/wp-content/uploads/2019/11/batman-vill-3.jpg"/>
      </figure>
      <h3>Людина-повітряний змій</h3>
      <p>Бідний Чарльз Браун є у всіх списках найгірших злочинців Бет-всесвіту. Воно й не дивно — на яке ще місце можна заслуговувати, якщо тебе навіть дерево перемагало? Та ще й офіційно, на сторінках коміксів. Не знаємо, як Білл Фінгер вигадав персонажа, але все ж дуже дивно, що герой затримався у світі DC до цього часу. За майже 60 років він регулярно програвав Бетмену, Людині-яструбу та Затанні. І хоч єдиною силою Брауна є його нелюдська любов до повітряних зміїв, одного разу Дезстроук навіть запросив його до Секретної спільноти суперзлочинців. Щоправда Чак відмовився, в результаті чого був викинутий з вікна. Без змія. Герой став настільки меметичним, що Том Кінг, нинішній автор «Бетмена», віддав йому важливу роль у нещодавній арці «Жарти проти запитань», не забувши поіронізувати над персонажем.</p>
      <figure>
        <img src="https://vertigo.com.ua/wp-content/uploads/2019/11/batman-vill-2.jpg"/>
      </figure>
      <h3>Ономатопея</h3>
      <p>Взагалі, ономатопея або звуконаслідування – прийом, який часто використовується у коміксах. Так називають усі написи «бабах!», «фіть» чи «бам!», які мають передавати шум бійок, перестрілок чи інших подій. Кевін Сміт (так, він не лише режисер, але й автор коміксів) вирішив назвати так лиходія, який не говорить зі своїми жертвами, а лише імітує звуки навколо. Про цього персонажа відомо не так вже й багато – ми знаємо, що він вбиває героїв, у яких немає суперздібностей, а також забирає їх маски у якості трофеїв. При цьому, Ономатопея встигає вести цілком нормальне родинне життя та приховувати свої нічні розваги від дружини та дітей.</p>
      <figure>
        <img src="https://vertigo.com.ua/wp-content/uploads/2019/11/batman-vill-4.jpg"/>
      </figure>
      <h3>Людина-в-горошок</h3>
      <p>Окей, ось вам приклад того, наскільки дивними були комікс-персонажи у 1960-х. Людина-в-горошок прославилась тим, що носить плямистий костюм… в якому кожна горошина певним чином трансформується в якийсь гаджет. Також він дуже любить гру слів і регулярно видає якісь сумнівні жарти про (так, ви мабуть здогадались) горошини. Здавалось б, настільки несерйозного лиходія варто було б назавжди забути, але кажуть, що в нього все ще попереду – Людина-в-горошок буде одним з центральних персонажів «Загону самогубців» Джеймса Ганна, де його роль зіграє ірано-американський актор Девід Дастмалчян. Хто знає, можливо цей лиходій скоро отримає глибоку, трагічну передісторію та стане популярнішим за Джокера?</p>
      <figure>
        <img src="https://vertigo.com.ua/wp-content/uploads/2019/11/batman-vill-9.jpg"/>
      </figure>
      <h3>Щуролов</h3>
      <p>Щуролов – це приклад того, до чого може призвести одержимість роботою. Перш ніж стати лиходієм, Отіс Фланнеган дійсно працював щуроловом у Ґотемі (а їх там, як відомо, вистачає), але дуже скоро виявив у себе дар спілкуватися з пацюками і розуміти їх. Фланнеган займався грабунком і викраденням людей, управляючи своїм загоном щурів. Перебуваючи за гратами, Отіс використовував гризунів в якості маленьких шпигунів. Не важко здогадатися, що дресирування пацюків допомогло йому не раз знайти шлях втечі із в’язниці. Щуролов безліч разів кооперувався з іншими лиходіями – допоміг Бейну втектки з «Блекгейта», в парі з Кетменом намагався отруїти водосховище Готему, працював разом з містером Фрізом. Зовсім скоро Щуролов отримає своє перше кіно-втілення і стане жінкою – в тому самому «Загоні самогубців» Джеймса Ганна його зіграє португальська акторка Даніела Мелькіор.</p>
      <figure>
        <img src="https://vertigo.com.ua/wp-content/uploads/2019/11/batman-vill-5.jpg"/>
      </figure>
      <h3>Доктор Хьорт</h3>
      <p>Хто такий Саймон Хьорт? Сам Джокер вважає цього антагоніста Сатаною, або принаймі надзвичайно могутнім демоном. Бетмен підозрює, що Хьорт – прислужник бога Дарксайда, або навіть сам Дарксайд у людській подобі. Сам Хьорт називає себе Томасом Вейном, але це аж ніяк не спрощує історію, адже їх було двоє – батько Бетмена та його давній пращур-сатаніст. Зрозуміло хіба що одне – загадковий лиходій готовий на все, аби знищити Ґотем та непокірного Брюса Вейна. Наприклад, він намагається створити власну версію Бетмена, накачує справжнього героїном, стирає йому пам’ять та наповнює повітря міста наркотиками. Як не дивно, переміг лиходія Джокер – коли Хьорт послизнувся на банановій шкірці та зламав собі шию, той уколов йому отруту та закопав ворога заживо. Так, звучить дуже дивно, але історію цього персонажа писав Грант Моррісон – головний любитель оккультизму, загадок та чорного гумору в комікс-індустрії.</p>
      <h3>Капелюшник</h3>
      <p>Вперше Джарвіс Тетч з‘явився у коміксах ще в 1948 році, щоправда лише на один випуск. Зірковим часом для Капелюшника стали якраз 60-ті. Тоді він нарешті сформувався як божевільний вчений, що створив пристрій для контролю свідомості і використовує його, послуговуючись фанатичною відданістю Льюїсу Кероллу та його «Алісі в країні див». На щастя, сценаристам вистачило клепки не втягувати у його історію безпосередньо Алісу (хоча у 80-х і цього добра вистачало). Бідний Джарвіс постійно страждає від того факту, що його геніальний винахід не достатньо добре його захищає, але дуже відомий на «ринку». Тож велика частина злочинів у коміксах вчинялися не безпосередньо Тетчем, а іншими негідниками, які використовували Капелюшника у якості технічного супроводу до його технології.</p>
      <figure>
        <img src="https://vertigo.com.ua/wp-content/uploads/2019/11/batman-vill-6.jpg"/>
      </figure>
      <h3>Доктор Фрік</h3>
      <p>Цього антагоніста мали б придумати у 60-х, подумаєте ви, але персонаж вперше з’явився на сторінках коміксу в 1997 році. Доктор Фрік – лиходій, чиєю головною зброєю було ЛСД. Будучи колишнім учасником бойових дій у В’єтнамі, солдат захопився гіппі-рухом і трохи перегнув палицю у експериментах з галюциногенами. Доктор Фрік створив надзвичайно сильну версію ЛСД під назвою DSC 2000 і полюбляв купатися в басейні з крові людей, які вживали DSC 2000. Така процедура начебто відкривала у нього псіоничні можливості і допомагала спілкуватися з певною потойбічною сутністю, яку він називав «левіафан». У Доктора Фріка був грандіозний план накачати всіх жителів Готема ЛСД, аби «вивести з темряви в утопію». Але Бетмену така ідея, ясна річ, не сподобалась, тому решту днів Фрік провів в Аркгемі.</p>
      <figure>
        <img src="https://vertigo.com.ua/wp-content/uploads/2019/11/batman-vill-8.jpg"/>
      </figure>
      <h3>Календарник</h3>
      <p>Незважаючи на місце у нашому списку, Календарник завжди був дуже дуальним персонажем. Його перша поява дійсно відрекомендувала його як невдалий жарт — злочинець, який страшенно прив’язаний до свят і навіть обирає відповідні костюми! Щоправда у «темний вік» його суттєво «причесали» — вийшов доволі небезпечний серійний вбивця, що діє на свята. Піком «кар‘єри» Календарника стала лімітка «Довгий Геловін», де він виступив у якості такого собі Ганнібала Лектера, туманно консультуючи Бетмена. Щоправда довго Джуліан Дей (а повне його ім‘я — Джуліан Грегорі Дей) у вищій лізі не протримався. Його обсесивний потяг до дат не давав можливості цікаво розвинути персонажа, тож Календарник поповнив ряди другорядних поганців, часом виконуючи зовсім уже принизливу роль комічного елементу розповіді.</p>
      <figure>
        <img src="https://vertigo.com.ua/wp-content/uploads/2019/11/batman-vill-7.jpg"/>
      </figure>
      <h3>Лялькар</h3>
      <p>У всесвіті коміксів не рідко трапляється так, що антагоніст у різній подобі виступає ворогом одразу кількох супергероїв. Так сталось і з Лялькарем, який свого часу був противником Пластікмена і Супергьорл. Але нас цікавить більш відома та сучасна версія Лялькаря – Бартон Матіс – ворог Бетмена. Це серійний вбивця та талановитий хірург, який створює «ляльок» зі шкіри та кінцівок своїх жертв. В дитинстві Бартон став свідком того, як його батько вбив та розчленив людину. Пізніше батько загине в автомобільній аварії, яку спричинив молодий поліцейський Джеймс Гордон. Маленький Матіс буде у прийомній сім’ї лише рік після чого зникне безвісти, з’явившись вже у подобі Лялькаря – маніяка, чия маска частково зроблена зі шкіри його покійного татка. До речі, саме Лялькар із взаємної згоди відрізає Джокеру обличчя у психлікарні Аркхем в оновленій лінійці коміксів The New 52.</p>
      <figure>
        <img src="https://vertigo.com.ua/wp-content/uploads/2019/11/batman-vill-10.jpg"/>
      </figure>
      <figure>
        <a href="https://vertigo.com.ua/linkout/51418">
          <img src="https://vertigo.com.ua/wp-content/uploads/2019/10/got-ad-b1.jpg"/>
        </a>
      </figure>
      <related>
        <h4>You May Also Like</h4>
        <a href="https://vertigo.com.ua/waiting-for-batman-matt-reeves/"/>
        <a href="https://vertigo.com.ua/best-zimmer-soundtracks/"/>
        <a href="https://vertigo.com.ua/about-batman-animated-series/"/>
      </related>
    </article>
  </body>
</html>