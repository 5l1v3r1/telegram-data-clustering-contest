<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/auto/mercedes-predstavuje-novy-model-s-logom-maybach-je-nim-gls.html"/>
    <meta property="og:site_name" content="TREND.sk"/>
    <meta property="article:published_time" content="2019-11-21T13:30:00+00:00"/>
    <meta property="og:title" content="Mercedes predstavuje nový model s logom Maybach, je ním GLS"/>
    <meta property="og:description" content="Pod kapotou nebude dvanásťvalec, ale prepĺňaný osemvalec"/>
  </head>
  <body>
    <article>
      <h1>Mercedes predstavuje nový model s logom Maybach, je ním GLS</h1>
      <address><time datetime="2019-11-21T13:30:00+00:00">21 Nov 2019, 13:30</time> by <a rel="author">jmr</a></address>
      <p>
        <b>Mercedes-Maybach triedy S je tým najluxusnejším, čo automobilka ponúka. Ale svoje pôsobenie aktuálne rozširuje na ďalšiu triedu. Tou vyvolenou je trieda GLS. Konkrétne sa celým menom bude auto volať Mercedes-Maybach GLS 600.</b>
      </p>
      <slideshow>
        <figure>
          <img src="https://static.etrend.sk/uploads/tx_media/2019/11/21/mercedes-maybach-gls600-novy-maybach-je-este-vacsi-ako-trieda-s.jpg"/>
          <figcaption>
            <cite>Zdroj: Mercedes-Benz</cite>
          </figcaption>
        </figure>
        <figure>
          <img src="https://static.etrend.sk/uploads/tx_media/2019/11/21/mercedes-maybach-gls600-ako-konkurenta-bude-mat-aj-rolls-royce-cullinan.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/21/mercedes-maybach-gls600-po-otvoreni-dveri-sa-vysunie-schodik.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/21/mercedes-maybach-gls600-v-ponuke-bude-aj-dvojfarebne-lakovanie.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/21/mercedes-maybach-gls600-stale-vidno-zaklady-modelu-gls.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/21/mercedes-maybach-gls600-vsade-je-najjemnejsia-koza.jpg"/>
        </figure>
      </slideshow>
      <p>Nový model reaguje na úspech Rolls-Royce Cullinan a tiež Bentley Bentayga. Preto používa všetky správne ingrediencie, vďaka ktorým sa im môže smelo postaviť ako konkurent. Základom je stále model GLS, ktorý automobilka nedávno predstavila.</p>
      <p>Oproti bežnej verzii môže mať Maybach GLS dvojfarebné lakovanie, charakteristické logá na stĺpikoch karosérie a tiež inú prednú masku chladiča a disky kolies. Pri otvorení dverí sa auto zníži a vysunú sa schodíky na uľahčenie nastupovania.</p>
      <p>Omnoho dôležitejšie zmeny sa udiali vnútri. Vzadu sú dve sedadlá, ktoré sa dajú sklopiť takmer do ležatej polohy. Samozrejmosťou je čo najjemnejšia koža. Dvojsedadlové usporiadanie v zadnej časti však nie je štandardne. Záleží od použitia auta. Ak chce Maybach GLS šoférovať sám majiteľ, tak si môže vzadu nechať trojmiestny gauč.</p>
      <figure>
        <img src="https://static.etrend.sk/uploads/tx_media/2019/11/21/article_detail_image_750_box/mercedes-maybach-gls600-stale-vidno-zaklady-modelu-gls.jpg"/>
        <figcaption>Mercedes-Maybach GLS600 - stále vidno základy modelu GLS<cite>Zdroj: Mercedes-Benz</cite></figcaption>
      </figure>
      <p>Vozidlo má dĺžku 5,2 metra a rázvor je viac ako 3 metre, čo naznačuje obrovský priestor práve vzadu. Atmosféru v kabíne dotvárajú aj špeciálne vône. V príplatkovom balíku Air Ballance je vôňa špeciálne určená pre tento model.</p>
      <p>Transformácia vozidla na štvormiestne prináša obrovskú stredovú konzolu, ktorá sa tiahne celým interiérom. V jej zadnej časti môže byť chladnička na nápoje a medzi doplnkami vozidla sú aj strieborné čaše.</p>
      <p>Pohon luxusného prepravníka zabezpečuje štvorlitrový osemvalec s dvomi turbami. Dosahuje výkon 410 kW (558 k) a krútiaci moment 730 Nm. K nemu sa pridáva systém EQ Boost s 16 kW (22 k) a 250 Nm. Stokilometrovú rýchlosť zvládne obrovské SUV za 4,9 sekundy a maximum má obmedzené na 250 kilometrov za hodinu. Výrobca udáva kombinovanú spotrebu v cykle WLTP na úrovni 12,0-11,7 litra na sto kilometrov.</p>
      <figure>
        <img src="https://static.etrend.sk/uploads/tx_media/2019/11/21/article_detail_image_750_box/mercedes-maybach-gls600-zadne-sedadla-mozu-byt-oddelene-velkou-stredovou-konzolou.jpg"/>
        <figcaption>Mercedes-Maybach GLS600 - zadné sedadlá môžu byť oddelené veľkou stredovou konzolou<cite>Zdroj: Mercedes-Benz</cite></figcaption>
      </figure>
    </article>
  </body>
</html>