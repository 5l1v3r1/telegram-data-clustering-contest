<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/dve-ot-zvezdite-na-arsenal-nameknaha-za-napuskane-1408418.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-21T13:22:00+00:00"/>
    <meta property="og:title" content="Две от звездите на Арсенал намекнаха за напускане"/>
    <meta property="og:description" content="Крайната позиция на Арсенал във Висшата лига може да се окаже от ключово значение за бъдещето на някои от важните играчи за тима „Топчиите“ заемат 6-тото място в Премиър лийг и са на 8 точки от 4-тото място в класирането, което дава право на участие в Шампионската лига"/>
  </head>
  <body>
    <article>
      <h1>Две от звездите на Арсенал намекнаха за напускане</h1>
      <address><time datetime="2019-11-21T13:22:00+00:00">21 Nov 2019, 13:22</time> by <a rel="author">Sportlive.bg</a></address>
      <p>Крайната позиция на <a href="https://www.sportlive.bg/tags/3848">Арсенал</a> във Висшата лига може да се окаже от ключово значение за бъдещето на някои от важните играчи за тима. „Топчиите“ заемат 6-тото място в Премиър лийг и са на 8 точки от 4-тото място в класирането, което дава право на участие в Шампионската лига. Ако тимът на Емери не успее да си осигури място в Шампионската лига през следващия сезон, това би означавало, че част от топ футболистите в тима може и да напуснат Северен Лондон през идното лято.</p>
      <p>Един от тези, които не са доволни от това, което се случва в клуба, е халфът <a href="https://www.sportlive.bg/tags/64711">Лукас Торейра</a>. Уругваецът е стартирал като титуляр в едва 4 от 12-те срещи на тима във Висшата лига. Торейра определено не е доволен от статута си на резерва при Унай Емери и намекна за напускане, след като дойде в Арсенал преди едва година и няколко месеца.</p>
      <p>По-тревожните новини за „артилеристите“ са свързани с атаката на тима. Голмайсторът на Арсенал <a href="https://www.sportlive.bg/tags/31084">Пиер-Емерик Обамеянг</a> е свързван с трансфер в Барселона през идното лято. 30-годишният габонец е един от малкото на „Емиратс“, които се представят на ниво, въпреки разочароващите резултати на тима. Фактът обаче, че Обамеянг за трета поредна година играе в Лига Европа със сигурност не му се нрави и ако Арсенал не успее да се класира в Шампионската лига през следващия сезон, това почти сигурно би означавало, че нападателят ще напусне „топчиите“.</p>
      <p>През тази седмица Арсенал са домакини на закъсалия Саутхемптън, а трите точки в мача са без алтернатива за тима на Емери. <a href="https://www.sportlive.bg/worldfootball/england/Granit-Dzhaka-mozhe-da-se-ozove-pod-naem-v-drug-otbor-ot-Visshata-liga-1406662.html"><i>А ето къде може да премине бившият капитан Гранит Джака.</i></a></p>
      <p> </p>
      <related>
        <h4>Още по темата</h4>
        <a href="https://www.sportlive.bg/worldfootball/england/Igrach-na-Arsenal-se-oplaka-che-klubyt-i-Unaj-Emeri-ne-vqrvat-v-nego-1407849.html"/>
        <a href="https://www.sportlive.bg/worldfootball/england/Nevzrivena-bomba-ot-VSV-mozhe-da-provali-macha-Uest-Hem---Arsenal-1407092.html"/>
        <a href="https://www.sportlive.bg/worldfootball/england/Obameqng-e-noviqt-kapitan-na-Arsenal-1403604.html"/>
        <a href="https://www.sportlive.bg/worldfootball/italy/Half-na-Arsenal-se-syglasi-da-premine-v-Milan-762315.html"/>
        <a href="https://www.sportlive.bg/worldfootball/england/Zvezda-na-Arsenal-se-oplakal-che-ne-bil-pusnat-v-Milan-787832.html"/>
      </related>
    </article>
  </body>
</html>