<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.abante.com.ph/pusa-man-may-kaluluwa-din.htm"/>
    <meta property="og:site_name" content="Abante News Online"/>
    <meta property="article:published_time" content="2019-11-21T13:26:15+00:00"/>
    <meta property="og:title" content="Pusa man may kaluluwa din"/>
    <meta property="og:description" content="MGA ka-Misteryo nakakita na ba kayo ng multo ng mga alagang hayop tulad ng pusa?"/>
  </head>
  <body>
    <article>
      <h1>Pusa man may kaluluwa din</h1>
      <address>
        <time datetime="2019-11-21T13:26:15+00:00">21 Nov 2019, 13:26</time>
      </address>
      <p>Rey T. Sibayan</p>
      <p>MGA ka-Misteryo nakakita na ba kayo ng multo ng mga alagang hayop tulad ng pusa?</p>
      <p>‘Yan ang pag-usapan natin ngayon: “Basta may Misteryo, Alamin ang Totoo!”<br/>Kagagaling lang sa grocery ang magkasintahang Rolly at Glory ng Marikina kaya’t inabot na sila ng alas-10:00 ng gabi sa kanilang pag-uwi.</p>
      <p>Sobrang pagod ang naramdaman nila Rolly at Glory sa matinding traffic­ sa kanilang dinaanan kaya’t nakaidlip silang pareho sa parking ng tinutuluyan nilang condo.</p>
      <p>Biglang naalimpu­ngatan si Glory sa ngiyaw ng pusa sa parking.</p>
      <p>Noong una ay hindi niya ito pinansin pero paulit-ulit niyang naririnig.<br/>Nang makapag-diskarga sila ng mga pinamili ay nag­lakad na sila patungong ele­vator nang makita ni Glory ang isang pusa na humahabol sa kanya bagaman sa ilalim ng mga nakaparadang sasakyan ito dumadaan.</p>
      <p>Wari’y tinatawag siya ng pusa pero nagtataka siya parang walang nakikita si Rolly kaya’t nagtanong siya.</p>
      <related>
        <h4>Related Posts</h4>
        <a href="https://www.abante.com.ph/sesame-street-golden-season-na.htm"/>
        <a href="https://www.abante.com.ph/christmas-display-sa-araneta-inisketch-ng-mga-artist.htm"/>
        <a href="https://www.abante.com.ph/happy-world-childrens-day12.htm"/>
      </related>
      <p>Glory: “Hindi mo ba nakikita ‘yung pusa?”</p>
      <p>Rolly: “Hindi pero may naririnig akong ngumingiyaw.”</p>
      <p>Glory: “Yun lumabas siya sa ilalim ng sasakyan. Hi miming… halika.”<br/>Rolly: “Wala talaga akong makita pero naririnig ko siya.”</p>
      <p>Nang tanungin ng #TeamMisteryo si Glory, sinabi niya na unti-unting naglaho ang pusa sa kanyang paningin.</p>
      <p>Team Misteryo: “Paanong nawala? Parang usok o talagang naglaho sa isang kisapmata?”</p>
      <p>Glory: “dahan-dahan lang at kasabay nu’n wala na ang ngiyaw niya.”<br/>Magkakaiba ang abilidad ng tao pagdating sa psychic phenomena. May mga taong nakakakita o clairvoyant habang ang iba naman ay clairaudient o naririnig ang mga kaluluwa. At napatunayan dito na maging mga alagang hayop ay may kaluluwa din.</p>
      <p>***<br/>Para sa inyong mga kuwentong karanasan, mag-email sa TeamMisteryo2019@gmail.com. Bisitahin ang www.reytsiba­yan.com at Abante.com.ph.</p>
      <related>
        <a href="https://www.abante.com.ph/sirena-sa-swimming-pool.htm"/>
        <a href="https://www.abante.com.ph/compound-kampo-ng-mga-kapre.htm"/>
        <a href="https://www.abante.com.ph/sekyu-sinabayan-ng-multo-sa-pagronda.htm"/>
      </related>
    </article>
  </body>
</html>