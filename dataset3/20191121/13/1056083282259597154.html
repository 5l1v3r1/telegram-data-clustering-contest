<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019669/%D9%88%D8%B2%DB%8C%D8%B1-%D8%AF%D9%81%D8%A7%D8%B9-%D8%AA%D8%B1%DA%A9%DB%8C%D9%87-%D8%AF%D8%B1-%D8%AD%D8%A7%D9%84-%D8%B1%D8%A7%DB%8C%D8%B2%D9%86%DB%8C-%D8%A8%D8%A7-%D8%B1%D9%88%D8%B3%DB%8C%D9%87-%D8%AF%D8%B1%D8%AE%D8%B5%D9%88%D8%B5-%DB%8C%DA%AF%D8%A7%D9%86-%D9%87%D8%A7%DB%8C-%D9%85%D8%AF%D8%A7%D9%81%D8%B9"/>
    <meta property="og:site_name" content="ایسنا"/>
    <meta property="article:published_time" content="2019-11-21T13:32:51+00:00"/>
    <meta property="og:title" content="وزیر دفاع ترکیه: در حال رایزنی با روسیه درخصوص یگان‌های مدافع خلق کرد در شمال شرق سوریه هستیم"/>
    <meta property="og:description" content="وزیر دفاع ترکیه اعلام کرد که کشورش در حال رایزنی با روسیه درخصوص یگان‌های مدافع خلق کرد در شمال شرق سوریه است."/>
  </head>
  <body>
    <article>
      <h1>وزیر دفاع ترکیه: در حال رایزنی با روسیه درخصوص یگان‌های مدافع خلق کرد در شمال شرق سوریه هستیم</h1>
      <address><time datetime="2019-11-21T13:32:51+00:00">21 Nov 2019, 13:32</time> by <a rel="author">فاطمه نبید</a></address>
      <p>وزیر دفاع ترکیه اعلام کرد که کشورش در حال رایزنی با روسیه درخصوص یگان‌های مدافع خلق کرد در شمال شرق سوریه است.</p>
      <p>به گزارش ایسنا، به نقل از روسیا الیوم،  خلوصی آکار، وزیر دفاع ترکیه خاطرنشان کرد، روسیه ۲۹ اکتبر به ترکیه اعلام کرد که ۳۴ هزار نظامی و بیش از سه هزار و ۲۰۰ قبضه سلاح سنگین از عمق ۳۰ کیلومتری مرزهای سوریه با ترکیه خارج می‌شود.</p>
      <p>آکار تصریح کرد: ترکیه تاکید دارد که یگان‌های مدافع خلق کرد با پوشش نیروهای نظام سوریه همچنان در منطقه "منبج" حضور دارند و از روسیه می‌خواهیم تا این مشکل را حل کند.<br/>وزیر دفاع ترکیه همچنین عنوان داشت: رایزنی با روسیه درخصوص افزایش گشت‌زنی‌ها در "تل رفعت" ادامه دارد.</p>
      <p>از سوی دیگر، وزیر دفاع ترکیه گفت، ترکیه هیچ سلاح شیمیایی ممنوعه‌ طبق قوانین و توافقنامه های بین‌المللی را در جریان عملیات"چشمه صلح" استفاده نکرده است.</p>
      <p>وی افزود، نیروهای عملیات چشمه صلح بیش از ۶۰۰ منطقه مسکونی به مساحت ۴۳۰۰ کیلومتر مربع را تحت کنترل درآورده و مراکز بازرسی در بزرگراه "ام ۴" تاسیس کردند.</p>
      <p>وزیر دفاع ترکیه با بیان اینکه تا امروز حدود ۱۲۰۰ تروریست در چارچوب عملیات مذکور خنثی شدند گفت: ۱۵۸ تروریست"پ.ک.ک"  تا امروز در عملیات"المخلب"(چنگال) در شمال عراق کشته شدند.</p>
      <p>ترکیه نهم اکتبر عملیاتی تحت عنوان "چشمه صلح" را در سوریه علیه نیروهای یگان‌های مدافع خلق کرد (ی‌پ‌گ) به راه انداخت که این عملیات با محکومیت بین‌المللی مواجه شد. پیش از آغاز این عملیات، آمریکا از خروج نیروهای آمریکایی از این منطقه خبر داد که چراغ سبزی برای آغاز عملیات ترکیه به حساب می‌آمد.</p>
      <p>انتهای پیام</p>
    </article>
  </body>
</html>