<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/zahist-vid-reyderiv-shist-pravil-50054895.html"/>
    <meta property="og:site_name" content="НВ"/>
    <meta property="article:published_time" content="2019-11-21T13:20:00+00:00"/>
    <meta property="og:title" content="Рейдерство в Україні. Чи здатні нові ініціативи захистити бізнес"/>
    <meta property="og:description" content="Шість простих правил безпеки компанії"/>
  </head>
  <body>
    <article>
      <h1>Рейдерство в Україні. Чи здатні нові ініціативи захистити бізнес</h1>
      <h2>Шість простих правил безпеки компанії</h2>
      <address><time datetime="2019-11-21T13:20:00+00:00">21 Nov 2019, 13:20</time> by <a rel="author">Євген Калінін</a></address>
      <p>В Україні є чотири біди: дурні, дороги, корупціонери і рейдери. Кожна нова влада бачить своїм вірним обов’язком боротися з цими чотирма вершниками українського апокаліпсису. Шостий президент України — Володимир Зеленський — не став виключенням. З його обранням та перезапуском правлячої коаліції в Україні запустили чергову реформу у сфері протидії рейдерству.</p>
      <p>Перш ніж оцінити можливу дієвість і доцільність запропонованих антирейдерських запобіжників треба розуміти <b>масштабність проблеми рейдерства</b>. А реальна статистика невтішна: щорічно в Україні відбувається близько п’ятисот рейдерських атак, при цьому лідери за їх кількістю — Київ і Київська область, а найбільш незахищеними від рейдерства є аграрії, яких незаконно позбавляють врожаю та земельних угідь.</p>
      <aside>Найбільш незахищеними від рейдерства є аграрії</aside>
      <p>Отже, першим кроком нової влади на шляху боротьби з рейдерством стала робота над законопроектом 1056−1 «Про внесення змін до деяких законодавчих актів України щодо захисту права власності», який вже 2 листопада поточного року набув чинності. Закон передбачає усунення основних юридичних прогалин, які створюють проблеми власникам нерухомості та бізнесу та встановлює ряд антирейдерських запобіжників. Давайте розберемося з основними положеннями документу і<b> чи здатні вони убезпечити бізнес від «невмирущих» рейдерів.</b></p>
      <p><b>1. За новим законом акредитовані суб'єкти позбавлені повноважень у сфері державної реєстрації.</b> На практиці це означає, що обраному колу реєстраторів анульовано доступ до реєстрів. Згідно зі статистикою саме представники таких КП здійснювали 95% рейдерських захоплень у державних реєстрах протягом 2016−2019 років.</p>
      <p>Нотаріально засвідчені документи, на підставі яких проводиться державна реєстрація, викладаються на спеціальних бланках нотаріальних документів, що є додатковим захистом таких документів від підробки. Тепер доступ реєстраторів до державних реєстрів здійснюватиметься шляхом багатофакторної автентифікації. Відповідно до коментарів Міністерства Юстиції при проведенні реєстраційних дій в системі, а саме перед винесенням рішення про державну реєстрацію, державні реєстратори не лише використовуватимуть електронний підпис, але й підтверджуватимуть операцію на мобільному телефоні, використовуючи систему MobileID.</p>
      <p><b>2. Антирейдерський закон ввів обов’язок реєстратора перевіряти обсяг цивільної дієздатності фізичних осіб і цивільної правоздатності та дієздатності юридичних осіб,</b> а також перевіряти повноваження представника фізичної або юридичної особи щодо вчинення дій, направлених на набуття, зміну чи припинення речових прав.</p>
      <p><b>3. Встановлюється обов’язок Кабінету Міністрів України диференціювати санкції за відповідні порушення</b>, допущені в сфері державної реєстрації. Штрафи за порушення у сфері державної реєстрації для реєстраторів зростуть вдвічі.</p>
      <p><b>4. Паралельно з прийняттям нового законодавства Міністерство юстиції перезапустило антирейдерську комісію.</b> За задумом антирейдерська комісія є більш швидким та ефективним інструментом у порівнянні зі звичайними судами, адже вона приймає рішення протягом 30−45 днів, тоді як суди можуть розглядати справи роками. Крім того, рішення Комісії приймається невідкладно, Мін'юст відразу вносить зміни у реєстр. При минулому складі Міністерства подібна комісія також існувала, але відгуки про її роботу були дуже неоднозначні: за словами учасників іноді комісія виконувала функції кишенькового суду Міністерства.</p>
      <aside>Бізнес досить скептично зустрів запропоновані законодавчі новели в рамках антирейдерської реформи</aside>
      <p>Бізнес досить скептично зустрів запропоновані законодавчі новели в рамках антирейдерської реформи. Нова спроба перемогти недоброчесних реєстраторів та зупинити рейдерство за допомогою комісії, яка по суті виконуватиме функції суду не є реформаторським кроком. Проте вірогідність рейдерського захоплення на бізнес можна мінімізувати дотримуючись <b>простих правил безпеки</b>:</p>
      <p>1. Регулярно здійснюйте<b> аудит активів та статутних документів</b> товариства на предмет вразливих місць.</p>
      <p>2. Слідкуйте за <b>відомостями в державних реєстрах </b>або оформлюйте платну підписку на сервіси що будуть слідкувати за реєстром за вас (Opendatabot, Youcontrol)</p>
      <p>3. <b>Приведіть до ладу документи щодо прав на земельні ділянки та активи бізнесу. </b>За можливістю, обтяжте активи зобов’язаннями перед дружніми контрагентами.</p>
      <p>4. Внесіть <b>відомості про об'єкти нерухомого майна до державного реєстру</b> — це допоможе застрахувати майно від первинного внесення за «намальованими» документами.</p>
      <p>5. <b>Встановлюйте в статуті підприємства вимоги щодо обов’язкового нотаріального посвідчення договорів відчуження корпоративних прав </b>— це допоможе убезпечити від зміни складу учасників через підробний н/п акт.</p>
      <p>6. Регулярно<b> тренуйте своїх юристів та адвокатів </b>щодо дій, направлених на захист вашого бізнесу. Схеми рейдерів не стоять на місці, тому ваші захисники повинні бути завжди на кілька кроків попереду.</p>
    </article>
  </body>
</html>