<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019660/%D8%A2%DB%8C%D8%AA-%D8%A7%D9%84%D9%84%D9%87-%D9%85%DB%8C%D8%B1%D8%B2%D8%A7-%D8%AC%D9%88%D8%A7%D8%AF-%D8%A2%D9%82%D8%A7-%D8%AA%D9%87%D8%B1%D8%A7%D9%86%DB%8C-%D8%AF%D8%BA%D8%AF%D8%BA%D9%87-%D9%88%DB%8C%DA%98%D9%87-%D8%A7%DB%8C-%D9%86%D8%B3%D8%A8%D8%AA-%D8%A8%D9%87-%D8%AC%D8%A7%D9%85%D8%B9%D9%87-%D8%AF%D8%A7%D8%B4%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T13:04:14+00:00"/>
    <meta property="og:title" content="آیت‌الله میرزا جواد آقا تهرانی دغدغه ویژه‌ای نسبت به جامعه داشت"/>
    <meta property="og:description" content="ایسنا/خراسان رضوی مدیرکل سابق تبلیغات اسلامی خراسان رضوی گفت: آیت‌الله میرزا جواد آقا تهرانی دغدغه ویژه‌ای نسبت به امور جامعه و سیاست داشت."/>
  </head>
  <body>
    <article>
      <h6 class="kicker">مدیرکل سابق تبلیغات اسلامی خراسان رضوی:</h6>
      <h1>آیت‌الله میرزا جواد آقا تهرانی دغدغه ویژه‌ای نسبت به جامعه داشت</h1>
      <address><time datetime="2019-11-21T13:04:14+00:00">21 Nov 2019, 13:04</time> by <a rel="author">لیلا نیک‌ذات</a></address>
      <p>ایسنا/خراسان رضوی مدیرکل سابق تبلیغات اسلامی خراسان رضوی گفت: آیت‌الله میرزا جواد آقا تهرانی دغدغه ویژه‌ای نسبت به امور جامعه و سیاست داشت.</p>
      <p> حجت‌الاسلام والمسلمین محمد سید آبادی، امروز ۳۰ آبان ماه در نشست اخلاق و تربیت آیت‌الله میرزا جواد آقا تهرانی که به مناسبت سالگرد درگذشت ایشان در محل بنیاد پژوهش‌های اسلامی آستان قدس رضوی با حضور جمعی از علما برگزار شد، با بیان این مطلب اظهار کرد: همواره او دغدغه ویژه‌ای نسبت به سیاست و اجتماع داشت و به طلبه‌های خود، مردم و نیازمندان نیز توجه داشت و به نوعی به آن‌ها رسیدگی می‌کرد. همچنین او را می‌توان از شخصیت‌هایی به‌شمار آورد که در مجلس خبرگان رهبری نیز ورود پیدا کرده بود.</p>
      <p>وی خاطرنشان کرد: ایشان همچنین حضور پررنگی نیز در جبهه‌های جنگ داشت و با توجه به سن بالایی که داشت کمتر فردی را می‌توان یافت که در چنین سنی بتواند در جبهه‌های جنگ آن هم برای سومین بار حضور داشته باشد.</p>
      <p>سید آبادی با بیان اینکه همچنین ایشان نسبت به مسائل انقلاب نیز دغدغه‌مند بود، اضافه کرد: همواره علاقه و توجه ایشان به امام(ره) بسیار زیاد و عجیب بود، به گونه‌ای که از امام(ره) به عنوان حضرت امام مد ظله یاد می‌کرد.</p>
      <p>مدیرکل سابق تبلیغات اسلامی خراسان رضوی تصریح کرد: از این رو احترام خاصی برای امام قائل بود و هنگامی که تصویر و سخنرانی امام از تلویزیون پخش شد در جامعه، برخوردهای ضد تضاربی از سوی برخی از افراد صورت گرفت اما میرزا جواد آقا تهرانی بر این باور بود که آنچه ایشان می‌گوید اسرار است و اسرار را باید به اهلش گفت و عامه مردم اهلش نیستند.</p>
      <p>وی با بیان این که جایگاه تربیتی آیت‌الله میرزا جواد آقا تهرانی تاثیر بسزایی بر جامعه داشته است، افزود: از این رو می‌توان گفت که اولین نکته‌ای که در شخصیت میرزا جواد آقا تهرانی به نظر می‌رسد، صرف نظر از جایگاه علمی ایشان که عالمی آگاه به معارف دینی در همه این زمینه‌ها بود و شخصیت والا و برجسته‌ای داشت، می‌توان گفت جایگاه تربیتی ایشان است که این مهم نیز امر بسیار تاثیر گذاری بوده و این نیز جایگاه علمی ایشان را نشان می‌دهد.</p>
      <p>سید آبادی گفت: در واقع نفس ایشان، نفس بسیاری از افراد را ساخت. کمتر کسی را می‌توان در این حوزه معرفی کرد که تا این اندازه تاثیر تربیتی داشته باشد و انسان‌ها را تهذیب و تربیت کند که این ویژگی شخصیتی ایشان، نشات گرفته از شخصیت زهد و پارسایی ایشان است.</p>
      <p>مدیرکل سابق تبلیغات اسلامی خراسان رضوی بیان کرد: در واقع زهد ایشان به او بصیرت و حکمت داده بود و به همان میزانی که کلامش تاثیر گذار بود، زهد او نیز موثر بود. همچنین میرزا جواد آقا تهرانی شخصیتی ملموس داشت و در عین زهد، وارستگی و پاکیزگی که داشت، عرفانش نیز عرفان اهل بیتی بود و به مردم و جامعه خود نیز توجه ویژه‌ای داشت.</p>
      <p>وی خاطرنشان کرد: در واقع همه این‌ها از شخصیت معنویت و اخلاقی ایشان نشات می‌گیرد و به گونه‌ای رفتار می‌کرد که وجودشان در حوزه‌های اجتماعی و علمی بسیار تاثیرگذار بوده است.</p>
      <p>سید آبادی عنوان کرد: ایشان علی‌رغم اینکه دوست نداشت کسی در مورد شخصیت او سخن بگوید اما امروز به مناسبت سالروز رحلت ایشان و برای ادای احترام وظیفه خود دانستیم که این نشست را برگزار کرده و در خصوص ویژگی‌های شخصیتی ایشان سخن بگوییم تا زهد و وارستگی ایشان مورد استفاده حوزه و... قرار گیرد و این امور را به نسل امروز منتقل کنیم.</p>
      <p>انتهای پیام</p>
    </article>
  </body>
</html>