<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/talaiporia-telos-gia-tous-polites-stis-efories-diasyndesi-tis-aade-me-to-ypourgeio-esoterikon/2920503/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T13:11:43+00:00"/>
    <meta property="og:title" content="Ταλαιπωρία τέλος για τους πολίτες στις εφορίες – Διασύνδεση της ΑΑΔΕ με το υπουργείο Εσωτερικών"/>
    <meta property="og:description" content="Από την 01/12/2019 δεν θα προσκομίζουν οι πολίτες τα απαραίτητα έγγραφα στις φορολογικές αρχές. Οι ληξιαρχικές πράξεις γέννησης, γάμου και θανάτου καθώς και τα πιστοποιητικά οικογενειακής κατάστασης θα συλλέγονται από την ΑΑΔΕ. Όλα θα γίνονται αυτοματοποιημένα και οι πολίτες δεν θα χρειάζεται να πηγαίνουν σε ΚΕΠ και Δήμους."/>
  </head>
  <body>
    <article>
      <h1>Ταλαιπωρία τέλος για τους πολίτες στις εφορίες – Διασύνδεση της ΑΑΔΕ με το υπουργείο Εσωτερικών</h1>
      <h2>Από την 01/12/2019 δεν θα προσκομίζουν οι πολίτες τα απαραίτητα έγγραφα στις φορολογικές αρχές. Οι ληξιαρχικές πράξεις γέννησης, γάμου και θανάτου καθώς και τα πιστοποιητικά οικογενειακής κατάστασης θα συλλέγονται από την ΑΑΔΕ. Όλα θα γίνονται αυτοματοποιημένα και οι πολίτες δεν θα χρειάζεται να πηγαίνουν σε ΚΕΠ και Δήμους.</h2>
      <address><time datetime="2019-11-21T13:11:43+00:00">21 Nov 2019, 13:11</time> by <a rel="author">Newsit Newsroom</a></address>
      <p>Ξεκινά από την 1η Δεκεμβρίου η διασύνδεση της Ανεξάρτητης Αρχής Δημοσίων Εσόδων (ΑΑΔΕ) με το Μητρώο Πολιτών του υπουργείου Εσωτερικών μέσω του αναβαθμισμένου Κέντρου Διαλειτουργικότητας της Γενικής Γραμματείας Πληροφοριακών Συστημάτων Δημόσιας Διοίκησης (ΓΓΠΣΔΔ).</p>
      <p>Αυτό στην ουσία σημαίνει ότι οι πολίτες δεν θα είναι υποχρεωμένοι να προσκομίζουν οι ίδιοι τα έγγραφα στις φορολογικές αρχές για ληξιαρχικά γεγονότα που τους αφορούν όπως η γέννηση, γάμος, σύμφωνο συμβίωσης, διαζύγιο, θάνατος ή άλλες μεταβολές στην οικογενειακή τους κατάσταση. Όπως τόνισε ο υπουργός Επικρατείας και Ψηφιακής Διακυβέρνησης Κυριάκος Πιερρακάκης «οι πολίτες απαλλάσσονται από ένα σημαντικό βάρος και μια ταλαιπωρία δεκαετιών που σχετίζεται με την προσκόμιση πιστοποιητικών στην εφορία για σημαντικές πράξεις όπως η σύναψη γάμου, συμφώνου συμβίωσης κ.α. Προχωράμε με σταθερά βήματα στον ψηφιακό μετασχηματισμό του κράτους με γνώμονα την απλοποίηση των διαδικασιών και την επικοινωνία των φορέων του Δημοσίου».</p>
      <p>Στην πράξη οι ληξιαρχικές πράξεις γέννησης, γάμου και θανάτου καθώς και τα πιστοποιητικά οικογενειακής κατάστασης θα συλλέγονται από την ΑΑΔΕ απευθείας και μέσω του Κέντρου Διαλειτουργικότητας της ΓΓΠΣΔΔ ενώ οι πολίτες δεν θα αναγκάζονται να συλλέξουν τα αντίστοιχα πιστοποιητικά από τον δήμο ή τα ΚΕΠ καθώς αυτό θα γίνεται ηλεκτρονικά και αυτοματοποιημένα. Επιπλέον, μέσω της παραπάνω διαλειτουργικότητας επιτυγχάνεται η καλύτερη άσκηση των αρμοδιοτήτων της ΑΑΔΕ, καθώς θα μπορεί από σήμερα να αξιοποιεί άμεσα δεδομένα σχετικά με:</p>
      <p>– Μεταβολές στοιχείων στο Φορολογικό Μητρώο,<br/>– Μεταβολές στοιχείων Δήλωσης Απόδοσης ΑΦΜ / Μεταβολής Ατομικών Στοιχείων,<br/>– Ορισμό φορολογικού εκπροσώπου στην Ελλάδα,<br/>– Απενεργοποίηση κωδικών πρόσβασης χρήστη σε ηλεκτρονικές υπηρεσίες Taxisnet σε περίπτωση θανάτου.</p>
      <p>Να σημειώσουμε ότι η διαλειτουργικότητα μεταξύ των διαφόρων φορέων και υπηρεσιών του Δημοσίου βρίσκεται σε πλήρη υλοποίηση καθώς ήδη αρκετά υπουργεία και δήμοι έχουν αξιοποιήσει το Κέντρο Διαλειτουργικότητας για να ενημερωθούν για τα στοιχεία πολιτών.</p>
      <p>Για άμεσε και ποιοτικές υπηρεσίες μίλησε ο διοικητής της ΑΑΔΕ Γιώργος Πιτσιλής, ο οποίος ανέφερε ότι «ο ψηφιακός μετασχηματισμός της ΑΑΔΕ συνεχίζεται απρόσκοπτα. Η διασύνδεση των ΔΟΥ με τα ληξιαρχεία όλης της χώρας αποτελεί το επόμενο βήμα, στην κατεύθυνση πάντα της εξυπηρέτησης του πολίτη και της διευκόλυνσης της καθημερινότητάς του. Με αυτό το στόχο, συνεχίζουμε να προσφέρουμε άμεσες και ποιοτικές υπηρεσίες, που οδηγούν και στη μείωση του γραφειοκρατικού κόστους για νοικοκυριά και επιχειρήσεις».</p>
      <p>Από την πλευρά του, ο γενικός γραμματέας Πληροφοριακών Συστημάτων Δημόσιας Διοίκησης, Δημοσθένης Αναγνωστόπουλος υπογράμμισε ότι «το αναβαθμισμένο Κέντρο Διαλειτουργικότητας παράγει ήδη τα πρώτα θετικά αποτελέσματα για την εξυπηρέτηση του πολίτη και την δραστική βελτίωση της καθημερινότητας του. Ήδη η ΓΓΠΣΔΔ διαχειρίζεται ετησίως εκατομμύρια διαδικτυακές κλήσεις μέσω του Κέντρου Διαλειτουργικότητας. Καλούμε τους φορείς του Δημοσίου να αξιοποιήσουν στο μεγαλύτερο δυνατό βαθμό το Κέντρο Διαλειτουργικότητας για να απαλλαγούν από ακόμα μεγαλύτερα γραφειοκρατικά βάρη οι πολίτες και επιχειρήσεις».</p>
    </article>
  </body>
</html>