<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/21/leggi-notizia/argomenti/attualita/articolo/la-citta-di-savigliano-celebra-santa-cecilia-con-una-grande-festa-della-musica.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-21T13:30:00+00:00"/>
    <meta property="og:title" content="La città di Savigliano celebra Santa Cecilia con una grande Festa della Musica"/>
    <meta property="og:description" content="Sabato 23 e domenica 24 novembre appuntamenti nel centro città con le associazioni locali, gli istituti musicali e corali saviglianesi"/>
  </head>
  <body>
    <article>
      <h1>La città di Savigliano celebra Santa Cecilia con una grande Festa della Musica</h1>
      <h2>Sabato 23 e domenica 24 novembre appuntamenti nel centro città con le associazioni locali, gli istituti musicali e corali saviglianesi</h2>
      <address><time datetime="2019-11-21T13:30:00+00:00">21 Nov 2019, 13:30</time> by <a rel="author">c.g.</a></address>
      <p>A Savigliano si celebra Santa Cecilia con un fine settimana dedicato alla musica. <b>Sabato 23 e domenica 24 novembre</b> si svolgerà la prima vera e propria edizione della Festa della Musica Saviglianese. </p>
      <p><i>“E’ la prima volta che organizziamo una festa della musica così corposa e strutturata </i>- spiega l’assessore alla Cultura<b> Petra Senesi </b>- <i>in passato abbiamo realizzato eventi più occasionali. Si tratta di un evento in collaborazione la Consulta della Cultura che racchiude associazioni culturali e artistiche saviglianesi e ha al suo interno  un sottogruppo di associazioni musicali e corali come la banda e gli istituti musicali”.</i><i> </i></p>
      <p>Le iniziative sono adatte a bambini e adulti: <i>“L’unico appuntamento forse più rivolto agli adulti, perché un momento di riflessione legato alla Giornata contro la violenza sulle donne, è quello degli Aperitivi in Musica. Tutti gli altri sono davvero eventi che vanno incontro alle esigenze di grandi e piccini”.</i> </p>
      <p><i>“La Festa è una manifestazione pensata per valorizzare le associazioni musicali e corali che ci sono sul territorio</i> - aggiunge Senesi -. <i>Savigliano ha una grande storia musicale e culturale alle spalle, ci sembrava importante dedicare una vetrina alle realtà che portano avanti questa tradizione e ci sembravo utile farlo in occasione di Santa Cecilia, patrona dei musicisti .Un modo dare ulteriore valore alle associazioni che fanno tanto per il territorio”.</i><i> </i></p>
      <p>
        <b>Gli appuntamenti </b>
      </p>
      <p>Sabato 23 alle ore 21 presso l’Abbazia San Pietro, Concerto con i Cori Saviglianesi, con la partecipazione della Corale ANA “R. Celoria”, Corale MusicaNova, Corale Sorelle Milanello e Corale Vox Armonica. </p>
      <p>Domenica 24 alle ore 10.30 Aperitivi in Musica - Concerti della Domenica “Anime Nude” in occasione della Giornata contro la violenza sulle donne” a cura dell’Associazione Amici della Musica. Alle ore 11.30 in piazza Santarosa il Complesso Bandistico “Città di Savigliano” sfilerà nel centro cittadino e si esibirà in concerto.  Alle ore 17.30 all’Antico Palazzo Comunale di via Miretti, Concerto Ensemble Fergusio, Dipartimento Musica Moderna, a cura dell’Istituto Civico Musicale GB Fergusio. </p>
      <p>Tutte le iniziative, eccetto gli Apertivi in Musica, sono aperte a tutti e gratuite. </p>
    </article>
  </body>
</html>