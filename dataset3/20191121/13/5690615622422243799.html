<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837030-u-minsotspolitiki-zapevnyayut-scho-sotsstrakh-maye-groshi-na-likarnyani-i-dekretni"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T13:22:00+00:00"/>
    <meta property="og:title" content="У Мінсоцполітики запевняють, що соцстрах має гроші на лікарняні і декретні"/>
    <meta property="og:description" content="КИЇВ. 21 листопада. УНН. На фоні заяв Фонду соціального страхування про неможливість виплат декретних та лікарняних через вичерпання відповідного бюджету, у …"/>
  </head>
  <body>
    <article>
      <h1>У Мінсоцполітики запевняють, що соцстрах має гроші на лікарняні і декретні</h1>
      <address><time datetime="2019-11-21T13:22:00+00:00">21 Nov 2019, 13:22</time> by <a rel="author">Наталія Рябцева</a></address>
      <p><b>КИЇВ. 21 листопада. УНН.</b> На фоні заяв Фонду соціального страхування про неможливість виплат декретних та лікарняних через вичерпання відповідного бюджету, у Міністерстві соціальної політики заявили, що гроші у соцстраху є, а заява про призупинення виплат Фондом є особистою ініціативою його поновленого керівника Євгена Баженкова. Про це заявив заступник профільного міністра Олег Коваль, пообіцявши найближчим часом врегулювання питання, передає <b>УНН</b> з посиланням на пресслужбу міністерства.</p>
      <p>“Кожного дня у Фонд соціального страхування надходить від 60 до 250 млн грн. Вчора на рахунках фонду було 429 млн грн, а сьогодні вже 550 млн грн. Тобто, гроші у них є. Хочу запевнити, що Мінсоцполітики забезпечить здійснення виплат, як тільки ми врегулюємо питання з керівництвом фонду”, - повідомив Коваль.</p>
      <p>За словами заступника міністра, заява про призупинення виплат Фондом соціального страхування є особистою ініціативою поновленого керівника Фонду Євгена Баженкова: “Призупинення перерахування грошей можливе лише у випадку, коли є усна чи письмова вказівка керівника Виконавчої дирекції Фонду. Підстав для призупинення немає”.</p>
      <p>Коваль наголосив, що Міністерство соціальної політики за жодних обставин не буде співпрацювати із будь-ким, хто фігурує у кримінальних справах, особливо якщо йдеться про розкрадання загальнодержавного майна.</p>
      <p>Заступник міністра підкреслив, що від особистих інтересів керівництва Фонду не повинні страждати звичайні українці. Тому найближчим часом питання буде врегульовано.</p>
      <p>Нагадаємо, у січні 2018 року ГПУ відкрила кримінальне провадження проти очільника Фонду соціального страхування Євгена <a href="https://www.unn.com.ua/uk/news/1709788-gpu-vidkrila-provadzhennya-proti-kerivnika-fondu-sotsstrakhu-saryan">Баженкова</a>. Його було звільнено 15 травня 2018 року рішенням правління, проте 8 листопада 2018 року Печерський суд Києва скасував рішення правління Фонду про звільнення Баженкова.</p>
      <p>Як раніше повідомляв <b>УНН</b>, 20 листопада Фонд соціального страхування призупинив перерахування коштів для виплати матеріального забезпечення застрахованим особам, зокрема, <a href="https://www.unn.com.ua/uk/news/1836884-fond-sotsstrakhu-prizupiniv-viplatu-likarnyanikh-ta-dekretnikh">лікарняних і допомоги по вагітності та пологах</a>. Фінансування тимчасово не здійснюється у зв’язку із закінченням кошторисних призначень за зазначеним напрямом, що затверджені бюджетом Фонду, заявивли тоді у ФССУ.</p>
      <p>Проте у Міністерстві соціальної політики прокоментували призупинення виплат лікарняних та декретних, заявивши, що поширена у ЗМІ інформація не відповідає дійсності. У міністерстві додали, що залишки на рахунку Фонду соціального страхування становлять 429,4 млн грн, що є достатнім для здійснення необхідних поточних <a href="https://www.unn.com.ua/uk/news/1836917-u-minsotspolitiki-prokomentuvali-prizupinennya-viplat-likarnyanikh-ta-dekretnikh">виплат</a>.</p>
      <p>У Фонді соцстраху вирішуватимуть <a href="https://www.unn.com.ua/uk/news/1837003-u-fondi-sotsstrakhu-ponovlennya-viplat-likarnyanikh-ta-dekretnikh-obgovoryat-na-zasidanni-26-listopada">питання</a> про поновлення виплат лікарняних та декретних на позачерговому засіданні 26 листопада.</p>
    </article>
  </body>
</html>