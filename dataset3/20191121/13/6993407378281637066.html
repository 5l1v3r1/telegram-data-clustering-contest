<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30284620.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T13:15:47+00:00"/>
    <meta property="og:title" content="Повернуті кораблі. Україна отримала шанс показати світу справжнє обличчя Кремля"/>
    <meta property="og:description" content="Якщо обладнання і начинка корабля перебуває в розкомплектованому стані, то це вже просто металобрухт"/>
  </head>
  <body>
    <article>
      <h1>Повернуті кораблі. Україна отримала шанс показати світу справжнє обличчя Кремля</h1>
      <address><time datetime="2019-11-21T13:15:47+00:00">21 Nov 2019, 13:15</time> by <a rel="author" href="https://www.radiosvoboda.org/author/%D0%B2%D1%96%D0%BA%D1%82%D0%BE%D1%80-%D0%BA%D0%B0%D1%81%D0%BF%D1%80%D1%83%D0%BA/-rrmt" target="_blank">Віктор Каспрук</a></address>
      <p>
        <b>(Рубрика «Точка зору»)</b>
      </p>
      <p>Політичний жест Росії, яка нібито повернула Україні назад українські кораблі (бронекатери «Нікополь» і «Бердянськ» і катер «Яни Капу»), розрахований на те, щоб показати свою «конструктивну позицію» напередодні «нормандського саміту».</p>
      <p>І тут необхідно наголосити саме на визначенні «нібито українські кораблі».</p>
      <p>Адже якщо обладнання і начинка такого «корабля» <a href="https://www.facebook.com/photo.php?fbid=1412244688926647&amp;set=pcb.1412248388926277&amp;type=3&amp;theater">перебуває</a> в розкомплектованому стані, то це вже не корабель, а просто металобрухт.</p>
      <p>А те, що він хоч якось ще може триматися на плаву, коли його кудись там відбуксовують, не робить цей плаваючий металобрухт кораблем.</p>
      <p>Й для того, аби привести ці повернуті «кораблі» до робочого стану необхідно буде вкласти кошти, які, можливо, будуть не на багато меншими, ніж якби ці плавзасоби купувати в діючому стані.</p>
      <p>Крім того, ще невідомо якими «жучками» та іншими корисними для російського ФСБ засобами нашпиговані ці судна.</p>
      <p>Тому для української сторони найбільш оптимальним буде не сподіватися на те, що ці «кораблі» вдасться швидко привести до ладу і застосовувати для Військово-морських сил України.</p>
      <p>Скоріш за все, цю ситуацію варто розглядати більше в політичному плані.<br/>Оскільки, подібні дії Російської Федерації демонструють не лише те, що Москва повністю ігнорує міжнародні закони і домовленості.</p>
      <p>Таке «повернення» може стати чудовим приводом для України показати вкотре міжнародній громадськості справжнє обличчя і наміри Кремля.</p>
      <p>Росія сьогодні – не лише терористична держава, яка без всякої мотивації нападає на своїх сусідів.</p>
      <p>На прикладі розкурочених українських кораблів наглядно видно, що Росія – це держава-вандал, яка не може втриматися від вандалізму навіть тоді, коли, здавалося, їй це абсолютно не вигідно.</p>
      <p>Адже подібні вандальні дії вкотре показують Російську Федерацію в дуже невигідному для неї на міжнародній арені світлі.</p>
      <p>Але, виглядає на те, що для росіян зараз головне насолити українцям. І втриматися від цього у них просто немає сил.</p>
      <p>
        <i>
          <b>Віктор Каспрук</b>
        </i>
        <i> – незалежний політолог</i>
      </p>
      <p>
        <a href="https://viktorkaspruk.wordpress.com/2019/11/20/%d1%80%d0%be%d1%81%d1%96%d1%8f-%d1%86%d0%b5-%d0%b4%d0%b5%d1%80%d0%b6%d0%b0%d0%b2%d0%b0-%d0%b2%d0%b0%d0%bd%d0%b4%d0%b0%d0%bb/?fbclid=IwAR0BGIRkS08bpkkQ06SvJ5s8ZQVP-IIq48ALeW6DSOgPv3slbGV4zf-wlJY">
          <i>Оригінал публікації</i>
        </a>
      </p>
      <p>
        <i>Думки, висловлені в рубриці «Точка зору», передають погляди самих авторів і не конче відображають позицію Радіо Свобода</i>
      </p>
    </article>
  </body>
</html>