<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/15-rokiv-za-gratamy-mozhe-provesty-cholovik-yakyy-pozbavyv-zhyttya-svoyu-spivmeshkanku-i-shovav-trup"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-21T13:20:00+00:00"/>
    <meta property="og:title" content="15 років за гратами може провести чоловік, який позбавив життя свою співмешканку і сховав труп у покинутому будинку"/>
    <meta property="og:description" content="Охтирською місцевою прокуратурою погоджено повідомлення про підозру 51-річному жителю м. Білопілля, який ще в серпні 2019 року позбавив життя свою співмешканку. Так, 20 листопада 209 року в с. Миропілля Краснопільського району в покинутому будинку під ліжком місцева жителька виявила труп. Як з’ясували медики, 69-річна потерпіла померла вже декілька місяців тому, при цьому на трупі виявлено тілесні ушкодження у вигляді численних переломів ребер та закритої тупої травми грудної клітини."/>
  </head>
  <body>
    <article>
      <h1>15 років за гратами може провести чоловік, який позбавив життя свою співмешканку і сховав труп у покинутому будинку</h1>
      <address>
        <time datetime="2019-11-21T13:20:00+00:00">21 Nov 2019, 13:20</time>
      </address>
      <p>Охтирською місцевою прокуратурою погоджено повідомлення про підозру 51-річному жителю м. Білопілля, який ще в серпні 2019 року позбавив життя свою співмешканку.</p>
      <p>Так, 20 листопада 209 року в с. Миропілля Краснопільського району в покинутому будинку під ліжком місцева жителька виявила труп. Як з’ясували медики, 69-річна потерпіла померла вже декілька місяців тому, при цьому на трупі виявлено тілесні ушкодження у вигляді численних переломів ребер та закритої тупої травми грудної клітини.</p>
      <p>Вже через декілька годин правоохоронці встановили особу, причетну до цього злочину. Ним виявився співмешканець потерпілої. Ще 24 серпня 2019 року він разом зі співмешканкою в цьому будинку розпивали алкогольні напої. Коли цивільне подружжя вже було добряче напідпитку, між ними виникла сварка, під час якої чоловік наніс чисельні удари руками та ногами по тілу потерпілої. Після чого пішов спати. Коли прокинувся наступного ранку, виявив свою співмешканку без ознак життя, поклав труп під ліжко, накрив його ковдрою та одягом. Того ж дня чоловік поїхав у м. Білопілля, де його сьогодні, 21 листопада 2019 року, знайшли співробітники поліції.</p>
      <p>Як повідомив керівник Охтирської місцевої прокуратури Олександр Язиков, дії підозрюваного кваліфіковано за ч. 1 ст. 115 (умисне вбивство) КК України, за скоєне йому загрожує до 15 років позбавлення волі. Прокурор та слідчий вже готують до суду клопотання про тримання під вартою для підозрюваного, повідомляє прес-служба прокуратури області.</p>
    </article>
  </body>
</html>