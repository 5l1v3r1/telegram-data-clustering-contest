<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103330/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T13:14:58+00:00"/>
    <meta property="og:title" content="На протестах у Грузії сталися нові затримання"/>
    <meta property="og:description" content="Грузинська поліція затримала трьох протестувальників перед офісом керівної партії “Грузинська мрія”."/>
  </head>
  <body>
    <article>
      <h1>На протестах у Грузії сталися нові затримання</h1>
      <address>
        <time datetime="2019-11-21T13:14:58+00:00">21 Nov 2019, 13:14</time>
      </address>
      <p>Грузинська поліція 21 листопада затримала трьох протестувальників перед офісом керівної партії "Грузинська мрія".</p>
      <p>Про це повідомляє "Європейська правда" з посиланням на <a href="https://www.interpressnews.ge/ka/">IPN</a>.</p>
      <p>Поліція заблокувала рух демонстрантам, через що почалося протистояння, яке закінчилося арештом трьох осіб.</p>
      <figure>
        <img src="https://img.eurointegration.com.ua/images/doc/c/7/c7e2bec-1574341543---4304---4325---4330---4312---4304-1.jpg"/>
      </figure>
      <p>Вранці в четвер між протестувальниками і поліцією також <b><a href="https://www.eurointegration.com.ua/news/2019/11/21/7103310/">сталася штовханина</a></b> під будівлею уряду, однак про затриманих не повідомлялося.</p>
      <p>Нагадаємо, через позицію депутатів "Грузинської мрії" 14 листопада в парламенті провалилося голосування щодо конституційних змін, які передбачали проведення парламентських виборів 2020 року за пропорційною системою з нульовим виборчим бар'єром.</p>
      <p>"Грузинська мрія" і особисто її лідер Бідзіна Іванішвілі пообіцяли виборчу реформу 24 червня, поступившись тим самим вимогам опозиції і численних акцій протесту.</p>
      <p>Оскільки "Грузинська мрія" не виконала своєї обіцянки, вже більше тижня в країні тривають протести. Мітинги опозиції та громадських активістів проходять в Тбілісі, а також в Зугдіді, Кутаїсі та Батумі.</p>
      <p>20 листопада у Тбіліському міському суді винесли вирок 12 активістам опозиції, затриманим 18 листопада під час <b><a href="https://www.eurointegration.com.ua/news/2019/11/18/7103172/">розгону акції протесту</a></b> біля парламенту Грузії.</p>
      <p>До адміністративного арешту засудили десятьох осіб, зокрема вісьмох громадських активістів та двох представників опозиційної партії "Єдиний національний рух". Ще двоє активістів отримали усне попередження та штраф.</p>
      <p>Суддя переніс розгляд справ ще 25 затриманих.</p>
      <related>
        <a href="https://www.eurointegration.com.ua/news/2019/11/21/7103327/"/>
      </related>
    </article>
  </body>
</html>