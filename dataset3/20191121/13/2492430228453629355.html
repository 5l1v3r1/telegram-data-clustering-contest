<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188811/Aboutaleb-Laat-agenten-doorwerken-na-pensioen"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-21T13:42:21+00:00"/>
    <meta property="og:title" content="Aboutaleb: 'Laat agenten doorwerken na pensioen'"/>
    <meta property="og:description" content="De Rotterdamse burgemeester Aboutaleb pleit ervoor om politieagenten na hun pensioen door te laten werken, als zij dat zelf willen. Dat zou volgens hem kunnen helpen om de tekorten bij de politie op te lossen."/>
  </head>
  <body>
    <article>
      <h1>Aboutaleb: 'Laat agenten doorwerken na pensioen'</h1>
      <address>
        <time datetime="2019-11-21T13:42:21+00:00">21 Nov 2019, 13:42</time>
      </address>
      <h4>De Rotterdamse burgemeester Aboutaleb pleit ervoor om politieagenten na hun pensioen door te laten werken, als zij dat zelf willen. Dat zou volgens hem kunnen helpen om de tekorten bij de politie op te lossen.</h4>
      <p>Aboutaleb roept het kabinet, de politietop en de vakbonden op om het mogelijk te maken het pensioen bij de politie uit te stellen. Vervolgens wil hij agenten die de komende twee jaar stoppen met werken, vragen of zij vrijwillig langer aan willen blijven.</p>
      <related>
        <a href="http://www.rijnmond.nl/nieuws/188722/Honderden-agenten-minder-in-regio-Rotterdam"/>
      </related>
      <p>"De regels verzetten zich daar nu tegen, maar nood breekt wet", zegt Aboutaleb. De politie moet de komende zeven jaar 17 duizend mensen vervangen die met pensioen gaan. Ter vergelijking: momenteel zijn er landelijk gezien zo'n 51 duizend voltijdbanen voor politieagenten.</p>
      <p>De politie kampt al met tekorten. De vakbonden benadrukten donderdag nog eens dat de politie het werk niet aankan.</p>
      <h3>Gunstige regeling</h3>
      <p>"Dit vraagstuk gaat zich enorm manifesteren en het veiligheidsbeleid raken", zegt de Rotterdamse burgemeester. "Politiemensen zijn heel loyaal en als we een gunstige regeling aanbieden, zijn zij misschien bereid om de helpende hand te bieden."</p>
      <p>Aboutaleb denkt dat met name de recherche geholpen zou zijn met langer doorwerken, maar dat een uitgesteld pensioen er ook voor kan zorgen dat er meer kennis kan worden overgedragen op nieuwe medewerkers.</p>
      <p>Om tijdelijke tekorten op te vangen heeft de regering 91 miljoen euro vrijgemaakt.</p>
      <related>
        <a href="http://www.rijnmond.nl/nieuws/188734/Aboutaleb-over-tekort-agenten-We-zijn-heel-veel-mensen-kwijt-aan-beveiliging"/>
      </related>
    </article>
  </body>
</html>