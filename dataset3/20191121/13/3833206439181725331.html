<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Hristo-Shopov-Za-pruv-put-sum-na-chalga-915703"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T13:26:00+00:00"/>
    <meta property="og:title" content="Христо Шопов: За пръв път съм на чалга!"/>
    <meta property="og:description" content="&quot;За първи път съм на чалга! Когато тази музика беше модерна тук, аз не бях в България. Върнах се от ..."/>
  </head>
  <body>
    <article>
      <h1>Христо Шопов: За пръв път съм на чалга!</h1>
      <address>
        <time datetime="2019-11-21T13:26:00+00:00">21 Nov 2019, 13:26</time>
      </address>
      <p>"За първи път съм на чалга! Когато тази музика беше модерна тук, аз не бях в България. Върнах се от чужбина и вече бяха модерни пиано баровете. Но пък се зарадвах на веселото посрещане и поздрава към мен", това сподели големият актьор Христо Шопов.</p>
      <p>В момента той е на турне с Лилия Маравиля с три спектакъла. Освен, че играли пред варненци преди ден, Шопов и Маравиля не пропуснали и вечерните забавления. Какво било изумлението им, когато след спектакъл в една кръчма, където хапвали, мощно ги поздравили юнаци "от нашата маса за вашата маса" с песен кавър на хита на Кирил Маричков от филма "Вчера". Но... На цигански! </p>
      <p>"Голяма веселба! А хората много обичат Христо Шопов", сподели през смях Маравиля. Междувременно актьорът сам е започнал да режисира. "Направих филм, в който се разказва за хората, тяхната ангажираност и безразличие към света, в който живеем, отношението им към животните и проблема с бездомните кучета", сподели Шопов. </p>
      <p>Лентата се казва "Втори шанс" и с нея актьорът кандидатства в ежегодния филмов фестивал в Кентъки, който ще се проведе от 5 до 8 декември там и е посветен само на филми за животни. </p>
      <p>"Разбрах за приют в Мездра покрай моя продуцент Лилия Грънчарова. Тя ми разказа за едно момче - Станислав Марински, който сам с приятелката си се грижи за 120 кучета. Посветих филма на тези млади хора и безкористната им грижа за животните", сподели Шопов, пише <a href="https://www.bgdnes.bg/Article/7895330">"България днес"</a>.</p>
    </article>
  </body>
</html>