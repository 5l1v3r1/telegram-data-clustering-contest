<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/ahtem_seitablayev_ziznavsya_shho_vzyav_dlya_sebe_vid_roli_mustafi_u_filmi_dodomu_n1236574"/>
    <meta property="og:site_name" content="24 Канал"/>
    <meta property="article:published_time" content="2019-11-21T13:36:00+00:00"/>
    <meta property="og:title" content="Ахтем Сеітаблаєв зізнався, що взяв для себе від ролі Мустафи у фільмі &quot;Додому&quot;"/>
    <meta property="og:description" content="Відомий український актор та режисер кримськотатарського походження Ахтем Сеітаблаєв поділився, що в нього спільного з персонажем, якого зіграв у гучному українському фільмі &quot;Додому&quot; – претенденті на &quot;Оскар&quot;."/>
  </head>
  <body>
    <article>
      <h1>Ахтем Сеітаблаєв зізнався, що взяв для себе від ролі Мустафи у фільмі "Додому"</h1>
      <address><time datetime="2019-11-21T13:36:00+00:00">21 Nov 2019, 13:36</time> by <a rel="author" href="https://24tv.ua/katerina_petrenko_tag5630/" target="_blank">Катерина Петренко</a></address>
      <p>
        <b>Відомий український актор та режисер кримськотатарського походження Ахтем Сеітаблаєв поділився, що в нього спільного з персонажем, якого зіграв у гучному українському фільмі "Додому" – претенденті на "Оскар".</b>
      </p>
      <p>Про це йдеться в ексклюзивному інтерв'ю для 24 каналу.</p>
      <blockquote>Читайте також: <a href="https://24tv.ua/lifestyle/zavdyaki_zyomkam_vpershe_za_4_roki_pobachiv_matir__seitablayev_u_shhiromu_intervyu_pro_kino_dodomu_n1233846">На зйомках уперше за 4 роки побачив матір, – Сеітаблаєв у щирому інтерв'ю з творцями кіно "Додому"</a></blockquote>
      <p>Ахтем Сеітаблаєв зіграв кримського татарина Мустафу, у якого помирає первісток Назім. Батько приїжджає до Києва, куди його два сини поїхали після анексії Криму, аби повернути молодшого сина Аліма додому, а старшого поховати на батьківщині в Криму згідно з мусульманськими традиціями. Їхня дорога до півострова не видається легкою...</p>
      <p>Відомий актор розповів про спільність з головним героєм та його помилку.</p>
      <aside>З одного боку його (Мустафу – LifeStyle 24) важко звинувачувати, бо ці геополітичні зміни прямо зачіпають кримських татар. Вони були всередині тайфуну, там ніби тиша, а навколо весь світ у карколомному стані. І його намагання зберегти родину, традиції, релігійну приналежність, культуру, – це доволі жорстка і не завжди адекватна відповідь викликам, <cite>– сказав Сеітаблаєв.</cite></aside>
      <p>За словами актора, намагання головного персонажа фільму захиститися стало домінантою навіть у відношенні до рідних людей. Сеітаблаєв вважає: інколи треба було розмовляти або хоча б дивитись один одному в очі не з позиції "батько – патріарх" і "син – учень", а з позиції друзів".</p>
      <p>"У моєму дитинстві, дякуючи Всевишньому, були не такі стосунки з батьком. Але я пам'ятаю страх не бути гідним його уваги чи доброго слова... Не можу сказати, що мене не любили, але цього було мало. І перший раз з батьком я проговорив більше години тоді, коли вперше одружувався у 20 років! Якось я собі сказав: якщо у мене будуть діти, я хочу їм бути другом. Розумієте, одним словом не скажеш про помилку Мустафи. Уся справа у тому, що він забагато вірив у захисний мур, який побудував довкола себе, своєї родини і переконань. І помилився, бо просто не розмовляв з близькими йому людьми", - поділився відомий актор та режисер кримськотатарського походження.</p>
      <h3>Про що фільм "Додому"?</h3>
      <p>У кримського татарина Мустафи помирає його первісток, Назім. Батько приїжджає до Києва, куди його два сини поїхали після анексії Криму. Все для того, щоб повернути молодшого сина Аліма додому, а старшого забрати з моргу та поховати на батьківщині в Криму згідно з мусульманськими традиціями. Але дорога додому виявилась нелегкою і повною перешкод.</p>
      <p>Фільм "Додому" – повнометражний фільм кримськотатарського режисера Нарімана Алієва з кримськими татарами Ахтемом Сеітаблаєвим та Ремзі Біляловим у головних ролях.</p>
      <p>
        <b>Фільм "Додому" дивитись трейлер фільму онлайн</b>
      </p>
      <figure>
        <iframe src="https://www.youtube.com/embed/7uEf--T5J2c" width="560" height="315" data-service="Youtube" scrolling="no"/>
      </figure>
      <p>Прем'єра кіно відбулась у травні цього року на 72-му Каннському кінофестивалі у конкурсній програмі "Особливий погляд". Стрічка вже була показана у 14 країнах та виборола низку нагород в Європі, а також побореться за місце у номінації "Міжнародний повнометражний фільм" кінопремії "Оскар" та у категорії "Фільм іноземною мовою" кінопремії "Золотий глобус".</p>
      <p>Додамо, що всеукраїнський прокат фільму триває. Квитки й сеанси за <a href="http://bit.ly/2qq04jw">лінком</a>.</p>
    </article>
  </body>
</html>