<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/mestni-izbori2019/niama-da-prebroiavat-rychno-biuletinite-ot-izborite-za-kmet-na-sofiia-6102385"/>
    <meta property="og:site_name" content="Vesti"/>
    <meta property="article:published_time" content="2019-11-21T13:08:00+00:00"/>
    <meta property="og:title" content="Няма да преброяват ръчно бюлетините от изборите за кмет на София"/>
    <meta property="og:description" content="Съдът отхвърли искането на Мая Манолова"/>
  </head>
  <body>
    <article>
      <h1>Няма да преброяват ръчно бюлетините от изборите за кмет на София</h1>
      <h2>Съдът отхвърли искането на Мая Манолова</h2>
      <address>
        <time datetime="2019-11-21T13:08:00+00:00">21 Nov 2019, 13:08</time>
      </address>
      <aside>
        <a href="https://vbox7.com/emb/external.php?vid=9c212c7941&amp;autoplay=1">Видео</a>
      </aside>
      <p>Няма да има ръчно преброяване на бюлетините за втория тур на изборите за кмет на София.</p>
      <p>Това реши състав на Административния съд - София град, пред който щабът на загубилата кандидатка Мая Манолова обжалва изборните резултати.</p>
      <p>Следващото съдебно заседание ще се проведе на 2 декември.</p>
      <figure>
        <img src="https://m.netinfo.bg/media/images/40991/40991910/655-402-maia-manolova.jpg"/>
        <figcaption>Мая Манолова<cite>Източник: БГНЕС</cite></figcaption>
      </figure>
      <p>
        <b>На 11 ноември Мая Манолова внесе 14 тома доказателства за манипулиране на изборните резултати,</b>
      </p>
      <p>като посочи близо 900 протокола и изборни книжа с установени закононарушения и други факти, компрометиращи вота.</p>
      <p>
        <a href="https://www.vesti.bg/bulgaria/maia-manolova-vnese-zhalba-za-kasirane-na-izborite-6101938">Мая Манолова внесе жалба за касиране на изборите</a>
      </p>
      <p>"Важно е, че съдът допусна съдебна експертиза за това как са съставяни избирателните списъци и как са включвани хора в тях. Дори само формалният сбор от 7 хиляди недействителни бюлетини, 7 хиляди дописани граждани в списъците и 7 хиляди купен ромски вот е повече от разликата между двамата кандидати за кмет на София."</p>
      <p>Това каза Мая Манолова на излизане от съдебната зала, където се проведе първото заседание по делото за касиране на кметските избори в София, заведено от нея и нейния Инициативен комитет.</p>
      <p>Следващото заседание е на 2 декември. Ще бъдат изслушани свидетели и ще бъде направена съдебно-математическа и техническа експертиза.</p>
      <p>"Заседанието беше дълго. Приложили сме десетки доказателства. Съдът призна по-голямата част от тях. Не допусна повторно преброяване на бюлетините в посочените секции", посочи Манолова.</p>
      <p>"Остава възможността обаче да докажем на следващо заседание, че недействителните бюлетини са некоректно произведени“, каза Манолова. „По възраженията ни и жалбите за купуване на гласове също остава съдът да реши в следващо заседание. Тоест, възможността да има преброяване поне в някои секции с груби манипулации, остава", посочи тя.</p>
      <p>"Ние твърдим, че има сериозно нарушение по отношение на 7 хиляди граждани на ЕС, допълвани в списъците. Също така и по отношение на т. нар. "техническа грешка" с липсващите 101 хиляди души в тях между първия и втория тур", посочи още Манолова.</p>
      <p>Като "крачка напред" тя определи решението на съда да приеме съдебна експертиза за списъците и за начина на тяхното съставяне.</p>
      <p>"Със свидетели ще докажем и тежките нарушения на изборните правила в ОИК. Би следвало протоколите да се отварят пред ОИК, в присъствието на член на ОИК, но това е правено от сътрудници, назначени от ОИК, в нарушение на закона“, поясни Манолова.</p>
      <p>"Те са участвали в отварянето, коригирането, дописването, а по-голямата част от тях са служители на Столичната община“, обясни още нарушенията Манолова.</p>
      <p>Според нея, 900 протокола са коригирани в нарушение на закона от технически сътрудници, които не са имали право на това.</p>
      <p>"Също тежко нарушение на международните стандарти е недопускането на наблюдатели и представители да присъстват в процеса в "Арена Армеец", като малкото допуснати дори не са имали визуален контакт с представянето на бюлетините и протоколите“, обясни тя.</p>
      <p>"Свободно се е нарушавал законът и изборните правила по приемането на протоколите, което ще докажем в следващото съдебно заседание. Надяваме се с изнасянето на тези факти, ще прекратят подобни изборни нарушения в следващите избори“, изрази увереност Манолова.</p>
      <p>"Предстои да видим какви са размерите на щетите, настъпили след начина, по който ОИК е организирала изборите и приемането на протоколите. Ще предоставим на медиите жалбата с всички доказателства, за да имат непосредствена информация за това как се правят изборите“, подчерта още Манолова. </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a>.</u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/iznenada-pri-rajonnite-kmetove-v-sofiia-sled-okonchatelnite-rezultati-6101632"/>
        <a href="https://www.vesti.bg/bulgaria/gerb-manolova-sapunisva-imidzha-si-i-tyrsi-opravdanie-6101939"/>
        <a href="https://www.vesti.bg/mestni-izbori2019/maia-manolova-shte-se-vidim-v-syda-gospodin-borisov-6101570"/>
      </related>
    </article>
  </body>
</html>