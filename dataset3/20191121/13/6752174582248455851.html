<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-mindenki-kaphat-szakmai-segitseget-a-dohanyzasrol-leszokashoz/"/>
    <meta property="og:site_name" content="lokál"/>
    <meta property="article:published_time" content="2019-11-21T13:15:13+00:00"/>
    <meta property="og:title" content="Mindenki kaphat szakmai segítséget a dohányzásról leszokáshoz"/>
    <meta property="og:description" content="Mindenki kaphat szakmai segítséget a dohányzásról leszokáshoz, amelyben az akarat a legfontosabb, ezért szakszerű segítséggel meg kell erősíteni és támogatni kell a magatartásváltást - mondta az egészségügyért felelős államtitkár csütörtökön a &quot;Ne gyújts rá!&quot; világnapon tartott sajtótájékoztatón, Bu"/>
  </head>
  <body>
    <article>
      <h1>Mindenki kaphat szakmai segítséget a dohányzásról leszokáshoz</h1>
      <address><time datetime="2019-11-21T13:15:13+00:00">21 Nov 2019, 13:15</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2018/11/pawel-czerwinski-698243-unsplash-1280x853.jpg"/>
      </figure>
      <p>
        <b>Mindenki kaphat szakmai segítséget a dohányzásról leszokáshoz, amelyben az akarat a legfontosabb, ezért szakszerű segítséggel meg kell erősíteni és támogatni kell a magatartásváltást – mondta az egészségügyért felelős államtitkár csütörtökön a “Ne gyújts rá!” világnapon tartott sajtótájékoztatón, Budakeszin.</b>
      </p>
      <p>Horváth Ildikó elmondta, ezt a segítséget az érintettek megkaphatják az Országos Dohányzás Leszokás Támogatási Módszertani Központtól, az egészségfejlesztési irodáktól, de számos honlap, illetve egy telefonos applikáció is rendelkezésre áll.</p>
      <p>A november 21-ei “Ne gyújts rá!” világnap célja, hogy ezen a napon a dohányosok ne gyújtsanak rá, legyen ez a nap a leszokásuk első napja.</p>
      <p>Az államtitkár kiemelte, fontos a gyerekkorban elkezdett prevenció, hogy tudatosítsuk a gyerekekben: a dohány károsítja a szervezetet, egy dohányos életét 10-14 évvel rövidíti meg a cigarettázás, és ugyanilyen fontos, hogy mindenki tisztában legyen a passzív dohányzás ártalmaival is.</p>
      <p>A tüdőgyógyász végzettségű államtitkár kitért arra is, hogy megtévesztőnek tartja az e-cigaretta terjesztésében érdekelt cégek azon álláspontját, miszerint ezek a készítmények segítenek a dohányzásról leszokásban. Hozzátette, ezzel szemben mára bizonyított, hogy ezek a termékek fenntartják a nikotinfüggőséget, valamint az úgynevezett hevített dohánytermékek sem alkalmasak a leszokásra.</p>
      <p>Mint mondta, csökkent a passzív dohányzásnak kitett emberek száma azzal, hogy Magyarország évekkel ezelőtt szigorította a nemdohányzók védelméről szóló törvényt, és a szigorítást teljes politikai és társadalmi konszenzus övezte.</p>
      <p>Horváth Ildikó elmondása szerint tudomásukra jutott az első olyan haláleset Európából, ami az e-cigarettához köthető.</p>
      <p>Demjén Tibor, az Emberi Erőforrások Minisztériuma Dohányzás Fókuszpont vezetője elmondta, tíz éve indult az óvodai dohányzást megelőzését célzó program; a cikiacigi.hu oldal az 5-8, a 9-14 és a 15-20 éves korosztálynak nyújt megfelelő információkat a témáról.</p>
      <p>A szakember hozzátette: a felnőtt magyar lakosság 27,5 százaléka dohányzik, 1,7 százalékuk alkalmanként, 25,8 százalékuk rendszeresen, míg a fiatalok (13-15 éves) 25 százaléka vallja magát dohányosnak, közülük 6 százalék cigizik naponta. Ez a hat százalék “fordul át” a később mért 25,8 százalékra, ami azt is jelzi, hogy a fiatal korban kialakuló nikotinfüggőség a későbbiekben napi fogyasztóvá teszi az embereket.</p>
      <p>Szekér Enikő, a Budakeszi járás egészségfejlesztési irodájának vezetője elmondta, kiemelt programjuk a dohányzásról leszokás támogatása, a megelőzés, az iroda munkatársai számos helyen tartanak felvilágosító, támogató előadásokat minden korosztály számára.</p>
      <p>A sajtótájékoztatóval egy időben a világnap alkalmából Budapesten, Szegeden és Debrecenbe flashmobot tartottak, a résztvevők egy dobogó szív alakú élőképet formáztak meg, hogy motiválják az embereket a leszokásra és hogy kampányoljanak az egészség megőrzése mellett.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-a-kormany-nem-keszul-korhazbezarasokra/">A kormány nem készül kórházbezárásokra</a>
        </li>
        <li>
          <a href="https://www.lokal.hu/2019-11-bedros-megepitjuk-a-szuperkorhazat/">Bedros: Megépítjük a szuperkórházat</a>
        </li>
        <li>
          <a href="https://www.lokal.hu/2019-11-peticiot-inditottak-a-del-budai-szuperkorhaz-megepiteseert/">Petíciót indítottak a dél-budai szuperkórház megépítéséért</a>
        </li>
        <li>
          <a href="https://www.lokal.hu/2019-11-torekedni-kell-a-helyes-antibiotikum-hasznalatra/">Törekedni kell a helyes antibiotikum-használatra</a>
        </li>
        <li>
          <a href="https://www.lokal.hu/2019-11-cel-hogy-evrol-evre-egeszsegesebb-eteleket-talaljanak-a-kozetkeztetesben/">Cél, hogy évről évre egészségesebb ételeket tálaljanak a közétkeztetésben</a>
        </li>
      </ul>
    </article>
  </body>
</html>