<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/apoel-eftase-i-wra-toy"/>
    <meta property="og:site_name" content="24sports.com.cy"/>
    <meta property="article:published_time" content="2019-11-21T13:10:00+00:00"/>
    <meta property="og:title" content="ΑΠΟΕΛ: Αλλάζει με Εφραίμ"/>
    <meta property="og:description" content="Με την προσθήκη ενός τόσο ποιοτικού παίκτη όπως ο Γιώργος Εφραίμ, οι «γαλαζοκίτρινοι» θα γίνουν και πιο δημιουργικοί αλλά και πιο αποτελεσματικοί - ουσιαστικοί στο παιχνίδι τους."/>
  </head>
  <body>
    <article>
      <h1>ΑΠΟΕΛ: Αλλάζει με Εφραίμ</h1>
      <h2>Χτυπά με αξιώσεις την πόρτα της ενδεκάδας</h2>
      <address><time datetime="2019-11-21T13:10:00+00:00">21 Nov 2019, 13:10</time> by <a rel="author">Γιώργος Παττίχης</a></address>
      <p><b>Ο Γιώργος Εφραίμ εκτός από ένας πολύ καλός, ποιοτικός ποδοσφαιριστής, απέδειξε ότι είναι και ένας ευσυνείδητος παίκτης με επαγγελματισμό.</b><br/><br/>Παρά τις αντίξοες γι’ αυτόν συνθήκες, για περισσότερο από ένα χρόνο, δεν σταμάτησε να προσπαθεί για να ξαναγίνει βασικό στέλεχος του πρωταθλητή. <br/><br/>Δεν ήταν όμως καθόλου εύκολο. Όσο και να προσπαθούσε, από την στιγμή που δεν είχε ευκαιρίες, δεν μπορούσε να βρει αγωνιστικό ρυθμό. <br/><br/>Η εξαιρετική του παρουσία (έπαιξε 20 λεπτά ως αλλαγή) και η συμβολή του στην τεράστια σημασίας νίκη επί της Καραμπάχ, αλλά και η εξαιρετική του εμφάνιση με το αντιπροσωπευτικό μας συγκρότημα, κόντρα στην Σκωτία, λογικά τον βοήθησαν πολύ και ψυχολογικά και αγωνιστικά.</p>
      <p>Ο διεθνής μεσοεπιθετικός με έφεση στο σκοράρισμα, δείχνει να έχει βρει την αυτοπεποίθηση του και τα… πατήματα του.</p>
      <p>Με την εμπειρία και την προσωπικότητα του είναι ξανά πανέτοιμος για να συμβάλει ουσιαστικά στην πρόκριση του ΑΠΟΕΛ στους «32» του Europa League.<br/><br/>Ο 30χρονος (γεννήθηκε στις 05/07/1989), άσος δείχνει αποφασισμένος να βοηθήσει με όλες του τις δυνάμεις και στην υλοποίηση του κύριου στόχου των «γαλαζοκιτρίνων», την κατάκτηση του 8<sup>ου</sup> συνεχόμενου πρωταθλήματος.</p>
      <p>Θα είναι το 6<sup>ο</sup> συνεχόμενο για τον ίδιο από τότε που είναι στον «Αρχάγγελο», τον Ιούνιο του 2014. <br/><br/>Λογικά θα είναι ενδεκάδα</p>
      <p>Η εκτίμηση και η πρόβλεψη μας είναι ότι ο Γιώργος Εφραίμ θα είναι στην ενδεκάδα του ΑΠΟΕΛ για τον εντός έδρας αγώνα με την Πάφο στο ΓΣΠ, το ερχόμενο Σάββατο (18:00), για την 10<sup>η</sup> αγωνιστική του Πρωταθλήματος.</p>
      <p>Ένα παιχνίδι καθόλου εύκολο, καθώς η ομάδα της Πάφου άλλαξε προπονητή και θέλει ένα νέο ξεκίνημα, ενώ στην περσινή σεζόν είχε κερδίσει τον ΑΠΟΕΛ στην Λευκωσία!<br/><br/>Στο φετινό πρωτάθλημα 2019 – 2020, ο Γ. Εφραίμ κατέγραψε μόλις 67 αγωνιστικά λεπτά σε μόλις δύο συμμετοχές.</p>
      <p>Ασφαλώς και άξιζε πολύ περισσότερων ευκαιριών και μεταχείρισης από την τεχνική ηγεσία αλλά αυτό το κεφάλαιο, έχει εδώ και καιρό, εξαντληθεί αφού έχουν ειπωθεί και γραφτεί, ουκ ολίγα. <br/><br/>Μετά τον αγώνα με την Καραμπάχ ο Γερμανός προπονητής του ΑΠΟΕΛ, Τόμας Ντολ, είχε ζητήσει πίστωση χρόνου για να βελτιώσει την ομάδα.</p>
      <p>Με την προσθήκη ενός τόσο ποιοτικού παίκτη, όπως ο Γιώργος Εφραίμ, οι «γαλαζοκίτρινοι» θα γίνουν και πιο δημιουργικοί αλλά και πιο αποτελεσματικοί - ουσιαστικοί στο παιχνίδι τους. <br/><br/><b>Μια διευκρίνηση</b><br/><br/>Δεν είμαστε ούτε προπονητές (πάντα αυτοί ξέρουν καλύτερα), ούτε και κάνουμε τους… ειδήμονες. Κάνουμε, ως οφείλουμε, τις επισημάνσεις μας, λέμε (και ενίοτε υπογράφουμε) την άποψη μας και μεταφέρουμε στα ρεπορτάζ μας το κλίμα στο φίλαθλο κοινό, τον προβληματισμό, τις ανησυχίες και τα (λογικά), ερωτήματα που προκύπτουν από τα δρώμενα ή ακόμα και από αυτά που δεν… γίνονται.</p>
    </article>
  </body>
</html>