<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260097/epistimones-anakalypsan-terastia-mystiriodi-geoglyfika-sto-peroy"/>
    <meta property="og:site_name" content="LiFO"/>
    <meta property="article:published_time" content="2019-11-21T13:10:00+00:00"/>
    <meta property="og:title" content="Επιστήμονες ανακάλυψαν τεράστια, μυστηριώδη γεωγλυφικά στο Περού"/>
    <meta property="og:description" content="Επιστήμονες από την Ιαπωνία ανακάλυψαν περισσότερα από 140 μυστηριώδη γεωγλυφικά στο Περού που δεν είχαν εντοπιστεί στο παρελθόν"/>
  </head>
  <body>
    <article>
      <h1>Επιστήμονες ανακάλυψαν τεράστια, μυστηριώδη γεωγλυφικά στο Περού</h1>
      <h2>Επιστήμονες από την Ιαπωνία ανακάλυψαν περισσότερα από 140 μυστηριώδη γεωγλυφικά στο Περού που δεν είχαν εντοπιστεί στο παρελθόν</h2>
      <address><time datetime="2019-11-21T13:10:00+00:00">21 Nov 2019, 13:10</time> by <a rel="author">LIFOTEAM</a></address>
      <p>
        <b>Επιστήμονες ανακάλυψαν περισσότερα από 140 μυστηριώδη γεωγλυφικά στο <a href="https://www.lifo.gr/tags/%CE%A0%CE%B5%CF%81%CE%BF%CF%8D">Περού</a> που δεν είχαν εντοπιστεί στο παρελθόν.</b>
      </p>
      <p>Τα πανάρχαια σχέδια σχηματίστηκαν πριν χιλιάδες χρόνια από τους ιθαγενείς, που αφαιρούσαν τις πέτρες αποκαλύπτοντας την ανοιχτόχρωμη άμμο από κάτω, και οι ερευνητές του ιαπωνικού πανεπιστημίου Yamagata που έκαναν την ανακάλυψη, ελπίζουν να ρίξουν φως στον τρόπο ζωής εκείνων των πολιτισμών. Οι πρώτες γραμμές Νάζκα είχαν ανακαλυφθεί το 1927 από τον Περουβιανό αρχαιολόγο Toribio Mejía Xesspe, που τις εντόπισε κατά τη διάρκεια πεζοπορίας στους λόφους. Τώρα όμως οι επιστήμονες ανακάλυψαν καινούργια σχέδια που δεν είχαν γίνει αντιληπτά στο παρελθόν.</p>
      <p>Η ομάδα με επικεφαλής τον καθηγητή Μασάτο Σακάι, χρησιμοποίησε υψηλής ανάλυσης δεδομένα 3D για να εντοπίσει τις γραμμές που χρονολογούνται από το 100π.Χ έως το 300μ.Χ. Οι επιστήμονες εργάστηκαν με την IBM Japan για δύο χρόνια, και ο εντοπισμός των γεωγλυφικών έγινε με την βοήθεια συστημάτων τεχνητής νοημοσύνης.</p>
      <figure>
        <img src="https://www.lifo.gr/uploads/image/1570264/mistiriodi-geoglifika-anakalipsan.jpg"/>
        <figcaption>Επιστήμονες ανακάλυψαν περισσότερα από 140 μυστηριώδη γεωγλυφικά στο Περού που δεν είχαν εντοπιστεί στο παρελθόν (Φωτογραφία Πανεπιστήμιο Yamagata)</figcaption>
      </figure>
      <figure>
        <img src="https://www.lifo.gr/uploads/image/1570259/mistiriodi-geoglifika-anakalipsan-4.jpg"/>
      </figure>
      <p>Οι Γραμμές της Νάζκα καλύπτουν έκταση άνω των 500 τετραγωνικών χιλιομέτρων και βρίσκονται μεταξύ των πόλεων Νάζκα και Πάλπα. Αποτελούν Μνημείο Παγκόσμιας Κληρονομιάς της UNESCO από το 1994 (όταν ακόμα μόνο 30 σχέδια είχαν ανακαλυφθεί), με εκατοντάδες ξεχωριστές μορφές - από τα πιο απλά γεωμετρικά σχήματα, μέχρι σχέδια λάμα, αραχνών, καρχαριών και μαϊμούδων.</p>
      <p>Χάρη στο ξηρό, και σταθερό κλίμα της περιοχής, καθώς και στη γεωγραφική απομόνωση της, το μεγαλύτερο μέρος των γραμμών έχει συντηρηθεί. Παρόλα αυτά εξαιρετικά ασυνήθιστες κλιματικές αλλαγές μπορούν να αλλοιώσουν τα σχέδια. Οι ειδικοί τα διακρίνουν σε δύο κατηγορίες στις «τυπου» Α που σχηματίζουν γραμμές και τις «τύπου Β» που είναι ολόκληρες επιφάνειες του ίδιου χρώματος.</p>
      <figure>
        <img src="https://www.lifo.gr/uploads/image/1570260/mistiriodi-geoglifika-anakalipsan-3.jpg"/>
      </figure>
      <figure>
        <img src="https://www.lifo.gr/uploads/image/1570261/mistiriodi-geoglifika-anakalipsan-2.jpg"/>
      </figure>
      <figure>
        <img src="https://www.lifo.gr/uploads/image/1570262/mistiriodi-geoglifika-anakalipsan-1.jpg"/>
      </figure>
    </article>
  </body>
</html>