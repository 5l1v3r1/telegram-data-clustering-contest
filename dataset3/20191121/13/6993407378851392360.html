<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-petrivske-rozminuvannya/30284713.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T13:53:16+00:00"/>
    <meta property="og:title" content="У Петрівському завершили розмінування – 128-а бригада"/>
    <meta property="og:description" content="На ділянці розведення № 3 «Петрівське» завершилося розмінування. Про це проекту Радіо Свобода «Радіо Донбас.Реалії» повідомив прес-офіцер 128-ї ОГШБр старший лейтенант Богдан Петрик. «Вчора, 20 лист"/>
  </head>
  <body>
    <article>
      <h1>У Петрівському завершили розмінування – 128-а бригада</h1>
      <address>
        <time datetime="2019-11-21T13:53:16+00:00">21 Nov 2019, 13:53</time>
      </address>
      <p>На ділянці розведення № 3 «Петрівське» завершилося розмінування. Про це проекту <b>Радіо Свобода «Радіо Донбас.Реалії» </b>повідомив прес-офіцер 128-ї ОГШБр старший лейтенант Богдан Петрик.</p>
      <p>«Вчора, 20 листопада, до 12:00 закінчилося розмінування. А сьогодні, 21 листопада, о 12:00 розпочався демонтаж фортифікаційних споруд та інших об’єктів військового призначення», – підкреслив прес-офіцер.</p>
      <p>Так зване розведення на ділянці № 3 «Петрівське» відбувалося в районі села Богданівка та підконтрольного російським гібридним силам селища Петрівське. У Богданівці наразі живуть семеро місцевих жителів. Всі вони – пенсіонери.</p>
      <p><a href="https://www.radiosvoboda.org/a/news-pochalosia-rozvedennia-poblyzu-bogdanivky-i-petrivskogo/30261464.html">Розведення сил і засобів</a> поблизу Богданівки і Петрівського на Донеччині почалося де 9 листопада.</p>
      <p>2 листопада <a href="https://www.radiosvoboda.org/a/news-zolote-4/30249699.html">завершилося розведення</a> сил та засобів поблизу Золотого на Луганщині.</p>
      <p>Збройний конфлікт на Донбасі триває від 2014 року після російської окупації Криму. Україна і Захід звинувачують Росію у збройній підтримці бойовиків. Кремль відкидає ці звинувачення і заявляє, що на Донбасі можуть перебувати хіба що російські «добровольці».</p>
      <p>За оцінками ООН, станом на 31 грудня 2018 року, унаслідок збройного конфлікту на Донбасі <a href="https://www.radiosvoboda.org/a/news-un-viyna-ukraina-zhertvy/29743577.html">загинули</a> від 12 тисяч 800 до 13 тисяч людей.</p>
    </article>
  </body>
</html>