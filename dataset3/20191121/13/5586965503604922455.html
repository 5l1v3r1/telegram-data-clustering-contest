<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/cazul-deratizarii-de-la-timisoara-ministerul-sanatatii-a-semnat-un-protocol-cu-mai-si-ansvsa-pentru-controale-comune-la-cei-care-fac-deratizari-18602239"/>
    <meta property="og:site_name" content="Gândul"/>
    <meta property="article:published_time" content="2019-11-21T13:25:40+00:00"/>
    <meta property="og:title" content="Cazul deratizării de la Timişoara | Ministerul Sănătăţii a semnat un protocol cu MAI şi ANSVSA pentru controale comune la cei care fac deratizări"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Cazul deratizării de la Timişoara | Ministerul Sănătăţii a semnat un protocol cu MAI şi ANSVSA pentru controale comune la cei care fac deratizări</h1>
      <h2>Ministerul Sănătăţii a anunţat, joi, că a încheiat un protocol de colaborare cu Ministerul Administraţiei şi Internelor şi Autoritatea Naţională Sanitară Veterinară şi pentru Siguranţa Alimentelor pentru acţiuni de control la cei care desfăşoară servicii pentru deratizare.</h2>
      <address>
        <time datetime="2019-11-21T13:25:40+00:00">21 Nov 2019, 13:25</time>
      </address>
      <p>Potrivit unui comunicat transmis, joi, de Ministerul Sănătăţii, a fost semnat un protocol de colaborare cu Ministerul Administraţiei şi Internelor şi Autoritatea Naţională Sanitară Veterinară şi pentru Siguranţa Alimentelor, pentru desfăşurarea unei acţiuni de control la prestatorii de servicii pentru deratizare, dezinfecţie şi dezinsecţie, dar şi la distribuitorii de produse utilizate pentru realizarea unei astfel de acţiuni.</p>
      <p>Controalele încep vineri şi se vor desfăşura până în ultima zi a anului 2019.</p>
      <p>„Echipe mixte formate din reprezentanţi ai direcţiilor de sănătate publică, inspectori ai direcţiilor sanitar-veterinare şi pentru siguranţa alimentului, dar şi personal al Poliţiei Române vor verifica documentele privind înfiinţarea şi funcţionarea prestatorilor de servicii, documentele privind instituirea şi atestarea personalului care îşi desfăşoară activitatea în aceste societăţi comerciale. De asemenea, se va verifica conformitatea produselor folosite în cadrul operaţiunilor, conformitatea produselor deţinute la data controlului, precum şi orice alte documente sau aspecte relevante în timpul controlului”, arată MS:</p>
      <p>Ministrul Sănătăţii, Victor Costache, spune că a cerut echipelor de control din DSP-uri să participe la acţiuni.</p>
      <p>„Am cerut ca reprezentanţii direcţiilor de sănătate publică să fie pregătiţi ca mâine (vineri – n.r.) să se alăture echipelor de control pentru această acţiune. Lucrăm acum la ordinele comune de control care prevăd metodologia de control. Este nevoie de astfel de acţiuni în scopul protejării sănătăţii publice, pentru ca tragedii precum cea de la Timişoara să fie prevenite”, a spus ministrul Sănătăţii, Victor Costache.</p>
      <related>
        <h4>Citeşte şi</h4>
        <a href="https://www.gandul.info/stiri/cazul-deratizarii-de-la-timisoara-mai-multi-politisti-care-au-intervenit-in-blocurile-deratizate-au-ajuns-la-spital-a-fost-doar-un-control-nu-au-prezentat-probleme-de-sanatate-18601829?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/cazul-deratizarii-de-la-timisoara-un-bloc-a-fost-evacuat-pentru-a-doua-oara-mapn-acorda-sprijin-autoritatilor-locale-18601243?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/cazul-deratizarii-de-la-timisoara-o-echipa-a-ministerului-apararii-nationale-merge-in-blocurile-in-care-s-a-facut-deratizarea-pentru-a-face-verificari-suplimentare-18601002?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>