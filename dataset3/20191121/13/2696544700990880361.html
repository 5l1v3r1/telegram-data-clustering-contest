<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191121_bogarak_elterjedese_sokfeleseg_genetika"/>
    <meta property="og:site_name" content="HVG.hu"/>
    <meta property="article:published_time" content="2019-11-21T13:03:00+00:00"/>
    <meta property="og:title" content="Lopott génekkel váltak a bogarak az állatvilág sztárjaivá"/>
    <meta property="og:description" content="A repülő, ásó, kúszó, mászó bogarak rendkívüli sokszínűségüket és elterjedésüket nagyrészt génjeiknek köszönhetik, melyeket egykor mikrobáktól &quot;loptak&quot; – tájékoztatott egy nemzetközi kutatócsoport."/>
  </head>
  <body>
    <article>
      <h1>Lopott génekkel váltak a bogarak az állatvilág sztárjaivá</h1>
      <address><time datetime="2019-11-21T13:03:00+00:00">21 Nov 2019, 13:03</time> by <a rel="author">MTI</a></address>
      <p>
        <b>A repülő, ásó, kúszó, mászó bogarak rendkívüli sokszínűségüket és elterjedésüket nagyrészt génjeiknek köszönhetik, melyeket egykor mikrobáktól "loptak" – tájékoztatott egy nemzetközi kutatócsoport.</b>
      </p>
      <p>A gének tették lehetővé, hogy növényi részeket emészthessenek meg, ezáltal szélesítsék a táplálékspektrumukat – írták a tudósok az amerikai tudományos akadémia lapjának (PNAS) aktuális számában megjelent tanulmányukban.</p>
      <p>Duane McKenna, az amerikai Tennessee államban lévő Memphisi Egyetem kutatója vezetésével a tudósok több száz bogárfaj ezernyi génjét hasonlították össze. A szakértők emellett a legújabb eredmények szerint korrigálták a legsokszínűbb állatcsoport több mint 400 ezer faja családfájának néhány hibásan felrajzolt ágát.</p>
      <blockquote>A világon minden negyedik állat bogár (Coleoptera),</blockquote>
      <p>eredetüket a karbon földtörténeti korszakba, mintegy 327 millió évvel ezelőttre helyezték. Emellett magyarázatot találtak arra, miért van belőlük olyan sok.</p>
      <p>A bogarak törzsfejlődésük során legalább kétszer fogadták magukba olyan baktériumok és gombák génjeit – ez az úgynevezett horizontális géntranszfer –, melyek áldozatként vagy partnerként (szimbiótaként) az emésztőrendszerükben voltak. Ezek a gének biztosították a növényi sejtfalrészeket (cellulózt, hemicellulózt és pektint) felbontó enzimeket. Ez a Föld legbőségesebb szénhidrátforrásaihoz biztosított hozzáférést a bogaraknak – vélik a szakértők.</p>
      <figure>
        <img src="https://img1.hvg.hu/image.aspx?id=4919eae5-3722-4330-9aeb-0c2ace5f0e36&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Flickr/ dullhunk</cite>
        </figcaption>
      </figure>
      <p>Ennek köszönhetően a mezozoikumban – a földtörténeti középidőben, amikor a dinoszauruszok voltak a Föld uralkodó életformái – rendkívül sok növényevő bogárfaj jött létre, melyek a legkülönbözőbb életterekhez alkalmazkodtak és a táplálékukká tették a növényi részeket. Egyes fajok például arra specializálódtak, hogy leveleket egyenek, mások a fát fúrják. A ma élő bogarak csaknem fele abból a sokféleségből származik, mely már a jura földtörténeti korszakban kialakult. Ráadásul a bogarak hosszú evolúciós története során eddig csak nagyon kevés faj halt ki.</p>
      <p>Az viszont aggasztja a tudósokat, hogy <a href="https://hvg.hu/tudomany/20191031_Aggaszto_mertekben_fogynak_a_rovarok_es_a_pokok_Nemetorszagban">az utóbbi időben a milyen gyorsan fogynak a rovarok</a>.</p>
    </article>
  </body>
</html>