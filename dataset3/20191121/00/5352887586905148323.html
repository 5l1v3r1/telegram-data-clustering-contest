<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sveikata/sveikata/galimybiu-isvengti-insulto-yra-bet-tiek-pacientams-tiek-medikams-reikia-gerokai-pavargti-1751327/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T00:01:00+00:00"/>
    <meta property="og:title" content="Galimybių išvengti insulto yra, bet tiek pacientams, tiek medikams reikia gerokai pavargti"/>
    <meta property="og:description" content="Reklama"/>
  </head>
  <body>
    <article>
      <h1>Galimybių išvengti insulto yra, bet tiek pacientams, tiek medikams reikia gerokai pavargti</h1>
      <address>
        <time datetime="2019-11-21T00:01:00+00:00">21 Nov 2019, 00:01</time>
      </address>
      <p>Reklama</p>
      <p>
        <b>Širdies ligomis sergančius pacientus gydantys medikai pastebi, kad prieširdžių virpėjimas diagnozuojamas vis dažniau ir vis jaunesniems žmonėms, o naujausi medikamentai, galintys padėti išvengti sunkiausios komplikacijos - insulto, dėl perdėtai griežtų skyrimo sąlygų daugumai sunkiai prieinami, tad pacientai gydomi septintą dešimtį metų skaičiuojančiais vaistais. Taip valstybė taupo. Tik ar tikrai sutaupo?</b>
      </p>
      <h3>Serga jau dešimt metų</h3>
      <p>Šarūnas Rimdžius apie tai, kad serga prieširdžių virpėjimu, sužinojo prieš dešimtmetį, būdamas 65-erių. Iki to laiko jokių širdies negalavimų jis nejuto, kol vieną dieną pasidarė silpna. Atvažiavo sūnus, nuvežė jį į ligoninę, ten ir nustatė, kad negalavimus sukėlė prieširdžių virpėjimas.</p>
      <p>Vyras buvo gydomas ligoninėje, tačiau vėliau prieširdžių virpėjimas pasikartojo. Gydytojai įspėjo, jog yra insulto grėsmė, tad teko išmokti matuotis kraujospūdį ir sekti pulsą, vartoti vaistus - varfariną, kas mėnesį tiriantis kraują ir stengiantis išvengti gresiančio insulto. Tačiau širdies ritmo sutrikimai vis kartodavosi. Galiausiai prireikė ir širdies stimuliatoriaus.</p>
      <p>Š.~Rimdžius - vienas tų nedaugelio pacientų, kuris nuėjo kančių kelius, kol ir pagal galiojančią tvarką vietoj tinkamai neveikusio varfarino jam buvo skirti valstybės kompensuojami naujos kartos antikoaguliantai. Pasak vyro, dabar gydytis tapo gerokai paprasčiau - nors tenka kasdien gerti po tabletę, tačiau bent jau nebereikia važinėti į polikliniką "badytis".</p>
      <h3>Nesveika širdis - pavojus galvai</h3>
      <p>Prieširdžių virpėjimas - tai neritmiškas prieširdžių susitraukimas, kai prieširdžiai virpa tankiau nei įprastai. Kai virpa prieširdžiai, kraujas iš prieširdžių nepašalinamas taip, kaip turėtų būti, todėl ima formuotis krešuliai. "Blogiausia, - ir taip atsitinka 80 proc. atvejų, - kad trombas gali pasiekti smegenis. Kai taip nutinka, įvyksta išeminis insultas, žūsta kraujotakos netekusi smegenų dalis", - aiškina Vilniaus universiteto ligoninės Santaros klinikų Kardiologijos ir angiologijos centro vadovas prof. Audrius Aidietis.</p>
      <p>Maždaug 25 proc. žmonių, kuriuos ištinka išeminis insultas, miršta per mėnesį, dar 25 proc. - per metus. Iš likusių gyvų apie 60 proc. lieka neįgalūs. Maždaug 1-2 proc. visos populiacijos pasireiškia prieširdžių virpėjimas.</p>
      <p>Reklama</p>
      <p>"Krešumą mažinančių vaistų skyrimas gydant tokius pacientus yra labai reikšmingas, - teigia profesorius. - Anksčiau visada skirdavome prieš beveik 70 metų sukurtą varfariną, tačiau yra žmonių, kuriems sureguliuoti kraujo krešumą labai sunku, mat šis vaistas reaguoja su kitais medikamentais ir netgi maistu. Geriamieji naujos kartos netiesioginio veikimo antikoaguliantai gydymą gerokai supaprastina. Ir mes daugeliui žmonių esame padėję išvengti insulto, laiku pradėję skirti šiuos vaistus."</p>
      <p>Naujos kartos geriamieji antikoaguliantai - tai vaistų, kurie veikia kraujo krešumą daug stabiliau nei varfarinas, grupė. Gydytojams pacientų nebereikia taip atidžiai prižiūrėti - skyrus tinkamą dozę, pacientas gali būti ramus, kad kraujo krešėjimas bus toks, koks turi būti.</p>
      <p>Naujos kartos antikoaguliantų skyrimo sąlygos numato, jog skirti galima tik pacientams, kuriems varfarinas neefektyvus 3-6 mėnesius, kas 4 savaites atliekant kraujo krešumo tyrimą. Jei pacientas praleidžia vieną krešumo tyrimą, viską reikia pradėti nuo pradžių. Tad jeigu varfarinas neefektyvus, pacientas visą tą laiką balansuoja ties riba patirti insultą. Tokia kompensacijos tvarka labai sudėtinga ir nepatogi tiek gydytojui, tiek ligoniui. Tad, A.~Aidiečio teigimu, neretai pacientui paprasčiau už savus nusipirkti šitų vaistų negu sulaukti, kad juos kompensuotų.</p>
      <h3>Vaistus skirti sudėtinga</h3>
      <p>Lietuvos sveikatos mokslų universiteto Šeimos medicinos klinikos doc. Gediminas Urbonas teigia, kad neseniai šioje klinikoje buvo atliktas tyrimas ir nustatyta, jog Lietuvoje tik šiek tiek daugiau nei trečdaliui pacientų, nepaisant medicinos personalo, artimųjų ir paties paciento pastangų, pavyksta pasiekti pakankamą apsaugą nuo išeminio insulto vartojant varfariną. Naujos kartos geriamieji antikoaguliantai, anot daktaro, šiais atvejais galėtų būti viena iš išeičių.</p>
      <p>Šalies specialistai, kurių pacientams reikia naujų vaistų, ne kartą kreipėsi į Sveikatos apsaugos ministeriją dėl to, kad naujųjų antikoaguliantų skyrimo tvarka per griežta, ir prašė tikslinti skyrimo sąlygas. Specialistų manymu, tikslingiausia būtų, jei naujieji antikoaguliantai iš karto būtų kompensuojami pacientams, kuriems yra didesnė rizika patirti insultą.</p>
      <p>Pastarąjį kartą Ligų, vaistinių preparatų ir medicinos pagalbos priemonių kompensavimo komisija tokį prašymą svarstė rugsėjo 5 d. ir nutarė nekeisti skyrimo sąlygų, nes tam nėra finansinių galimybių.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/visuomene/zmones/gimtadieni-svenciantis-valdas-adamkus-parsiveze-zmona-1746618/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/istiko-insultas-svarbi-kiekviena-minute-1745709/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/kai-smogia-insultas-kiekviena-minute-tampa-auksine-1738601/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/po-insulto---vargo-kelias-del-vaistu-1733471/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/61-eriu-sh-stone-palygino-save-su-princese-diana-patyrus-insulta-mane-visi-uzmirso-1725389/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/kai-smogia-insultas-kiekviena-minute-tampa-auksine-1671585/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/melnrages-papludimyje-mire-vyras-1658778/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/geriausia-kova-su-insultais---neleisti-jiems-ivykti-1594491/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>