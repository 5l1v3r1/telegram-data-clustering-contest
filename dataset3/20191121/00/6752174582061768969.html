<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-orban-viktor-magyart-csak-magyarral-lehet-potolni/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:51+00:00"/>
    <meta property="og:title" content="Orbán Viktor: Magyart csak magyarral lehet pótolni"/>
    <meta property="og:description" content="Magyarországnak továbbra is bevándorlásellenes politikára van szüksége, &quot;magyart csak magyarral lehet pótolni&quot; - jelentette ki Orbán Viktor miniszterelnök a Magyar Diaszpóra Tanács IX. plenáris ülésén."/>
  </head>
  <body>
    <article>
      <h1>Orbán Viktor: Magyart csak magyarral lehet pótolni</h1>
      <address><time datetime="2019-11-21T00:01:51+00:00">21 Nov 2019, 00:01</time> by <a rel="author">Fábián Eszter</a></address>
      <figure>
        <img src="https://www.lokal.hu/wp-content/uploads/2019/11/D_KOS20191114015-1280x853.jpg"/>
      </figure>
      <p>
        <b>Magyarországnak továbbra is bevándorlásellenes politikára van szüksége, magyart csak magyarral lehet pótolni – jelentette ki Orbán Viktor miniszterelnök a Magyar Diaszpóra Tanács IX. plenáris ülésén.</b>
      </p>
      <p>– Egy fogyatkozó népességű ország nem ringathatja magát abba az illúzióba, hogy meg tudja oldani a népességfogyást saját erőfeszítés nélkül. A kormány folytatni fogja a migrációval kapcsolatos küzdelmet, mert ez a világjelenség itt marad, Afrika éppen csak mozgolódik – fogalmazott a kormányfő.</p>
      <p>Orbán Viktor közölte, a bevándorláspártiak azzal vádolják a magyarokat, hogy kőből van a szívük, azonban ki kell mondani: Magyarország jó ország, a magyarok igenis jó emberek, hajlandók is tenni a jóért, de a segítséget kell odavinni, és nem a bajt idehozni.</p>
      <p>Ezzel kapcsolatban több olyan támogatásról is beszámolt, amelyet Magyarország nyújtott migráció sújtotta területeken, például Irakban, Szíriában, Jordániában, Libanonban, Nigériában és Etiópiában.</p>
      <p>A hazai vizekre evezve a miniszterelnök elmondta: egy ország erejének alapját a pénzügyi stabilitás adja, márpedig a magyar gazdaság pénzügyileg stabil lábakon áll, csökken az államadósság, a növekedés pedig 4-5 százalék körüli, bár az utóbbi adatot csalókának nevezte, jelezve, hogy a magyar gazdaság az export miatt érzékenyen reagál a környező világra, ezért a nemzetközi „lehűlésre” gazdaságvédelmi akciótervvel kell reagálni.</p>
      <p>A kormányzati ciklus egyik legfontosabb vállalásának a szegénység felszámolását és a cigányság integrálását nevezte Orbán Viktor. Kiemelte, hogy Magyarországon az elmúlt évtizedek legalacsonyabb szintjére csökkent a súlyos anyagi nélkülözésben élők száma.</p>
      <p>– Magyarország sokat tesz azért is, hogy a családok erősek legyenek, mert erős családok nélkül nincs erős Magyarország. Meg kell állítani a népességfogyást, 2,1 százalékos gyermekvállalási arányra lenne szükség, de ez csak hosszú távú családpolitikával érhető el – mondta. Hozzátette, reményei szerint jövőre lesz egy második családvédelmi akcióterv is, Novák Katalin család- és ifjúságügyi államtitkár ezen dolgozik.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-a-sandor-palotaban-fogadta-ader-janos-a-budapestre-erkezo-erdogant-fotok/">Így fogadta Orbán Viktor a Budapestre érkező Erdogant – Fotók!</a>
        </li>
        <li>
          <a href="https://www.lokal.hu/2019-11-terkepen-mutatjuk-hol-lesz-forgalomkorlatozas-ma-a-fovarosban/">Térképen mutatjuk, hol lesz forgalomkorlátozás ma a fővárosban</a>
        </li>
        <li>
          <a href="https://www.lokal.hu/2019-11-ma-budapestre-erkezik-erdogan/">Ma Budapestre érkezik Erdogan</a>
        </li>
        <li>
          <a href="https://www.lokal.hu/2019-11-torokorszag-fontos-partner-a-bevandorlas-elleni-harcban/">Törökország fontos partner a bevándorlás elleni harcban</a>
        </li>
        <li>
          <a href="https://www.lokal.hu/2019-11-igy-valtozik-a-budapesti-tomegkozlekedes-erdogan-latogatasa-miatt/">Így változik a budapesti tömegközlekedés Erdogan látogatása miatt</a>
        </li>
        <li>
          <a href="https://www.lokal.hu/2019-11-forgalomkorlatozasok-erdogan-budapesti-latogatasa-miatt-erre-keszuljon/">Forgalomkorlátozások Erdogan budapesti látogatása miatt! Erre készüljön</a>
        </li>
      </ul>
    </article>
  </body>
</html>