<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462162/%E0%A6%86%E0%A6%B8%E0%A6%9B%E0%A7%87-%E2%80%98%E0%A6%B8%E0%A7%8B%E0%A6%A8%E0%A6%BE%E0%A6%B0-%E0%A6%A4%E0%A6%B0%E0%A7%80%E2%80%99-%E0%A6%93-%E2%80%98%E0%A6%85%E0%A6%9A%E0%A6%BF%E0%A6%A8-%E0%A6%AA%E0%A6%BE%E0%A6%96%E0%A6%BF%E2%80%99"/>
    <meta property="og:site_name" content="Daily Janakantha"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="আসছে ‘সোনার তরী’ ও ‘অচিন পাখি’"/>
    <meta property="og:description" content="স্টাফ রিপোর্টার ॥ শিয়াটল থেকে আসার অপেক্ষায় বিমান বাংলাদেশ এয়ারলাইনসের নতুন দুটি ড্রিমলাইনারের নাম দেয়া হয়েছে। একটির নাম ‘সোনার তরী’, অন্যটি ‘অচিন পাখি’। অন্যগুলোর মতো এ দুটোরও নামকরণ করেছেন প্রধানমন্ত্রী শেখ হাসিনা। দুটি উড়োজাহাজ সময়ের হিসাবে এক মাস পরই দেশে আসছে। ২১ ডিসেম্বর প্রথমটি ও ..."/>
  </head>
  <body>
    <article>
      <h1>আসছে ‘সোনার তরী’ ও ‘অচিন পাখি’</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>স্টাফ রিপোর্টার ॥ শিয়াটল থেকে আসার অপেক্ষায় বিমান বাংলাদেশ এয়ারলাইনসের নতুন দুটি ড্রিমলাইনারের নাম দেয়া হয়েছে। একটির নাম ‘সোনার তরী’, অন্যটি ‘অচিন পাখি’। অন্যগুলোর মতো এ দুটোরও নামকরণ করেছেন প্রধানমন্ত্রী শেখ হাসিনা। দুটি উড়োজাহাজ সময়ের হিসাবে এক মাস পরই দেশে আসছে। ২১ ডিসেম্বর প্রথমটি ও একদিন পরই ২২ ডিসেম্বর আসবে দ্বিতীয় ড্রিমলাইনার ৭৮৭-৯ উড়োজাহাজ। এ সম্পর্কে জানতে চাইলে বেসামরিক বিমান চলাচল ও পর্যটন মন্ত্রণালয়ের সচিব মোঃ মহিবুল হক বলেন, প্রধানমন্ত্রী শেখ হাসিনা নতুন দুটি বোয়িং এয়ারক্রাফটের নাম পছন্দ করেছেন। এই নাম দুটি বোয়িং কোম্পানির কাছে পাঠিয়ে দেয়া হয়েছে। রং করার সময় ড্রিমলাইনারের ওপর নাম দুটি বসানো হবে। তারপরই শেষ হবে সব প্রক্রিয়া।</p>
      <p>বিমান সূত্রে জানা গেছে, গত সপ্তাহ থেকেই দুটি ড্রিমলাইনারের মধ্যে একটির রং করার কাজ শুরু হয়েছে। আরেকটি উড়োজাহাজ দুবাই এয়ার শোতে প্রদর্শন করা হয়েছে। এয়ার শো শেষ হওয়ার পর এটির রঙের কাজ হবে। এ ছাড়া দেশে আসার আগে কয়েক দফা পরীক্ষামূলকভাবে প্রদান করা হবে। ড্রিমলাইনার দুটি দেশে আনার জন্য ডিসেম্বর মাসের দ্বিতীয় সপ্তাহে বিমানের কয়েকজন পাইলট যুক্তরাষ্ট্রের সিয়াটলে বোয়িং কোম্পানির কারখানায় যাবেন। তাদের সঙ্গে বিমানের একটি প্রতিনিধিদল থাকবে।</p>
      <p>উল্লেখ্য, ২০০৮ সালে মার্কিন উড়োজাহাজ নির্মাতা প্রতিষ্ঠান বোয়িং কোম্পানির সঙ্গে ১০টি নতুন উড়োজাহাজ কেনার চুক্তি করে বিমান। এর মধ্যে ৪টি বোয়িং ৭৭৭-৩০০ ইআর, ২টি বোয়িং ৭৩৭-৮০০ ও ৪টি ড্রিমলাইনার ৭৮৭-৮। এ ১০টি বোয়িংয়ের নামকরণ করেছেন প্রধানমন্ত্রী শেখ হাসিনা। তার মধ্যে চারটি ড্রিমলাইনারের নাম হচ্ছে আকাশবীণা, হংসবলাকা, গাঙচিল ও রাজহংস। বোয়িং ৭৭৭-৩০০ ইআর-এর নামকরণ করা হয়েছে পালকি, অরুণ আলো, আকাশ প্রদীপ ও রাঙা প্রভাত। মেঘদূত ও ময়ূরপঙ্খী নাম রাখা হয়েছে দুটি বোয়িং ৭৩৭-৮০০ এর। এসব নিয়ে এখন বিমানবহর অতীতের যে কোন সময়ের চেয়ে শক্তিশালী। এর মধ্যে নিজস্ব উড়োজাহাজের সংখ্যা হচ্ছে ১২টি, লিজের ৬টি। আগামী মার্চে যোগ হবে নিজের আরও তিনটি ড্যাশ-৮ উড়োজাহাজ। তখন চলে যাবে লিজের ২টি ড্যাশ-৮। সে পরিস্থিতিতে মোট বহরে থাকবে ১৭টি উড়োজাহাজ।</p>
    </article>
  </body>
</html>