<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462159/%E0%A6%95%E0%A6%BE%E0%A6%B0%E0%A7%8D%E0%A6%97%E0%A7%87%E0%A6%BE-%E0%A6%AC%E0%A6%BF%E0%A6%AE%E0%A6%BE%E0%A6%A8%E0%A7%87-%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C-%E0%A6%86%E0%A6%B8%E0%A6%BE-%E0%A6%B6%E0%A7%81%E0%A6%B0%E0%A7%81-%E0%A6%A6%E0%A6%BE%E0%A6%AE-%E0%A6%86%E0%A6%B0%E0%A6%93"/>
    <meta property="og:site_name" content="Daily Janakantha"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="কার্গো বিমানে পেঁয়াজ আসা শুরু, দাম আরও কমেছে"/>
    <meta property="og:description" content="আজাদ সুলায়মান ॥ দীর্ঘ প্রতীক্ষার পর অবশেষে এলো পেঁয়াজ। পাকিস্তান থেকে একটি কার্গো ফ্রেইটে আসে পেঁয়াজের প্রথম চালান। বুধবার সন্ধ্যা সোয়া ৭টায় ঢাকার হযরত শাহজালাল আন্তর্জাতিক বিমানবন্দরে অবতরণ করে পেঁয়াজবাহী এই ফ্লাইট বোয়িং ৭৪৭। বিমানবন্দরে পেঁয়াজ খালাসে তৎপর হন সংশ্লিষ্ট কর্মকর্তারা। ভোরের দিকে মিসর থেকে ..."/>
  </head>
  <body>
    <article>
      <h1>কার্গো বিমানে পেঁয়াজ আসা শুরু, দাম আরও কমেছে</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <ul>
        <li>বাজার স্বাভাবিক হবে অচিরেই</li>
      </ul>
      <p>আজাদ সুলায়মান ॥ দীর্ঘ প্রতীক্ষার পর অবশেষে এলো পেঁয়াজ। পাকিস্তান থেকে একটি কার্গো ফ্রেইটে আসে পেঁয়াজের প্রথম চালান। বুধবার সন্ধ্যা সোয়া ৭টায় ঢাকার হযরত শাহজালাল আন্তর্জাতিক বিমানবন্দরে অবতরণ করে পেঁয়াজবাহী এই ফ্লাইট বোয়িং ৭৪৭। বিমানবন্দরে পেঁয়াজ খালাসে তৎপর হন সংশ্লিষ্ট কর্মকর্তারা।</p>
      <p>ভোরের দিকে মিসর থেকে সৌদি আরব হয়ে সৌদি এয়ারের একটি কার্গো ফ্লাইট অবতরণের সিডিউল ছিল। এ ছাড়া আজ বৃহস্পতিবার সন্ধ্যার দিকে বিসমিল্লাহ এয়ারের একটি ফ্লাইট পেঁয়াজ নিয়ে শাহজালালে অবতরণের সিডিউল রয়েছে। এদিকে দফায় দফায় কমে আসছে পেঁয়াজের দাম। বুধবার রাজধানীসহ দেশব্যাপী পেঁয়াজের দাম দেখা যায়- চায়নিজ ৭০ টাকা, মিয়ানমার ৯০ টাকা, মিসর ১০০ টাকা ও দেশী পেঁয়াজ ১১০ টাকা বিক্রি হচ্ছে। আজ সেটা আরও কমবে বলে জানিয়েছেন পাইকারি আড়তদাররা। বাণিজ্য সচিব ড. জাফর উদ্দিন জানিয়েছেন, এক সপ্তাহের মধ্যে পেঁয়াজের বাজার নিয়ন্ত্রণে চলে আসবে।</p>
      <p>বিমানবন্দর সূত্র জানিয়েছে, গতরাতে পাকিস্তান থেকে আকাশ পথে কার্গো ফ্লাইট শাহজালাল আন্তর্জাতিক বিমানবন্দরে অবতরণের পরপরই সেখানে ছুটে যান বিমানের কার্গো শাখা, কাস্টমস, ফ্রেইট ফরোয়ার্ড শাখা ও অন্যান্য কর্মকর্তারা। প্রতিটি শাখার সংশ্লিষ্ট কর্তারা পেঁয়াজের বিল অব এন্ট্রি নিয়ে তৎপর হন। ঘণ্টাখানেকের মধ্যে কার্গো থেকে পেঁয়াজ নামিয়ে আনার পর তা কার্গো হাউসে রাখা হয়। এ বিষয়ে কার্গো শাখার একজন কর্মর্কতা বলেন, বিগত ত্রিশ বছরের চাকরি জীবনে কোন ভোগ্য পণ্যকে এত গুরুত্ব দিয়ে সরকার খালাসের উদ্যোগ নেয় তেমনটি এই প্রথম দেখলাম।</p>
      <p>এদিকে দ্রুততম সময়ে পেঁয়াজ খালাস প্রক্রিয়ায় বিমান সর্বাত্মক পদক্ষেপ নিয়েছে। এমনকি আকাশ পথে পেঁয়াজের কার্গো সার্ভিসের বাবদ মাসুলও মওকুফ করেছে বিমান। পেঁয়াজের দাম স্থিতিশীল রাখতে বুধবার এ সিদ্ধান্ত নিয়েছে বেসামরিক বিমান পরিবহন ও পর্যটন মন্ত্রণালয়। বেসামরিক বিমান পরিবহন ও পর্যটন মন্ত্রণালয়ের সংবাদ বিজ্ঞপ্তিতে এ তথ্য জানানো হয়েছে। এতে বলা হয়, আকাশপথে যে কোন পচনশীল দ্রব্য পরিবহনের ক্ষেত্রে প্রতি কেজিতে ১৮ টাকা চার্জ প্রদান করতে হয়। জনস্বার্থে এই চার্জ মওকুফ করেছে বিমান।</p>
      <p>এ প্রসঙ্গে বেসামরিক বিমান পরিবহন ও পর্যটন মন্ত্রণালয়ের সচিব মোঃ মহিবুল হক বলেন, পেঁয়াজের দাম স্থিতিশীল রাখার জন্য জনগণের স্বার্থে যতদিন এভাবে আকাশপথে পেঁয়াজ আমদানি করা হবে ততদিন আমদানির ক্ষেত্রে এই চার্জ মওকুফ কার্যকর থাকবে। আকাশপথে পেঁয়াজ আমদানির সঙ্গে সম্পৃক্ত সব ব্যবসায়ীকে এ ব্যাপারে সর্বোতভাবে সহযোগিতা দেয়া হবে।</p>
      <p>জানতে চাইলে ব্যবস্থাপনা পরিচালক মোঃ মোকাব্বির হোসেন জনকণ্ঠকে বলেন, সার্ভিস চার্জ মওকুফের পাশাপাশি দ্রুততম সময়ে পেঁয়াজ খালাসের জন্য সর্বাত্মক পদক্ষেপ নিয়েছে বিমান। চব্বিশ ঘণ্টা জরুরী সার্ভিস হিসেবে কার্গোতে বিমানের লোকজনকে সর্বোচ্চ ত্যাগে ও নিষ্ঠার সঙ্গে সেবা নিশ্চিত করা হচ্ছে।</p>
      <p>আকাশ পথে জরুরী ভিত্তিতে পেঁয়াজ আমদানির খবরে রাজধানীসহ দেশব্যাপী পেঁয়াজের দাম আরও কমে এসেছে। বুধবার রাজধানীর কাওয়ান বাজারের পাইকার বাজারে চায়নিজ ৭০ টাকা, মিয়ানমার ৯০ টাকা, মিসর ১০০ টাকা ও দেশী পেঁয়াজ ১১০ থেকে ১২০ টাকা বিক্রি হচ্ছে। কাওয়ান বাজারের মাতৃভা-ার আড়তের কালাম শেখ বলেন, পাইকারি বাজারে পেঁয়াজের দাম অনেক কমেছে। নতুন পেঁয়াজ আসতে শুরু করলে দাম আরও কমে যাবে।</p>
      <p>একই বাজারের পাইকারি বিক্রেতা আজম বলেন, বাজারে সব ধরনের পেঁয়াজের দাম কমে এসেছে। কয়েকদিনের মধ্যেই আরও কমবে। তবে আমরা এখন নতুন করে আর পেঁয়াজ আনছি না। কারণ প্রতিদিনই অভিযান চলছে। এতে লোকসানের মুখে পড়তে পারি।</p>
      <p>এ সম্পর্কে শ্যামবাজার বণিক সমিতির সহ-সভাপতি হাজী মোঃ মাজেদ বলেন, ‘শ্যামবাজারে দেশী পেঁয়াজ ১৩০ টাকারও কমে বিক্রি হচ্ছে। কোন কোন ক্ষেত্রে ১২০ টাকায়। মিসর ও বার্মার পেঁয়াজ বিক্রি হচ্ছে ৮০ থেকে ৯০ টাকায়।</p>
    </article>
  </body>
</html>