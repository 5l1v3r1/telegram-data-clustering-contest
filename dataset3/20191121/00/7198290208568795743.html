<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.monitor.si/novica/google-bo-omejil-politicne-oglase/194310/?utm_source=feed&amp;utm_medium=rss"/>
    <meta property="og:site_name" content="Monitor"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Google bo omejil politične oglase"/>
    <meta property="og:description" content="Google namerava omejiti ciljane politične oglase, torej te, ki se s pomočjo analize podatkov prikazujejo uporabnikom glede na njihova politična prepri..."/>
  </head>
  <body>
    <article>
      <h1>Google bo omejil politične oglase</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>
        <b>Google namerava omejiti ciljane politične oglase, torej te, ki se s pomočjo analize podatkov prikazujejo uporabnikom glede na njihova politična prepričanja.</b>
      </p>
      <p>Google ponuja pri svojih oglasih izredno natančno profiliranje uporabnikov – tako lahko, na primer, nek oglas prikazujemo samo poročenim moškim v določeni starostni skupini in s konkretnimi političnimi prepričanji. Vsaj to slednje bo po novem prepovedano – to bo še ta teden stopilo v veljavo v Veliki Britaniji (kjer imajo v kratkem splošne volitve), do konca leta po celi EU, z začetkom leta 2020 pa še povsod drugod. Še vedno pa bodo lahko stranke najemale oglase ob določenih vsebinah – denimo ob člankih na neko določeno temo.</p>
      <p>Največja kritika takega profiliranja gre na račun ideoloških »balonov«, v katerih se znajdejo uporabniki. Torej nekdo, ki ima določena politična prepričanja, bo videl vse več vsebin, ki bodo ta prepričanja le še podprla. Tako ne bo dobil nekega širšega konteksta za določeno politično vprašanje, nobenih nasprotujočih se mnenj, kar le še poglobi politična in družbena nesoglasja.</p>
      <p>Ta Googlov korak je sicer zanimiv, a kot je pokazal primer Twitterja, kjer so v začetku meseca enostavno prepovedali vse politične oglase, je vprašanje daleč od črno-belega. Pri Twitterju se je hitro pokazala težava že pri sami definiciji – po njihovem mnenju je, denimo, pisanje o globalnem segrevanju politična tema, pisanje o naftni industriji pa ne. Facebook je zaenkrat zavzel obratno stališče – dovoljeno je vse, brez kakršnega koli preverjanja resničnosti.</p>
      <p>Pri tem velja omeniti, da so politični oglasi pri Googlu razmeroma majhen del vsega oglaševanja, v ZDA je največji oglaševalec »Trump Make America Great Again Committee«, ti so od maja lani zakupili za 8,5 milijonov dolarjev Googlovih oglasov. Twitterjeva prepoved bo še najmanj vplivala na njihov profit, saj je tam res malo političnih oglasov, njim je daleč najbolj koristno že dejstvo, da se tam redno oglaša ameriški predsednik, kar že samo po sebi pritegne ogromno uporabnikov.  </p>
      <figure>
        <img src="https://www.monitor.si/media/monitor/slike/novice/2019/november/__1200/google_logo.jpg"/>
      </figure>
    </article>
  </body>
</html>