<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/h-telikh-proypothesh-poy-thetoyn-syriza-kke-gia-thn-pshfo-twn-apodhmwn"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Η τελική προϋπόθεση που θέτουν ΣΥΡΙΖΑ - ΚΚΕ για την ψήφο των αποδήμων"/>
    <meta property="og:description" content="Τη συμπερίληψη της έννοιας «πραγματικός δεσμός» στο άρθρο που αφορά την ψήφο των Ελλήνων του εξωτερικού ζητούν ΣΥΡΙΖΑ και ΚΚΕ από την πλειοψηφία προκειμένου να υπερψηφίσουν την αναθεώρηση του άρθρου 54 παρ. 4."/>
  </head>
  <body>
    <article>
      <h1>Η τελική προϋπόθεση που θέτουν ΣΥΡΙΖΑ - ΚΚΕ για την ψήφο των αποδήμων</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Άγγελος Προβολισιάνος</a></address>
      <h4>Τη συμπερίληψη της έννοιας «πραγματικός δεσμός» στο άρθρο που αφορά την ψήφο των Ελλήνων του εξωτερικού ζητούν ΣΥΡΙΖΑ και ΚΚΕ από την πλειοψηφία προκειμένου να υπερψηφίσουν την αναθεώρηση του άρθρου 54 παρ. 4.</h4>
      <p>Η <b>πρόταση </b>της <b>ΝΔ </b>για την αναθεώρηση του εν λόγω άρθρου περιλαμβάνει όλες τις προϋποθέσεις που τέθηκαν από τα κόμματα της αντιπολίτευσης στη διακομματικά επιτροπή χωρίς όμως την έννοια του «πραγματικού δεσμού», η οποία αφορά τις οικονομικούς δεσμούς που πρέπει να έχει αναπτύξει ένας απόδημος με το ελληνικό κράτος.</p>
      <p>
        <b>Η πρόταση της ΝΔ για το άρθρο 54 παρ. 4:</b>
      </p>
      <p>
        <i>«Με τον νόμο της παραγράφου 4 του άρθρου 51 μπορεί να τίθενται προϋποθέσεις στην άσκηση του εκλογικού δικαιώματος στον τόπο διαμονής τους από τους εκλογείς που κατοικούν έξω από την Επικράτεια, όπως αυτοπρόσωπη παρουσία σε εκλογικό τμήμα, χρόνος απουσίας από τη χώρα ή παρουσία στη χώρα για ορισμένο χρόνο στο παρελθόν. Με τον νόμο του προηγούμενου εδαφίου μπορεί να ορίζεται ότι ορισμένες θέσεις του ψηφοδελτίου επικρατείας κάθε κόμματος της παραγράφου 3 του παρόντος άρθρου καταλαμβάνονται υποχρεωτικά από απόδημους. Νόμος μπορεί να προβλέπει ότι η ψήφος των εκλογέων που ψηφίζουν σε εκλογικά τμήματα έξω από την Επικράτεια δεν προσμετράται σε συγκεκριμένη εκλογική περιφέρεια, αλλά μόνο σε επίπεδο επικρατείας. Με τον νόμο της παραγράφου 1 του παρόντος άρθρου μπορεί να καθιερώνονται μία ή περισσότερες εκλογικές περιφέρειες απόδημου Ελληνισμού, κατά παρέκκλιση της παραγράφου 2 του παρόντος άρθρου».</i>
      </p>
      <p>Μετά την τοποθέτηση του <b>Τ. Θεοδωρικάκου</b>, ο οποίος κάλεσε τα κόμματα της αντιπολίτευσης να συμβάλλουν στην ψήφιση του σχετικού άρθρου του Συντάγματος για τη ψήφο των αποδήμων, ο εισηγητής του ΣΥΡΙΖΑ, <b>Γ. Κατρούγκαλος</b>, επισήμανε ότι στους διαδρόμους της Βουλής ακούγεται έντονα πως θα προστεθεί στο άρθρο η έννοια του<i> «πραγματικού δεσμού»</i> μετά από τα σχετικά αιτήματα που είχαν καταθέσει στη διακομματική επιτροπή <b>ΣΥΡΙΖΑ </b>και <b>ΚΚΕ</b>.</p>
      <p>Κατά τις πληροφορίες, αν <b>δεν συμπεριληφθεί η συγκεκριμένη έννοια η αναθεώρηση του άρθρου</b> δεν θα υπερψηφιστεί από τον <b>ΣΥΡΙΖΑ </b>και το <b>ΚΚΕ</b>.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>