<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/mondo/bambino_cade_pentola_muore_ustionato_india_news-4877705.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="India, bimbo di 3 anni cade in un pentolone di cibo bollente e muore ustionato"/>
    <meta property="og:description" content="Suresh aveva solo tre anni e una scarsa percezione del pericolo. Domenica scorsa stava pericolosamente giocando in una strada con alcuni amichetti vicino a un pentolone pieno di cibo bollente..."/>
  </head>
  <body>
    <article>
      <h1>India, bimbo di 3 anni cade in un pentolone di cibo bollente e muore ustionato</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Federica Macagnone</a></address>
      <p>Suresh aveva solo tre anni e una scarsa percezione del pericolo. Domenica scorsa stava pericolosamente giocando in una strada con alcuni amichetti vicino a un pentolone pieno di cibo bollente nel distretto di <b>Rangareddy</b>, in <a href="https://www.ilmessaggero.it/t/India/"><b>India.</b></a> È bastato un attimo di distrazione, una mossa sbagliata, un piedino in bilico per farlo scivolare dentro un mare di zuppa: è morto ustionato nonostante una corsa forsennata per portarlo all’ospedale più vicino.</p>
      <p><a href="https://www.ilmessaggero.it/mondo/morso_serpente_bimba_muore_scuola_oggi_ultime_notizie-4877575.html">Bimba di 10 anni muore a scuola dopo il morso di un serpente: «Per le prof era solo un graffio»<br/></a>La polizia di Cyberabad adesso sta indagando sull’accaduto per stabilire se ci siano delle responsabilità: «Siamo stati allertati da un uomo che ci ha raccontato che il suo bambino è caduto in un pentolone dentro il quale si stava cucinando sambar». Il bambino è stato immediatamente tirato fuori e portato all'ospedale governativo di Shabad per poi essere trasferito all'ospedale generale di Osmania. Ha lottato per due giorni, ma alla fine non ce l’ha fatta.<br/>Il sambar è uno stufato di verdure speziato molto popolare nell'India meridionale. Viene servito bollente e preparato in grandi pentoloni in strada. In assenza di misure di sicurezza o di barriere che delimitino il pericolo è in agguato e non è la prima volta che bimbi muoiono ustionati.<br/>All'inizio di novembre un bambino di sei anni era caduto in un pentolone ed era morto in una scuola di Kurnool. Nell’istituto stavano servendo il pranzo e sembra che il bimbo stesse correndo: non si è accorto del pentolone e ci è caduto dentro. «Non era in fila per il pranzo, ma stava correndo - ha raccontato un’addetta alla mensa - In quell’esatto momento stavano portando in refettorio un pentolone di sambar. Lui non l’ha visto e ci è finito dentro». Adesso sui dirigenti della scuola pende una denuncia per negligenza.<br/><br/>Un caso simile era avvenuto nel 2013: Anusha Ashwathappa, sei anni, si precipitò fuori dalla classe per il pranzo e cadde dentro una pentola dal contenuto bollente. Anusha subì ustioni sul 70% del corpo e venne portato in ospedale dal preside: i medici fecero di tutto per salvarlo, ma il piccolo morì poche ore dopo.</p>
      <footer>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/mondo/morso_serpente_bimba_muore_scuola_oggi_ultime_notizie-4877575.html"/>
      </related>
    </article>
  </body>
</html>