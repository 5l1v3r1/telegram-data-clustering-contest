<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/bolibia-h-ekdikhsh-ths-ploytokratias"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Βολιβία: η εκδίκηση της πλουτοκρατίας"/>
    <meta property="og:description" content="Αγαπητέ Στράτο. Τις μέρες που σπάραζε η Βολιβία στα δόντια του επιτήδειου πραξικοπήματος και ο «δικτάτορας» Εβο Μοράλες έφευγε κυνηγημένος για το Μεξικό θυμήθηκα παλιά γράμματά σου και τηλεφωνήματα (στην «Ελευθεροτυπία») για τους «αριστερούς δικτάτορες» της Λατινικής Αμερικής. Κυρίως για τον Τσάβες, που σου είχε καθίσει στον λαιμό."/>
  </head>
  <body>
    <article>
      <h1>Βολιβία: η εκδίκηση της πλουτοκρατίας</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Γιάννης Τριάντης</a></address>
      <h4>Αγαπητέ Στράτο. Τις μέρες που σπάραζε η Βολιβία στα δόντια του επιτήδειου πραξικοπήματος και ο «δικτάτορας» Εβο Μοράλες έφευγε κυνηγημένος για το Μεξικό θυμήθηκα παλιά γράμματά σου και τηλεφωνήματα (στην «Ελευθεροτυπία») για τους «αριστερούς δικτάτορες» της Λατινικής Αμερικής. Κυρίως για τον Τσάβες, που σου είχε καθίσει στον λαιμό.</h4>
      <p>Ε λοιπόν, όπως κι εκείνος ο αείμνηστος της Βενεζουέλας, έτσι και ετούτος της Βολιβίας αποδείχτηκε «δικτάτορας»: κέρδισε τέσσερις φορές τις εκλογές και τώρα, την τέταρτη, που αμφισβητήθηκε η νίκη του, τι έκανε; Ανακοίνωσε ότι θα διενεργηθούν νέες εκλογές, με νέα σύνθεση της εκλογικής επιτροπής που εγκαλείται για αλλοίωση του εκλογικού αποτελέσματος. Δικτάτορας με τα όλα του, έτσι;</p>
      <p>Βέβαια, οφείλω να πω ότι αυτός ο αφορεσμένος Μοράλες δεν είχε προνοήσει να γίνει υποτακτικός των Αμερικανών, όπως εκείνος ο παλιός, ο Μπαριέντος, και οι άλλοι που ακολούθησαν. Ήταν και παρέμεινε πιστός υπηρέτης της πατρίδας του, άγγελος-προστάτης των φτωχών και των ιθαγενών.</p>
      <p>Ε πώς να μην τον μισήσουν οι προύχοντες της Σάντα Κρουθ και των άλλων πλούσιων περιφερειών της χώρας; Ειδικά όταν είδαν να εθνικοποιεί τους φυσικούς πόρους της χώρας. Τότε σήκωσαν μπαϊράκι και ζητούσαν αυτονομία για τις περιοχές τους. Κι ένας από αυτούς, ο Καμάτσο, πάμπλουτος και ακροδεξιός, είναι τώρα ο πρωταγωνιστής στην εκδίωξη του Μοράλες.</p>
      <p>Η προπαγάνδα οργίαζε, φυσικά. Ένα κυβερνητικό κτίριο, προορισμένο για τον εκάστοτε πρόεδρο της χώρας, χαρακτηρίστηκε «παλάτι του Μοράλες σε μια χώρα που λιμοκτονεί». Για να δούμε, όμως, τι παρέλαβε και τι παραδίδει αυτός ο συκοφαντημένος κοκαλέρο – συκοφαντημένος και κυνηγημένος από τότε που υπερασπιζόταν την καλλιέργεια κόκας, που δεν έχει καμιά σχέση με την κοκαΐνη.</p>
      <p>Εχουμε και λέμε: Το ΑΕΠ από 11,5 δισ. δολάρια ΗΠΑ το 2006, που ανέλαβε την προεδρία, εκτοξεύτηκε στα 40,3 το 2018, ενώ η ανάπτυξη όλα αυτά τα χρόνια κυμάνθηκε από το 4,2% μέχρι το 6,8%. Όσο για τα ποσοστά φτώχειας: το 2006 το 60% των πολιτών της χώρας ζούσε κάτω από το όριο της φτώχειας. Το 2018 το ποσοστό έπεσε στο 34,6%! Η ανεργία βρίσκεται στο 3,5% και το εμπορικό ισοζύγιο είναι θετικό, με ρεκόρ εξαγωγών για τα τελευταία 60 χρόνια. Αυτά. Με στοιχεία, αγαπητέ μου.</p>
      <p>Δεν ξέρω αν έπραξε σωστά φεύγοντας από τη χώρα του ο Μοράλες. Φαίνεται ότι πρυτάνευσε η πάση θυσία αποτροπή περαιτέρω εκτράχυνσης και πιθανού εμφυλίου. Πάντως εκείνος ο αγλαός Σαλβαδόρ Αλιέντε είχε μείνει στο πόστο του. Με το πιστόλι στο χέρι και την πατρίδα στην καρδιά του, παρότι ήξερε τι τον περιμένει.</p>
      <p>Βλέποντας τις εξελίξεις στη Βολιβία ενδεχομένως να τρίβεις τα χέρια σου. Όμως μη βιάζεσαι. Κύκλος τα πράγματα εκεί κάτω. Το μαρτυρούν οι εκλογές στην Αργεντινή (από τον Μάκρι στον κεντροαριστερό Φερνάντες), η αναμέτρηση στην Ουρουγουάη (πρωτιά για τον κεντροαριστερό, αλλά μάλλον θα εκλεγεί ο υποψήφιος της συνασπισμένης Δεξιάς), η εξέγερση στη Χιλή κ.λπ.</p>
      <p>Επομένως, είναι παρακινδυνευμένες οι προβλέψεις για το μέλλον της Λατινικής Αμερικής, όπως και οι πανηγυρισμοί σου για την απώθηση των «αριστερών δικτατόρων». Εν πάση περιπτώσει, πέρα από τη συμπαράσταση πολλών ηγετών (μεταξύ αυτών ο Αλέξης Τσίπρας, φυσικά) αξίζει να διαβάσεις το μήνυμα του Ρότζερ Γουότερς προς τον Εβο Μοράλες:</p>
      <p>«Έχεις το δίκιο και την Ιστορία με το μέρος σου»…</p>
      <p>Ο Ρότζερ Γουότερς στο μήνυμά του προς τον Εβο Μοράλες: «Εχεις το δίκιο και την Iστορία με το μέρος σου»</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>