<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/cultura/artefacte-din-patrimoniul-muzeului-de-istorie-nationala-si-arheologie-constanta-la-europalia-705666.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Artefacte din patrimoniul Muzeului de Istorie Națională și Arheologie Constanța, la EUROPALIA"/>
    <meta property="og:description" content="Festivalul EUROPALIA este cea mai prestigioasa manifestare culturala din Belgia, organizata sub patronajul Familiei Regale. Editia de anul acesta este dedicata Romaniei, tara invitata de onoare. ..."/>
  </head>
  <body>
    <article>
      <h1>Artefacte din patrimoniul Muzeului de Istorie Națională și Arheologie Constanța, la EUROPALIA </h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Gabriela TITZ</a></address>
      <p>
        <a href="https://www.ziuaconstanta.ro/stiri/cultura/artefacte-din-patrimoniul-muzeului-de-istorie-nationala-si-arheologie-constanta-la-europalia-705666.html?imagini=1#scroll">🖼️ Galerie foto (1)</a>
      </p>
      <p>Festivalul EUROPALIA este cea mai prestigioasă manifestare culturală din Belgia, organizată sub patronajul Familiei Regale. Ediția de anul acesta este dedicată României, țara invitată de onoare. Festivalul bianual, care se bucură de milioane de vizitatori din toată lumea, împlineşte anul acesta 50 de ani de la înfiinţare, având un caracter multidisciplinar: arte vizuale, artele spectacolului, muzică, film, literatură, educație culturală.<br/><br/>Institutul Cultural Român este coordonatorul participării României la cea de-a 27 a ediţie a Festivalului EUROPALIA, proiect de anvergură desfășurat în perioada octombrie 2019 – februarie 2020 şi implementat în colaborare cu Ministerul Afacerilor Externe, Ministerul Culturii şi Identității Naționale și Secretariatul General al Guvernului, alături de EUROPALIA International, organizatorul manifestării.<br/><br/>În cadrul Festivalului, s-a organizat expoziția „Dacia Felix. Trecutul glorios al României”, la Muzeul Galo-Roman din Tongeren, cel mai vechi oraș Belgian. Expoziția reunește 298 de artefacte și seturi de piese antice descoperite pe teritoriul țării noastre, prezentat ca spațiu de interferență al civilizațiilor: scitică, greacă, celtică, daco-getică și romană.<br/>Muzeul de Istorie Națională și Arheologie Constanța, alături de alte 18 instituții muzeale din țară, este prezent cu următoarele artefacte: statuia războinicului scit, statuia zeiței Hecate, medalionul de aur cu reprezentarea zeiței Afrodita și bijuterii din mormântul de la Callatis (candelabru de bronz, recipient cosmetic, vas de sticlă, baghetă de sticlă, plăcuță de plumb, unguentarium, spatulă, oglindă, colier de mărgele tubulare și pandantiv de formă rectangulară).<br/><br/>La deschiderea expoziției a fost prezent Directorul General al Muzeului de Istorie Națională și Arheologie Constanța, cercet.șt.dr. Sorin Marcel Colesniuc, care a prezentat bunurile culturale din patrimoniul muzeului constănțean.<br/><br/><br/><b>Sursa foto:</b> minac.ro<br/><br/><br/><b>Citește și:</b><br/><br/><a href="https://www.ziuaconstanta.ro/stiri/cultura/constanta-noastra-in-imagini-si-documente-de-epoca-705475.html">Constanţa noastră în imagini şi documente de epocă</a><br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/cultura/vernisaj-dedicat-patrimoniului-istoric-al-romaniei-in-belgia-colaborare-cu-muzeul-de-istorie-nationala-si-arheologie-din-constanta-702637.html"/>
        <a href="https://www.ziuaconstanta.ro/stiri/actualitate/klaus-iohannis-intrevedere-cu-regele-belgienilor-vor-participa-la-deschiderea-festivalului-international-de-arta-europalia-701542.html"/>
        <a href="https://www.ziuaconstanta.ro/diverse/stiri-calde/memorandumul-de-intelegere-dintre-romania-si-europalia-semnat-609541.html"/>
      </related>
    </article>
  </body>
</html>