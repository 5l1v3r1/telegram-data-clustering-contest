<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774261,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ספוטיפיי מכה שנית: מאפשרת סטרימינג חינם ברמקולים חכמים של אמזון"/>
    <meta property="og:description" content="המהלך מיועד לחסום את הכניסה של אמזון לשוק סטרימינג המוזיקה החינמי שספוטיפיי ופנדורה שולטות בו. לספוטיפיי יתרון גדול מכיוון שהיא מציעה כ-50 מיליון שירים לעומת כ-2 מיליון בלבד באמזון"/>
  </head>
  <body>
    <article>
      <h1>ספוטיפיי מכה שנית: מאפשרת סטרימינג חינם ברמקולים חכמים של אמזון</h1>
      <h2>המהלך מיועד לחסום את הכניסה של אמזון לשוק סטרימינג המוזיקה החינמי שספוטיפיי ופנדורה שולטות בו. לספוטיפיי יתרון גדול מכיוון שהיא מציעה כ-50 מיליון שירים לעומת כ-2 מיליון בלבד באמזון</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">שירות כלכליסט</a></address>
      <p>ספוטיפיי הודיעה היום (ה') שגם בעלי חשבונות חינמיים יוכלו להזרים מוזיקה מהאפליקציה למכשירים מבוססי אלקסה כמו רמקולים חכמים אמזון אקו ואחרים כגון Sonos ו-Bose. התמיכה באלקסה תהיה זמינה ברחבי ארה"ב, אוסטרליה וניו זילנד. ל-Sonos ול-Bose ניתנת תמיכה רחבה יותר בכל העולם. זהו צעד שמיועד להשוות את היתרונות של חשבון ספוטיפיי החינמי לזה של אמזון מיוזיק שהושק בתחילת השבוע.</p>
      <p>ספוטיפיי מאפשרת את הפיצ'ר הזה עם אמזון אקו מאז 2016, אך הוא מיועד רק ללקוחות עם חשבון פרימיום. במכשירים כמו האמזון אקו או ה-Fire TV משתמשי ספוטיפיי יוכלו כעת לבקש מאלקסה לנגן רשימות השמעה, פרטיות או כאלו שמציע השירות.</p>
      <figure>
        <img src="https://images1.calcalist.co.il/PicServer3/2019/10/17/941312/24_l.jpg"/>
        <figcaption>ספוטיפיי משחררת את הרסן מעל היכולת להזרים מוזיקה בחינם לרמקולים חכמים של אמזון <br/>צילום: שאטרסטוק</figcaption>
      </figure>
      <p>השירות יכול להיות גם כברירת המחדל של המכשיר, כך שניתן יהיה להשתמש בפקודות קוליות כדי לבקש מהמערכת לנגן רשימה מסוימת, לסמן לייק לשיר, להשהות שיר ופקודות אחרות, מבלי הצורך להגיד "On Spotify". בינתיים, ברמקולים החכמים של Sonos ו-Bose משתמשים יכולים לחבר את הספוטיפיי דרך האפליקציה.</p>
      <p>התמיכה המורחבת לרמקולים חכמים מגיעה יום אחד בלבד אחרי שאמזון אתגרה את ספוטיפיי עם צעד משמעותי מצדה. בשלישי, הודיעה אמזון כי שירות המוזיקה שלה יהיה חופשי בכל קשת המכשירים שלה, החל מהרשת, ה- FireTV, ומערכות ההפעלה IOS ואנדרואיד. לפני כן שירות המוזיקה החינמי, הנתמך על ידי פרסומות, היה זמין במכשירי אקו בלבד.</p>
      <p>בעוד שהשירות נחשב מתחרה לשירותי מוזיקה המציעים גם גרסאות חינמיות, כמו ספוטיפיי ופנדורה, יש לו קטלוג קטן יותר של 2 מיליון שירים. זה פתרון טוב לאלו שמאזינים למוזיקה באופן אקראי או ברשימות מוכנות מראש. נכון לעכשיו, עם הפיכתה של הפלטפורמה החינמית של ספוטיפיי לנגישה יותר, ובהתחשב בקטלוג של יותר מ-50 מיליון שירים, סביר להניח שיותר אנשים יבחרו בשירות הזה על פני השירות החינמי של אמזון.</p>
      <p>בנוסף, אמזון היא רק אחת מכמה מתחרים מולם ניצבת ספוטיפיי בימים אלו, עם אפל מיוזיק, יוטיוב מיוזיק, ושחקנים מקומיים חזקים בשווקים כמו הודו וסין, המושכים גם הם לקוחות. בנוסף, ByteDance, החברה אשר מחזיקה ברשת החברתית TIkTok מתכוננת בימים אלו להציע גם היא שירות הזרמת מוזיקה, כשהיא מכוונת לשווקים כמו הודו, אינדונזיה וברזיל. זהו איום גדול לא רק בגלל השווקים אותם היא שמה לה למטרה אלא בגלל שניתן כעת לצייר קו ישר בין הרצועות הפופולריות יותר בטיקטוק ובין רשימת הלהיטים בספוטיפיי, מה שמעניק לה יתרון תחרותי על פני המתחרות.</p>
    </article>
  </body>
</html>