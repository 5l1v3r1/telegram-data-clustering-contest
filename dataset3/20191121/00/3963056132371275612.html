<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/pay/edicola/parnasi_salvini_cena_finanziamento_illecito-4875802.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Parnasi, cena con Salvini per finanziare la Lega: «Meglio iban o contanti?»"/>
    <meta property="og:description" content="ROMA «Un fondo immobiliare per i tuoi progetti. Se ti può interessare posso sondare un paio di famiglie emiratine con cui lavoro per investire. Pensaci e in caso mi muovo..."/>
  </head>
  <body>
    <article>
      <h1>Parnasi, cena con Salvini per finanziare la Lega: «Meglio iban o contanti?»</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Giuseppe Scarpa</a></address>
      <p>ROMA «Un fondo immobiliare per i tuoi progetti. Se ti può interessare posso sondare un paio di famiglie emiratine con cui lavoro per investire. Pensaci e in caso mi muovo volentieri». È così che il tesoriere del Carroccio Giulio Centemero dava consigli all’imprenditore <b><a href="http://www.ilmessaggero.it/t/luca-parnasi">Luca Parnasi</a></b> su una chat Telegram nel dicembre 2017 e la data coincide con l’organizzazione di una cena nell’appartamento di Parnasi ai Parioli. </p>
      <p>
        <a href="https://www.ilmessaggero.it/roma/politica/arresto_marcello_de_vito_libero_affrontero_processo-4872535.html">Marcello De Vito torna libero: «Affronterò processo».</a>
      </p>
      <p>All’incontro era prevista anche la partecipazione del leader della Lega <b><a href="http://www.ilmessaggero.it/t/matteo-salvini">Matteo Salvini</a></b> e di uno dei suoi uomini più fidati, Giancarlo Giorgetti. Sono altri dettagli sui rapporti tra il costruttore romano e la politica che emergono dagli atti dell’inchiesta che vede il costruttore indagato per finanziamento illecito alla Lega e al Pd, rispettivamente attraverso l’associazione “Più voci”, riconducibile al Carroccio, ed alla fondazione Eyu, collegata ai dem. Con lui rischiano il processo Centemero e l’ex tesoriere del Pd Francesco Bonifazi, oggi in Italia Viva. </p>
      <p>LE CONVERSAZIONI</p>
      <p>È dal telefono di Parnasi che emergono altri dettagli sui 250 mila euro trasferiti dalla società Pentapigna a “Più voci”. Il riferimento ai bonifici è chiaro in una conversazione tra Parnasi e Andrea Manzoni, commercialista e referente dell’associazione “Più voci” e di Radio Padania.</p>
      <p>Il 25 novembre del 2015 via Telegram: «Ciao, Luca, sono Andrea Manzoni (Associazione Più Voci) appena fai il bonifico del contributo, mi puoi avvisare? Così provvedo all’emissione della ricevuta (con inclusa privacy). Grazie mille scusami se ti ho disturbato». E Parnasi replica: «Ciao Andrea credo parta lunedì. Entro fine mese come promesso. Il bonifico da 125 parte dalla società immobiliare Pentapigna». Cinque giorni dopo il costruttore romano invia un altro messaggio a Manzoni: «Ciao Andrea, mi mandi i dati dell’associazione “Più Voci”, mi serve l’Iban». </p>
      <p>I pubblici ministeri Barbara Zuin e Luigia Spinelli hanno verificato che l’ordine parte in effetti il lunedì successivo, ossia il primo dicembre. Ne seguirà un altro, per la stessa somma il 12 febbraio 2016.</p>
      <p>La cena al quartiere Parioli di Roma a casa di Parnasi. E gli atti confermano quanto già emerso nella fase istruttoria: il costruttore romano era pronto a fare un nuovo finanziamento al Carroccio. Ne parla direttamente con Centemero, con il quale prende appuntamento per l’incontro e contemporaneamente torna a chiedere i dati bancari. </p>
      <p>L’INCONTRO</p>
      <p>All’incontro è prevista anche la presenza del leader della Lega Matteo Salvini e di uno dei suoi uomini più fidati, ovvero Giancarlo Giorgetti Così scrive Parnasi: «Confermato cena il 19. Direi ore 20:30 in Piazza… 9, interno 9 ok?» Centemero: «Perfetto (…) Viene anche Giancarlo ok? (…) Per Iban et similia facciamo de visu o vuoi tutto in anticipo?». Parnasi: «Okay io sono a Milano oggi e domani se vuoi ci incontriamo». Centemero: «Oggi tra un’ora sono in centro a Milano, domani sono abbastanza flessibile tutto il giorno». «Alle 23 da te».</p>
      <p>I DETTAGLI<br/>In un’altra conversazione si parla più nel dettaglio dell’incontro conviviale nella casa di Parnasi. Dice Centemero: «Ciao Luca se non è un problema domani oltre a Giancarlo, Matteo e me ci sarebbe anche il ragazzo che segue Matteo nella campagna elettorale (…) Alle 20:30 siamo da te. È ok se c’è anche il ragazzo (Andrea) che segue Matteo in campagna? Scusami davvero l’agenda di Salvini è sempre in divenire». Parnasi: «Ok».</p>
      <footer>Ultimo aggiornamento: 00:05<br/>© RIPRODUZIONE RISERVATA</footer>
    </article>
  </body>
</html>