<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774206,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="אנרג'יאן תספק גז לתחנת הכוח אלון תבור בהיקף של כמיליארד דולר"/>
    <meta property="og:description" content="הסכם הגז ימתח על פני 15 שנה, במסגרתו אנרג'יאן תמכור כ-8 מיליארד מ&quot;ק גז טבעי. לתחנה הספק של כ-600 מגה וואט שמשתווה לכ-4.5% מכוח הייצור המקסימאלי של חברת החשמל"/>
  </head>
  <body>
    <article>
      <h1>אנרג'יאן תספק גז לתחנת הכוח אלון תבור בהיקף של כמיליארד דולר</h1>
      <h2>הסכם הגז ימתח על פני 15 שנה, במסגרתו אנרג'יאן תמכור כ-8 מיליארד מ"ק גז טבעי. לתחנה הספק של כ-600 מגה וואט שמשתווה לכ-4.5% מכוח הייצור המקסימאלי של חברת החשמל</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">ליאור גוטמן</a></address>
      <p>קבוצת MRC Tavor Power, שמורכבת ממבטח שמיר, רפק וצ'יינה הארבור הממשלתית הסינית, הודיעה הבוקר רשמית על חתימת הסכם לרכישת גז טבעי עבור תחנת הכוח אלון תבור מידי אנרג'יאן היוונית-בריטית. המגעים לקראת ההסכם <a href="https://www.calcalist.co.il/local/articles/0,7340,L-3765533,00.html">נחשפו בכלכליסט ביולי האחרון</a> ויממה לאחר שקבוצת MRC הוכרזה כזוכה הגדולה במכרז לרכישת תחנת הכוח אלון תבור מידי חברת החשמל בעלות של כ-1.9 מיליארד שקל. לתחנה הספק של כ-600 מגה וואט שמשתווה לכ-4.5% מכוח הייצור המקסימאלי של חברת החשמל.</p>
      <figure>
        <img src="https://images1.calcalist.co.il/PicServer3/2018/09/04/845252/YE0712148_l.jpg"/>
        <figcaption>תחנת כוח אלון תבור <br/>צילום: ערן יופי כהן</figcaption>
      </figure>
      <p>כצפוי, הסכם הגז ימתח על פני 15 שנה, במסגרתו אנרג'יאן תמכור כ-8 מיליארד מ"ק גז טבעי (ובכמות שנתית מינימאלית של כחצי מיליארד מ"ק) ובהיקף מצטבר של כמיליארד דולר. כמקובל בשוק תחנות הכוח הפרטיות, החוזה כולל מחיר רצפה למחיר הגז הטבעי שיוצמד למדד ייצור החשמל. עוד נקבעו תנאי take or pay, כלומר הלקוח ישלם על חלק מהגז שהתחייב לקנות בין אם צרך אותו בפועל או לא. ההערכות הן שרף זה נע סביב 50-60 אחוז מהעסקה.</p>
      <p>כזכור, אנרג'יאן היא הבעלים של מאגרי הגז כריש ותנין. מבחינתה מדובר בחוזה רשמי חדש שמביא אותה לצבר אספקה בהיקף של מיליארד מ"ק לשנה לשוק הישראלי המקומי, כבר מסוף הרבעון הראשון של 2021. מתיוס ריגס, מנכ"ל קבוצת אנרג'יאן, צוטט הבוקר באומרו ש"ארג'יאן שמחה להיות ספקית הגז הטבעי לתחנת הכח אלון תבור, שהינה אסטרטגית למשק האנרגיה והחשמל בישראל. ההסכם שנחתם היום מהווה צעד ראשון בדרך לשיתוף פעולה ארוך טווח - ומתווסף לשורה ארוכה של הסכמים לאספקת גז טבעי ממאגר כריש לשוק הישראלי כבר בשנת 2021".</p>
    </article>
  </body>
</html>