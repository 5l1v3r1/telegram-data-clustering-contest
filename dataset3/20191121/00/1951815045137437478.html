<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eva.bg/article/38374-Masud-Ali-Kkhan-Blagodarnostta-ni-zarezhda-sas-sila"/>
    <meta property="og:site_name" content="EVA"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Масуд Али Кхан: Благодарността ни зарежда със сила"/>
    <meta property="og:description" content="Масуд е сред най-интересните и смислени хора, йога учители и музиканти, участници във фестивала. Перкусионист, композитор, певец на киртан, Масуд е онези мъже, които забелязваш веднага. Висок над 1.90 см, с изящно мускулесто тяло. Благородно красив, класически. Излъчва спокойствие и хармония. Усмивката му стопля пространството, както и прекрасният му нисък глас. Напомня едновременно на Кабир Беди като млад и на Джордж Клуни. Леко матовият цвят на кожата му идва от кръвта на прадедите му в Индия. Масуд е роден в Лондон. Името му означава „щастие“. Практикува и музикална, и енергийна медицина, доктор е по акупунктура и хомеопатия и в същото време е модел и актьор. Води и курсове по алхимия на любовта заедно с приятелката си, една от най-талантливите йога учителки в света според най-голямата платформа Yoga Journal – Сиана Шърман."/>
  </head>
  <body>
    <article>
      <h1>Масуд Али Кхан: Благодарността ни зарежда със сила</h1>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://eva.bg/author/11-Liliya-Ilieva" target="_blank">Лилия Илиева</a></address>
      <slideshow>
        <figure>
          <img src="https://eva.bg/media_cache/article_popup_gallery/media/Zdrave/250/masood250_1_9945.jpg"/>
          <figcaption>
            <cite>Снимка: Диана Шингарова</cite>
          </figcaption>
        </figure>
        <figure>
          <img src="https://eva.bg/media_cache/article_popup_gallery/media/Zdrave/250/masood250_2_9945.jpg"/>
          <figcaption>
            <cite>Снимка: Диана Шингарова</cite>
          </figcaption>
        </figure>
      </slideshow>
      <p>Масуд е сред най-интересните и смислени хора, йога учители и музиканти, участници във фестивала. Перкусионист, композитор, певец на киртан, Масуд е онези мъже, които забелязваш веднага. Висок над 1.90 см, с изящно мускулесто тяло. Благородно красив, класически. Излъчва спокойствие и хармония. Усмивката му стопля пространството, както и прекрасният му нисък глас. Напомня едновременно на Кабир Беди като млад и на Джордж Клуни. Леко матовият цвят на кожата му идва от кръвта на прадедите му в Индия. Масуд е роден в Лондон. Името му означава „щастие“. Практикува и музикална, и енергийна медицина, доктор е по акупунктура и хомеопатия и в същото време е модел и актьор. Води и курсове по алхимия на любовта заедно с приятелката си, една от най-талантливите йога учителки в света според най-голямата платформа Yoga Journal – Сиана Шърман.</p>
      <p>
        <b>Масуд, предполагам, че си започнал с йога още в детските си години заради твоето семейство.</b>
      </p>
      <p>Не. Майка ми и баща ми са родени в Делхи, запознали са се в Лондон, но са мюсюлмани и бяха много религиозни, а аз не усещах духовна връзка с религията и правех всичко, за да им се противопоставям. Срещнах се с йога, докато работех с компания, която произвеждаше манекени за витрините на магазини. Поискаха да отлеят калъп по моето тяло. Като отидох там, ме поканиха да се включа в йога курсове веднъж седмично. Приличал съм на непохватен млад жираф сигурно по време на практиката, но на финала се усетих толкова отпочинал. Всъщност аз винаги съм имал добър контрол върху тялото си, защото доста танцувах по клубове. Все пак усещах, че за да съм силен и устойчив, ми е нужно още. И йога ми хареса.</p>
      <p>
        <b>В личния ти профил в инстаграм има твои снимки от фотосесии за Кензо и Армани. С кого още си работил?</b>
      </p>
      <p>С Кензо най-много. Снимките за Армани са от модна фотосесия за американското GQ. Снимал съм и за английското, и за немското издание, за GQ Индия, за френския, британския и италианския мъжки Vogue. Бил съм на корица на испанския Elle. През шестте години, в които живях в Париж, работих с Ив Сен Лоран, Кристиан Диор, Ермес, Пиер Балмен, Франческо Смалто, Йоджи Ямамато, Жан Пол Готие. Освен тях и с всички наистина луди модни дизайнери – Катрин Ханна, Долче и Габана в Италия. Както и с Валентино, с марката Byblos, за всички японски дизайнери и тези в Ню Йорк.</p>
      <p>
        <b>Това е наистина световна кариера. Как попадна в модния бизнес?</b>
      </p>
      <p>Приятелката на брат ми учеше мода, направи колекция и искаше да я представи с модели от различни раси и ни покани с брат ми. Неин приятел от модна агенция видял снимките и й казал, че точно в момента тече кастинг за модели от различни етноси. Отидохме, харесаха ни и стартирахме с фотосесия на Оливиеро Тоскани – световноизвестен фотограф, който направи всички скандални рекламни кампании на Benetton. Той търсеше мултикултурен и различен лук, революция за 80-те, когато моделите бяха предимно руси и бели. В следващата му рекламна фотосесия за Benetton пресъздадохме английското кралско семейство, съставено от различни раси. Така попаднахме в модна агенция и започнах да пътувам в Япония, Париж.</p>
      <p>
        <b>На колко години беше?</b>
      </p>
      <p>На 19. Сега съм на 53. И продължавам да работя като модел. Но за списанията се търсят по-млади. По-рядко има интерес към по-зрели и класически изглеждащи мъже. Последните ми снимки бяха за американска компания за дрехи Bonobo. Снимам и много неща, които никой никога не вижда – реклами освен на дрехи, и на молове, хотели, курорти.</p>
      <p>
        <b>Как съчетаваш йога и модата?</b>
      </p>
      <p>Винаги съм се старал да внеса фокусирането на йога в работата ми. В някои модни фотосесии моделите застават в странни пози. За да се задържиш в тях, трябва да си силен, гъвкав и да запазиш реално изражение на лицето. А също да съхраниш и тялото си. За модните дефилета тя ми помогна да запазвам енергията си.</p>
      <p>
        <b>Как става това на практика?</b>
      </p>
      <p>На ревюта се фокусирам върху някои части на ума и на тялото, за да се свържа с източника на енергия. И след това използвам ума и третото си око да я излъчвам фокусирано навън. На снимки, ако трябва да изглеждам щастлив и развълнуван, си представям как се запознавам с най-хубавата любов в живота ми, която тепърва предстои. Дишам, както когато съм развълнуван. Генерирам тази енергия на любов и вълнение, оставям да излезе от очите ми и я отправям към фотографа. Ако трябва да изглеждам сериозно и строго, се успокоявам, дишам по-забавено, усещам връзката си със земята и опитвам да мисля за нещо много сериозно като например... какво ще вечерям тази вечер.</p>
      <p><a href="https://eva.bg/article/38374-Masud-Ali-Kkhan-Blagodarnostta-ni-zarezhda-sas-sila?page=1">1</a> <a href="https://eva.bg/article/38374-Masud-Ali-Kkhan-Blagodarnostta-ni-zarezhda-sas-sila?page=2">2</a> <a href="https://eva.bg/article/38374-Masud-Ali-Kkhan-Blagodarnostta-ni-zarezhda-sas-sila?page=3">3</a></p>
      <p>
        <a href="https://eva.bg/article/38374-Masud-Ali-Kkhan-Blagodarnostta-ni-zarezhda-sas-sila?page=2">следваща страница »</a>
      </p>
    </article>
  </body>
</html>