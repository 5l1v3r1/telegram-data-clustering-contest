<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telepolis.pl/wiadomosci/aplikacje-i-rozrywka/aparat-w-androidzie-umozliwia-zdalne-robienie-zdjec-i-nagrywanie-wideo-bez-wiedzy-uzytkownika"/>
    <meta property="og:site_name" content="Telepolis"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Aparat w Androidzie umożliwia zdalne robienie zdjęć i nagrywanie wideo bez wiedzy użytkownika. Miliony wciąż są narażone"/>
    <meta property="og:description" content="Analitycy z firmy Checkmarx odkryli poważną lukę bezpieczeństwa w aplikacji aparatu w Androidzie. Problem dotyczył smartfonów Google Pixel oraz Samsung Galaxy, ale wciąż stanowi zagrożenie dla użytkowników urządzeń innych marek. "/>
  </head>
  <body>
    <article>
      <h1>Aparat w Androidzie umożliwia zdalne robienie zdjęć i nagrywanie wideo bez wiedzy użytkownika. Miliony wciąż są narażone</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Mieszko</a></address>
      <p>
        <b>Analitycy z firmy Checkmarx odkryli poważną lukę bezpieczeństwa w aplikacji aparatu w Androidzie. Problem dotyczył smartfonów Google Pixel oraz Samsung Galaxy, ale wciąż stanowi zagrożenie dla użytkowników urządzeń innych marek. </b>
      </p>
      <p>Wykorzystując odkrytą przez Checkmarx furtkę, złoczyńca mógł za pomocą innej, specjalnie zmodyfikowanej aplikacji zainstalowanej w smartfonie <b>zdalnie robić zdjęcia i nagrywać filmy</b> bez wiedzy użytkownika, nawet wtedy, gdy smartfon był zablokowany lub miał wyłączony ekran. Co więcej, badaczom udało się tego dokonać nawet podczas trwającego połączenia głosowego. </p>
      <related>
        <h4>Zobacz:</h4>
        <a href="https://www.telepolis.pl/wiadomosci/aplikacje-i-rozrywka/rosnie-liczba-atakow-na-urzadzenia-z-androidem"/>
      </related>
      <p>Ale to nie wszystko - ta sama luka <b>pozwalała ominąć mechanizmy zabezpieczeń</b> systemu i dostać się do pamięci masowej - zdjęć i filmów wykonanych aparatem, a także metadanych EXIF fotografii, a wśród nich - danych o lokalizacji GPS. To z kolei umożliwiało określenie, gdzie zostało wykonane zdjęcie, a zatem - gdzie zazwyczaj przebywa czy aktualnie znajduje się zaatakowana osoba.</p>
      <p>Co z tego wynika? Miliony użytkowników na całym świecie były i <b>wciąż są narażone na inwigilację</b> i podsłuchiwanie.  Przede wszystkim dzięki dostępowi do nagrywania wideo, a więc też dźwięku, złoczyńcy mogli podsłuchiwać ofiarę, przechwytując treść jej rozmów telefonicznych.    </p>
      <related>
        <h4>Zobacz: </h4>
        <a href="https://www.telepolis.pl/wiadomosci/telewizja-i-vod/hakerzy-ukradli-tysiace-kont-disney-plus-i-handluja-nimi-w-darkwebie"/>
        <a href="https://www.telepolis.pl/wiadomosci/sprzet/hakerzy-moga-wlamac-sie-do-inteligentnych-glosnikow-strzelajac-w-nie-wiazkami-laserowymi"/>
      </related>
      <h3>Jak taki atak może wyglądać w praktyce? </h3>
      <p>Badacze z  Checkmarx przeprowadzili <b>symulację z fałszywą aplikacją pogodową</b>. Po jej zainstalowaniu w smartfonie nawiązywane jest stale połączenie ze zdalnym serwerem kontroli (C&amp;C), skąd cyberprzestępca wysyła dalsze instrukcje do urządzenia. Połączenie może być realizowane z dowolnego miejsca na świecie i utrzymywane jest nawet po zamknięciu aplikacji. Po uzyskaniu dostępu do atakowanego smartfonu z wykorzystaniem luki w aparacie złoczyńca może wydać takie komendy:</p>
      <ul>
        <li>Zrób zdjęcie na telefonie ofiary i prześlij na serwer kontroli</li>
        <li>Nagraj film na telefonie ofiary i prześlij go na serwer kontroli</li>
        <li>Analizuj wszystkie najnowsze zdjęcia w poszukiwaniu tagów GPS i zlokalizuj telefon na mapie</li>
        <li>Działaj w trybie ukrytym, wyciszając telefon podczas robienia zdjęć i nagrywania filmów</li>
        <li>Poczekaj na połączenie głosowe i automatycznie nagraj wideo z głosem ofiary lub dźwięk, na którym słychać obydwu rozmówców.</li>
      </ul>
      <p>Analitycy z Checkmarx przetestowali te procedury <b>na smartfonach Pixel 2 XL  i Pixel 3</b>, ale ten sam problem dotyczył wszystkich telefonów Google’a. Dotyczył, bo firma skontaktowała się z producentem, podając wyniki swoich badań. To z kolei zaowocowało poprawką w aplikacji aparatu w Pixelach, która pojawiła się w sklepie Google Play w lipcu. Zgłoszenie otrzymał <b>także Samsung</b>, ale na tym się jednak nie kończy. Problem dotyczy też wielu innych producentów urządzeń z Androidem. Oni również zostali poinformowani, jednak nie wiadomo, czy opracowali poprawki dla swoich smartfonów. Duża część urządzeń, zwłaszcza tych, które nie otrzymują już aktualizacji, wciąż jest narażona na takie ataki.</p>
      <related>
        <h4>Zobacz:</h4>
        <a href="https://www.telepolis.pl/wiadomosci/aplikacje-i-rozrywka/hakerzy-wlamali-sie-do-smartfonu-zdejmujac-odcisk-palca-ze-szklanki"/>
        <a href="https://www.telepolis.pl/wiadomosci/prawo-finanse-statystyki/hakerzy-cyberataki-na-infrastrukture-kolejowa"/>
      </related>
      <p>Źródło tekstu: Checkmarx</p>
      <related>
        <h4>Czytaj więcej na ten temat</h4>
        <a href="https://www.telepolis.pl/wiadomosci/wydarzenia/bill-gates-ujawnia-co-spowodowalo-kleske-windows-mobile"/>
        <a href="https://www.telepolis.pl/wiadomosci/aplikacje-i-rozrywka/google-play-za-darmo-aplikacje-i-gry-o-wartosci-211-zl"/>
        <a href="https://www.telepolis.pl/wiadomosci/aplikacje-i-rozrywka/google-play-za-darmo-aplikacje-i-gry-o-wartosci-203-zl"/>
        <a href="https://www.telepolis.pl/wiadomosci/sprzet/sony-xperia-aktualizacja-android-10-lista-smartfonow"/>
        <a href="https://www.telepolis.pl/wiadomosci/aplikacje-i-rozrywka/instagram-najnowsza-aktualizacja-przyniosla-tryb-ciemny-takze-na-androidzie-9"/>
      </related>
    </article>
  </body>
</html>