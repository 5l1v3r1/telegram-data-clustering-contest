<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/e-on-deschide-trei-statii-de-incarcare-pentru-masinile-electrice-pe-soseaua-bucuresti-ploiesti-si-ajunge-la-14-statii-pe-plan-local-18601885"/>
    <meta property="og:site_name" content="BusinessMagazin"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="E.ON deschide trei staţii de încărcare pentru maşinile electrice pe şoseaua Bucureşti-Ploieşti şi ajunge la 14 staţii pe plan local"/>
    <meta property="og:description" content="E.ON Energie România, unul dintre cei mai mari furnizori de utilităţi la nivel local, anunţă punerea în funcţiune a trei staţii de încărcare a maşinilor electrice pe DN1 Bucureşi-Ploieşti, unul dintre..."/>
  </head>
  <body>
    <article>
      <h1>E.ON deschide trei staţii de încărcare pentru maşinile electrice pe şoseaua Bucureşti-Ploieşti şi ajunge la 14 staţii pe plan local</h1>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://www.businessmagazin.ro/autor/cristina-bellu" target="_blank">Cristina Bellu</a></address>
      <h3>E.ON deschide trei staţii de încărcare pentru maşinile electrice pe şoseaua Bucureşti-Ploieşti şi ajunge la 14 staţii pe plan local</h3>
      <p>E.ON Energie România, unul dintre cei mai mari furnizori de utilităţi la nivel local, anunţă punerea în funcţiune a trei staţii de încărcare a maşinilor electrice pe DN1 Bucureşi-Ploieşti, unul dintre cele mai intens circulate drumuri naţionale, şi ajunge la 14 unităţi instalate pe plan local.</p>
      <p>E.ON Energie România, unul dintre cei mai mari furnizori de utilităţi la nivel local, anunţă punerea în funcţiune a trei staţii de încărcare a maşinilor electrice pe DN1 Bucureşi-Ploieşti, unul dintre cele mai intens circulate drumuri naţionale, şi ajunge la 14 unităţi instalate pe plan local.<br/><br/>Iniţiativa face parte din proiectul NEXT-E, cofinanţat din fonduri europene, prin intermediul programului Connecting Europe Facility (CEF), în care E.ON Energie România va instala 19 unităţi de încărcare rapidă a autovehiculelor, iar alte 21 urmează să fie montate de către MOL România pe coridoarele de transport european din ţara noastră.</p>
      <p>“Ştim cu toţii cât de mare este traficul rutier pe A1, DN1 şi în perimetrul celui mai important aeroport din ţară, aşa că deschiderea acestor staţii în vederea deservirii posesorilor de automobile electrice a fost un pas firesc. Prin proiectul NEXT-E vom continua extinderea reţelei naţionale pentru încărcarea autovehiculelor electrice pe coridoarele europene de transport: Iaşi – Tg. Mureş – Alba Iulia, Suceava – Bucureşti - Călăraşi  şi Timişoara – Bucureşti – Constanţa”, spune Cătălin-Valentin Iordache, director general al E.ON Energie România.</p>
      <p>Noile staţiile sunt amplasate în perimetrul Aeroportului Otopeni, respectiv DN 1 Bucureşti - Ploieşti, în cadrul benzinăriilor MOL amplasate la km 13, sensul spre Ploieşti şi km 127 sensul spre Bucureşti, respectiv în incinta Automobile Bavaria (dealer BMW) Militari – sensul ieşire spre autostrada A1  Bucuresti-Pitesti (Bulevardul Iuliu Maniu nr. 592).<br/><br/>Acestea se alătură celor 11 staţii deja puse în funcţiune în localităţile Iaşi, Târgu Frumos şi Cristeşti (jud. Iaşi), Taşca, Piatra Neamţ şi Roman (jud. Neamţ), Bacău, Suceava, Adjud (jud. Vrancea), Sovata (jud. Mureş) şi Gheorgheni (jud. Harghita).</p>
      <p>Cele trei staţii de încărcare din zona Capitalei au o putere maximă de 93 kW. Astfel, timpul mediu de încărcare a unei maşini electrice va fi de aproximativ 40 de minute pentru 80% din baterie. În fiecare locaţie sunt două locuri de parcare, fiind instalată câte o staţie de tip fast charge 2x50 kW (curent continuu) + 1x43 kW (curent alternativ). Toate staţiile sunt integrate într-un sistem de monitorizare şi gestionare a sesiunilor de încărcare,  sistem ce asigură supravegherea non-stop şi are posibilitatea de a rezolva de la distanţă unele incidente apărute în timpul încărcărilor. În plus, eventualele probleme apărute la staţiile de încărcare vor putea fi semnalate telefonic 24/7 la un call center al E.ON.</p>
      <p>Aproximativ 700 de încărcări ale maşinilor electrice au fost înregistrate la staţiile deja montate în ultimul an, cele mai multe accesări fiind în Iaşi (147), Suceava (93) şi Roman (93).</p>
      <p>Până la finalul anului, prin proiectul NEXT-E, vor mai fi instalate staţii de încărcare rapidă în Râmnicu Vâlcea şi Tg. Mureş.</p>
      <p>Potrivit celor mai recente statistici ale Asociaţiei Producătorilor şi Importatorilor de Automobile (APIA), pe ansamblul primelor 9 luni din 2019 autoturismele “verzi“ (electrice şi hibrid) au înregistrat o creştere semnificativă de volum (4.734 de unităţi vândute faţă de doar 2.927 în 2018), fapt ce face ca ponderea acestei categorii în ansamblul pieţei să fie una să fie una semnificativ mai mare faţă de cea din anul trecut (3,7% în 2019 faţă de doar 2,6% în 2018). Un alt aspect important de semnalat este faptul ca în primele 9 luni ale acestui an au fost achiziţionate cu cca. 30% mai multe autoturisme cu încărcare electrică decât în întreg anul trecut (1.267 unităţi în primele 9 luni din 2019 vs. 987 unităţi pe întreg anul 2018).<br/> </p>
    </article>
  </body>
</html>