<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/economia/news/censis_italia_ultima_in_ue_per_l_occupazione_femminile-4877732.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Censis, Italia ultima in UE per l'occupazione femminile"/>
    <meta property="og:description" content="(Teleborsa) - L'Italia non è in Paese per donne che lavorano. A dirlo è il Censis in occasione dell'inaugurazione di una mostra fotografica nata da un progetto sulle..."/>
  </head>
  <body>
    <article>
      <h1>Censis, Italia ultima in UE per l'occupazione femminile</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>(Teleborsa) - <b>L'Italia non è in Paese per donne che lavorano</b>. A dirlo è il <b>Censis</b> in occasione dell'inaugurazione di una mostra fotografica nata da un progetto sulle discriminazioni di genere.</p>
      <p>Il nostro Paese è infatti l<b>'ultimo in Europa per l'occupazione femminile</b> con 9.768.000 lavoratrici che rappresentano il 42,1% degli occupati complessivi e un <b>tasso di attività femminile al 56,2%</b>, <b>lontanissimo dall'81,2% della Svezia</b>, prima tra i Paesi europei.</p>
      <p>In Italia le donne sono <b>lontanissime anche dagli uomini che registrano un tasso di attività pari al 75,1%</b>: il tasso di occupazione nella fascia di età 15-64 anni è del 49,5% per le donne e del 67,6% per gli uomini.</p>
      <p>Nel confronto europeo riferito alla fascia d'età 20-64 anni, il tasso di occupazione femminile in Italia è del 53,1%, migliore solo di quello della Grecia, ma è per le giovani donne che la situazione è davvero drammatica.</p>
      <p>Se nell'ultimo anno il <b>tasso di disoccupazione in Italia è pari all'11,8%</b> per le donne e al 9,7% per gli uomini,<b> tra le giovani di 15-24 anni si arriva al 34,8%,</b> mentre per i maschi della stessa età si ferma al 30,4% con una <b>distanza abissale con l'Europa</b>, dove il tasso medio di disoccupazione giovanile per le donne è del <b>14,5%</b>.</p>
      <p><b>Anche tra le donne in attività, i numeri sono impietosi</b>. In Italia le <b>donne manager sono solo il 27% dei dirigenti</b>, valore molto al di sotto di quello medio europeo del 33%. Non solo: quando lavorano spesso svolgono<b> mansioni per cui sarebbe sufficiente un titolo di studio più basso di quello che possiedono</b>. Del resto, il 48,2% degli italiani è convinto che le donne, per raggiungere gli stessi traguardi degli uomini, debbano studiare più di loro.</p>
      <p>Quasi tutti gli italiani pensano che per una donna avere un lavoro sia molto (79,3%) o abbastanza (18,8%) importante. L'85,9% ritiene che per una donna sia molto (51,1%) o abbastanza (34,8%) importante anche avere figli.</p>
      <p>Eppure <b>per molte donne lavorare e formare una famiglia rimangono ancora oggi due percorsi paralleli e spesso incompatibili</b>. Per questo una <b>donna occupata su tre (il 32,4%, cioè più di 3 milioni di lavoratrici) ha un impiego part time</b>. Nel caso degli uomini questa percentuale si riduce all'8,5%.</p>
      <p>Lungi dall'essere una libera scelta, il <b>part time è scelto per mancanza di alternative da circa 2 milioni di lavoratrici</b> ed è involontario per il 60,2% delle donne che lo sceglie. Del resto, il<b> 63,5% degli italiani riconosce che a volte può essere necessario o opportuno che una donna sacrifichi parte del suo tempo libero o della sua carriera</b> per dedicarsi alla famiglia.</p>
      <p>Sono quasi <b>6 milioni le donne italiane che hanno figli minori e che allo stesso tempo lavorano.</b> Di queste, 2,4 milioni sono capofamiglia e 2 milioni hanno almeno tre figli minori. Tra le donne occupate con almeno tre figli, quasi 1,3 milioni (il 63,5%) lavora a tempo pieno e 171.000 (l'8,5% del totale delle occupate) sono dirigenti, quadri o imprenditrici.</p>
      <p>Tutto questo comporta anche una <b>differenza nei redditi da pensione</b>. Nel 2017 le donne che percepivano una pensione da lavoro erano più di 5 milioni, con un <b>importo medio annuo di 17.560 euro</b>. Per i quasi 6 milioni di <b>pensionati uomini l'importo medio era di 23.975 euro</b>.</p>
      <footer>Ultimo aggiornamento: 22 Novembre, 09:55<br/>© RIPRODUZIONE RISERVATA</footer>
    </article>
  </body>
</html>