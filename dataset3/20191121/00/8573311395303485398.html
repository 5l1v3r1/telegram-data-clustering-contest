<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/storie-news/2019/11/21/ipnosi-farsi-ipnotizzare-funziona"/>
    <meta property="og:site_name" content="VANITY FAIR"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Ho provato a farmi ipnotizzare per vedere se funziona. E funziona"/>
    <meta property="og:description" content="Abbiamo incontrato Raimondo Laino, un ipnotista che lavora spesso insieme a manager e aziende. E gli abbiamo chiesto una «sessione» privata"/>
  </head>
  <body>
    <article>
      <h1>Ho provato a farmi ipnotizzare per vedere se funziona. E funziona</h1>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://www.vanityfair.it/author/foggiano" target="_blank">Francesco Oggiano</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/20145945/ipnotista-L-950x684.jpg"/>
        </figure>
        <figure>
          <img src="https://images.vanityfair.it/gallery/116839/Big/5fc2919c-38ea-4ed8-bdee-32f5ee6ed4a3.JPG"/>
          <figcaption>
            <b>Raimondo Laino</b>
          </figcaption>
        </figure>
        <figure>
          <img src="https://images.vanityfair.it/gallery/116839/Big/5783f389-09e7-4285-91ce-5bd35dc368bc.jpg"/>
          <figcaption>
            <b>Raimondo Laino</b>
          </figcaption>
        </figure>
        <figure>
          <img src="https://images.vanityfair.it/gallery/116839/Big/0a8e1279-1257-4fea-a1b1-bf30c02330b5.JPG"/>
          <figcaption>
            <b>Raimondo Laino</b>
          </figcaption>
        </figure>
        <figure>
          <img src="https://images.vanityfair.it/gallery/116839/Big/db5b883b-e674-4ff1-9372-df55ae146ae1.JPG"/>
          <figcaption>
            <b>Raimondo Laino</b>
          </figcaption>
        </figure>
        <figure>
          <img src="https://images.vanityfair.it/gallery/116839/Big/9062d9a8-2f6a-4135-88ce-8556553e3eee.JPG"/>
          <figcaption>
            <b>Raimondo Laino</b>
          </figcaption>
        </figure>
        <figure>
          <img src="https://images.vanityfair.it/gallery/116839/Big/bdf18ef1-8c0f-438f-ba12-2679545e8d37.jpg"/>
          <figcaption>
            <b>Raimondo Laino</b>
          </figcaption>
        </figure>
        <figure>
          <img src="https://images.vanityfair.it/gallery/116839/Big/980102c5-26f1-4277-afea-dc1ce99dc46e.jpg"/>
          <figcaption>
            <b>Raimondo Laino</b>
          </figcaption>
        </figure>
        <figure>
          <img src="https://images.vanityfair.it/gallery/116839/Big/b96fcb10-d853-43df-aa9f-71871f6655c2.JPG"/>
          <figcaption>
            <b>Raimondo Laino</b>
          </figcaption>
        </figure>
        <figure>
          <img src="https://images.vanityfair.it/gallery/116839/Big/8f13c3a4-d872-4bf6-a402-3144da07d78d.jpg"/>
          <figcaption>
            <b>Raimondo Laino</b>
          </figcaption>
        </figure>
        <figure>
          <img src="https://images.vanityfair.it/gallery/116839/Big/03ef09bd-d783-494e-afb3-cf3aa0b9818e.JPG"/>
          <figcaption>
            <b>Raimondo Laino</b>
          </figcaption>
        </figure>
        <figcaption>Raimondo Laino</figcaption>
      </slideshow>
      <p>
        <b>Abbiamo incontrato Raimondo Laino, un ipnotista che lavora spesso insieme a manager e aziende. E gli abbiamo chiesto una «sessione» privata</b>
      </p>
      <p>Sono seduto nella stanza di uno studio alla periferia di Milano. Ho la testa abbassata, la schiena ripiegata su se stessa, le braccia che penzolano «come degli stracci bagnati sul pavimento», le gambe «fissate al terreno come delle querce», gli occhi chiusi e le pupille rivoltate indietro. Alla mia destra un uomo semisconosciuto mi dà delle indicazioni, che seguo senza troppa preoccupazione. <b>Sono sotto ipnosi.</b> E sto pure piuttosto bene.</p>
      <p><b>LA PERFORMANCE AL MARKETERS WORLD</b><br/>È nato tutto per uno scetticismo. Lo scorso mese ho seguito il Marketers world di Rimini, una due giorni di eventi e speech dedicati al digital marketing. Nella sessione pomeridiana del primo giorno è salito sul palco «l’ipnotista»: <a href="https://www.raimondolaino.com/">Raimondo Laino</a>. Nel giro di un’ora, l’abbiamo visto far salire sul palco venti persone dal pubblico, farle cadere una dopo l’altra a terra come birilli, trasformarne uno in <b>Rocky Balboa,</b> far credere a un’altra che era su una barca, e convincerne un altro che si chiamasse Dario Vignali (l’organizzatore dell’evento). Finita la performance, la prima del genere che si teneva in Italia, ci siamo fermati con i colleghi a parlare con Raimondo, confessandogli il nostro scetticismo. «Capisco la diffidenza, in giro ci sono un<b> sacco di ciarlatani.</b> Ma l’ipnosi è una pratica seria, già ampiamente praticata in Italia in strutture protette, come gli ospedali e gli studi degli psicoterapeuti. La mia sfida è quella di portare la pratica anche all’esterno, come già avviene in altri Paese».</p>
      <p><b>LE SESSIONI</b><br/>Ventotto anni, originario di Napoli ma residente tra Roma e Milano, Raimondo ha frequentato i master «con i più grandi ipnoterapisti del mondo» ed è «iscritto all’<b>associazione internazionale</b> che conta 13 mila affiliati, unico vero parametro di garanzia». Da qualche anno tiene le sue sessioni private. Lavora con un paio di calciatori di Serie A («Li aiuto a gestire la concentrazione in campo») e soprattutto con le aziende. Tra le altre, banche, società di call center, gruppi industriali italiani. Spesso sono <b>le società a pagare le sessioni private con i dipendenti</b>, per aumentarne le performance.  L’obiettivo della sua ipnosi è «fare apprendere col gioco». Che sia la fobia dell’ascensore, il rapporto con la sigaretta, quello con il proprio corpo o con i propri colleghi, l’obiettivo è quello di «permettere ai clienti di liberare risorse latenti e di concentrarsi di più sui propri obiettivi e sulla comprensione di se stessi».</p>
      <p><b>«NIENTE DI ENERGETICO O SPIRITUALE»</b><br/>Ogni sessione dura circa un’ora e lui ne tiene al massimo tre per persona: «Se dopo la terza il cliente non raggiunge un risultato, vuol dire che non è abbastanza ricettivo, inutile continuare». I prezzi variano, tra i 600 e i 1.200 euro; il servizio prevede il soddisfatti o rimborsati. L’aura di mistero è spesso fuoriluogo: «Non c’è niente di energetico o spirituale». Finita l’intervista, e ancora pieno di dubbi, ho chiesto a Raimondo di poter verificare la veridicità di tutto quello che ho visto sul palco di Rimini. Così ci siamo visti due settimane dopo nel suo studio a Milano, per una piccola sessione privata.</p>
      <p><b>CHE INIZI LA SESSIONE</b><br/>Appena iniziamo Raimondo accende una telecamera, «perché gli standard internazionali prevedono che ogni sessione sia registrata, a tutela dell’ipnotista e del cliente». Mi fa sedere al centro della stanza tappezzata di libri sul tema, e mi guida in un paio di esercizi preparatori di rilassamento. Guardo le dita davanti alle mie mani che si chiudono; poi immagino di stringere due palle di ferro tra le mani, con una che diventa sempre più pesante. Possiamo cominciare l’ipnosi vera e propria. <b>Perderò coscienza?</b> «No, mai. Questo è il più grande preconcetto sull’ipnosi», mi spiega. «Durante la sessione l’ipnotizzato non perde mai controllo o potere, anzi. Li acquisisce ulteriormente. Si ritrova in uno stato di iperconcentrazione e iperrilassamento, mantenendo tutti e cinque i sensi attivi e ricettivi. È immerso dentro se stesso e dentro l’ambiente circostante».</p>
      <p><b>E POI SONO CROLLATO…</b><br/>Raimondo si siede alla mia destra. Mi prende la mano destra per il polso e me la mette davanti alla faccia, invitandomi a fissare un punto preciso. Lentamente, avvicina la mano alla mia fronte e mi dice le seguenti parole: «Adesso, mentre ascolti la mia voce, <b>la mano si avvicina come un magnete</b>, sempre di più, lo sguardo inizia a sfocarsi, la mano diventa sempre più magnetica e quel punto diventa l’unico che assorbe tutta l’attenzione. Lentamente, a ogni respiro, inizi a scivolare lentamente, quando toccherai la tua fronte, sprofonderai in uno stato di benessere che già conosci, ma 10 volte più profondo. Tre, due, uno, chiudi gli occhi e lascia andare, completamente…».</p>
      <p><b>DISTRARRE IL RAZIONALE</b><br/>Crollo giù. Completamente. Raimondo continua a parlarmi di «ostacoli che si sciolgono», di «completo benessere» in cui mi trovo. Dopo qualche minuto mi fa «riemergere come un ascensore». Riapro gli occhi. «Com’è stato?». «Avevo tutti i muscoli rilassati, gli occhi pesantissimi. Ridevo». «Sono scarichi tensionali. Liberi stress». Nel giro di venti minuti «ricado» altre due volte. Mentre parla per indurmi allo stato di ipnosi, <b>Raimondo schiocca le dita</b>, cambia il tono della voce, batte con l’indice su varie parti del mio corpo, conta da 10 a 1 saltando alcuni numeri. «Lo facevo per sovraccaricare e distrarre la tua mente razionale, che è un po’ il cane da guardia a protezione del tuo inconscio», mi spiegherà dopo. «In quel momento il tuo io razionale si chiedeva perché e dove eri stato toccato, cos’era quello schiocco di dita, se e perché avessi saltato qualche numero. Nel frattempo, io mi aprivo un varco per comunicare con il tuo inconscio».</p>
      <p><b>I MIGLIORI? GLI SCETTICI </b><br/>Finita la sessione, riordino le idee, e le scoperte, principalmente tre. Primo, ero pienamente cosciente. Ricordavo e ascoltavo tutto. Lo stato più simile in cui mi trovavo era forse quello in cui ci troviamo tutti quando sentiamo suonare la sveglia di primo mattino. Secondo, sono stato investito da un senso di benessere che è durato tutto il giorno. Terzo, non è una fregatura, ma quello scetticismo iniziale è servito. <b>«I migliori clienti sono gli scettici»</b>, conclude Raimondo. «Perché sono persone curiose, razionali, che in fondo vogliono provare una nuova esperienza».</p>
    </article>
  </body>
</html>