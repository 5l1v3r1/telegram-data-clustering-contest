<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-ujra-nyitva-a-teliesitett-selyemreti-strandfurdo/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:56+00:00"/>
    <meta property="og:title" content="Újra nyitva a téliesített Selyemréti Strandfürdő"/>
    <meta property="og:description" content="Ismét a megszokott nyitvatartással várja Vendégeit a Selyemréti Strandfürdő.  A 11 napos leállás során téliesítették az úszómedencét és a szezonális karbantartásokat is elvégezték. "/>
  </head>
  <body>
    <article>
      <h1>Újra nyitva a téliesített Selyemréti Strandfürdő</h1>
      <address><time datetime="2019-11-21T00:01:56+00:00">21 Nov 2019, 00:01</time> by <a rel="author">Lokál Miskolc</a></address>
      <p>
        <b>Ismét a megszokott nyitvatartással várja vendégeit a Selyemréti Strandfürdő. A 11 napos leállás során téliesítették az úszómedencét, és a szezonális karbantartásokat is elvégezték. </b>
      </p>
      <p>A tavaszi teljes körű felújítást követő első téli szezonját kezdte meg november 15-i újranyitásával a Selyemréti Strandfürdő. Mint ismert, az év elején a város kedvenc sportmedencéje kapott új fedést, melyre most az oldalfalak kerültek fel. A megújult légtechnikai rendszert is beüzemelték a leállás során a szakemberek, így ideális hőmérséklet és páratartalom mellett sportolhatnak a vendégek.</p>
      <figure>
        <img src="https://www.lokal.hu/wp-content/uploads/2017/03/MC_selyemret_c-1280x720.jpg"/>
        <figcaption>Ismét lehet csobbanni a Selyemréti strandfürdőben</figcaption>
      </figure>
      <p>A mintegy másfél hetes karbantartási munkák részeként takarították és fertőtlenítették a medencéket, burkolatjavítási munkákat is végeztek és a vízgépészeti rendszereket is átvizsgálták. A bérletesekre is gondolt az üzemeltető Miskolci Fürdők Kft., hiszen a karbantartási idővel arányosan, 11 nappal automatikusan meghosszabbodtak a bérletek.</p>
      <hr/>
      <p>
        <b>Téli ruhatár</b>
      </p>
      <p>Az úszóvendégek a korábbi évekhez hasonlóan, egy fűtött, zárt folyosón – úgynevezett „nyaktagon” – keresztül juthatnak a medencerészbe, újításként pedig egy téli ruhatárral készült a szezonra a fürdő. Itt a kabátjaikat már a belépést követően egy zárt helyiségben adhatják le a vendégek.</p>
    </article>
  </body>
</html>