<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019378/%D8%B1%D8%B4%D8%AF-%D8%AA%D9%88%D9%84%DB%8C%D8%AF-%DB%B8-%D9%85%D8%AD%D8%B5%D9%88%D9%84-%D9%85%D9%86%D8%AA%D8%AE%D8%A8-%D9%85%D8%B9%D8%AF%D9%86%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-21T00:32:00+00:00"/>
    <meta property="og:title" content="رشد تولید ۸ محصول منتخب معدنی"/>
    <meta property="og:description" content="در شش ماهه نخست امسال از بین ۱۲ محصول منتخب معدنی؛ هشت محصول رشد تولید داشته‌اند."/>
  </head>
  <body>
    <article>
      <h6 class="kicker">در ۶ ماهه نخست امسال محقق شد</h6>
      <h1>رشد تولید ۸ محصول منتخب معدنی</h1>
      <address><time datetime="2019-11-21T00:32:00+00:00">21 Nov 2019, 00:32</time> by <a rel="author">فاطمه صنوبری</a></address>
      <p>در شش ماهه نخست امسال از بین ۱۲ محصول منتخب معدنی؛ هشت محصول رشد تولید داشته‌اند.</p>
      <p>به گزارش ایسنا، جدیدترین آمار منتشر شده از سوی وزارت صنعت، معدن و تجارت نشان می‌دهد که از ۱۲ محصول منتخب معدنی در شش ماهه نخست سال جاری؛ هشت محصول افزایش ۵.۲ درصد تا ۲۲ درصدی تولید و ۴ محصول نیز کاهش تولید ۴.۶ درصدی تا ۳۳.۲ درصدی را نسبت به مدت مشابه سال ۹۷ تجربه کرده‌اند.</p>
      <p>براین اساس تولید فولاد خام رشد تولید ۶.۶ درصدی را در شش ماهه اول امسال با تولید بیش از ۱۲ میلیون تن تجربه کرده است. میزان تولید فولاد خام در مدت مشابه سال گذشته ۱۱ میلیون و ۳۲۱ هزار تن بوده است. در این مدت تولید محصولات فولادی نیز با رشد ۶.۹ درصدی از ۹ میلیون و ۹۱۰ هزار تن محصول تولید شده در شش ماهه نخست سال ۹۷، به ۱۰ میلیون و ۵۹۴ هزار تن در شش ماهه ابتدایی امسال رسیده است.</p>
      <p>کاتد مس نیز در حدود ۱۳۴ هزار تن در شش ماهه نخست سال جاری تولید شده که نسبت به مدت مشابه سال پیش که ۱۱۵ هزار تن تولید شده بود، رشد تولید ۱۵.۹ درصدی داشته است.</p>
      <p>همچنین سیمان، شیشه جام، ظروف چینی، ظروف شیشه‌ای و چینی بهداشتی نیز در مدت شش ماهه ابتدایی امسال نسبت به مدت مشابه سال گذشته، رشد تولید داشته‌اند.</p>
      <p>در شش ماهه ابتدایی امسال سیمان ۳۱ میلیون و ۱۳۶ هزار تن، شیشه جام ۵۴۷ هزار تن، ظروف چینی ۲۸ هزار تن و ظروف شیشه‌ای ۲۶۶ هزار تن و چینی بهداشتی به میزان ۵۳ هزار تن تولید شده‌اند که به ترتیب ۵.۲ درصد، ۱۸.۴ درصد،  ۲۲ درصد، ۱۶.۶ درصد و ۱۴.۷ درصد رشد تولید داشته‌اند. آمار نشان می‌دهد که ظروف چینی بیشترین رشد تولید را در این مدت نسبت به مدت مشابه سال گذشته داشته است.</p>
      <p>اما در مقابل شمش آلومینیوم به میزان ۳۳.۲ درصد، آلومینا ۴.۸ درصد، سنگ آهن ۴.۶ درصد و کنسانتره زغال‌سنگ ۴.۹ درصد در شش ماهه نخست سال جاری نسبت به شش ماهه نخست سال ۹۷، کاهش تولید داشته‌اند.</p>
      <p>براین اساس تولید آلومینا از ۱۲۲ هزارتن در شش ماهه سال گذشته به ۱۱۶ هزارتن در شش ماهه امسال رسیده است. سنگ آهن نیز از ۱۸ میلیون و ۲۴۳ هزار تن در شش ماهه نخست سال گذشته به  ۱۷ میلیون و ۴۰۸ هزار تن رسیده است. کنسانتره زغال‌سنگ نیز در شش ماهه نخست امسال ۷۸۶ هزار تن تولید شده در حالی که میزان تولید این محصول معدنی در مدت مشابه سال گذشته، ۸۲۷ هزار تن بوده است.</p>
      <p>همچنین شمش آلومینیوم نیز ۱۲۳ هزار تن و در مدت مشابه سال گذشته ۱۸۴ هزار تن تولید شده است که نشان از کاهش ۳۳.۲ درصدی تولید دارد.</p>
      <p>انتهای پیام</p>
    </article>
  </body>
</html>