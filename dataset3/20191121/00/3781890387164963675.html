<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742748"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T00:15:00+00:00"/>
    <meta property="og:title" content="'ซูจี'นำทีมนักกฎหมายเมียนมา สู้คดี'โรฮีนจา'ที่ศาลโลก"/>
    <meta property="og:description" content="นางออง ซาน ซูจี เตรียมนำทีมงานฝ่ายกฎหมายสู้คดีที่ศาลยุติธรรมระหว่างประเทศด้วยตัวเอง หลังถูกรัฐบาลแกมเบียยื่นฟ้องในนามองค์การความร่วมมืออิสลาม ว่าทางการเมียนมา 'ฆ่าล้างเผ่าพันธุ์' ชาวโรฮีนจา"/>
  </head>
  <body>
    <article>
      <h1>'ซูจี'นำทีมนักกฎหมายเมียนมา สู้คดี'โรฮีนจา'ที่ศาลโลก</h1>
      <address>
        <time datetime="2019-11-21T00:15:00+00:00">21 Nov 2019, 00:15</time>
      </address>
      <p>
        <b>นางออง ซาน ซูจี เตรียมนำทีมงานฝ่ายกฎหมายสู้คดีที่ศาลยุติธรรมระหว่างประเทศด้วยตัวเอง หลังถูกรัฐบาลแกมเบียยื่นฟ้องในนามองค์การความร่วมมืออิสลาม ว่าทางการเมียนมา "ฆ่าล้างเผ่าพันธุ์" ชาวโรฮีนจา</b>
      </p>
      <p>สำนักข่าวต่างประเทศรายงานจากเมืองย่างกุ้ง ประเทศเมียนมา เมื่อวันที่ 21 พ.ย. ว่าสำนักงานมนตรีแห่งรัฐของเมียนมาออกแถลงการณ์เมื่อวันพุธ ว่านางออง ซาน ซูจี ซึ่งดำรงตำแหน่งทั้งมนตรีแห่งรัฐและรมว.กระทรวงการต่างประเทศของเมียนมา จะปฏิบัติหน้าที่หัวหน้าคณะผู้แทนฝ่ายกฎหมายของรัฐบาลเมียนมา ที่รวมถึง "ทนายความซึ่งมีชื่อเสียงบนเวทีโลก" ต่อสู้ตามกระบวนการทางกฎหมายระหว่างประเทศ เพื่อปกป้องผลประโยชน์ของชาติ ต่อหน้าคณะตุลาการศาลยุติธรรมระหว่างประเทศ ( ไอซีเจ ) ที่กรุงเฮก ประเทศเนเธอร์แลนด์<br/> </p>
      <figure>
        <iframe data-src="https://twitter.com/Beaking_News/status/1197151729684369408?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะที่นายเมียว นยุนต์ พรรคสันนิบาตแห่งชาติเพื่อประชาธิปไตย ( เอ็นแอลดี ) ซึ่งเป็นพรรคแกนนำรัฐบาลพลเรือนเมียนมาชุดปัจจุบัน เผยว่านางซูจีตัดสินใจเรื่องนี้ด้วยตัวเอง  เนื่องจากคำฟ้องนั้นกล่าวหาเธอโดยตรงว่าไม่สามารถยืนหยัดต่อต้านการละเมิดสิทธิมนุษยชนในประเทศได้ ด้านพ.อ.พิเศษ ซอว์ มิน ตุน โฆษกกองทัพเมียนมา กล่าวว่ารัฐบาลและกองทัพได้หารือกันในเรื่องนี้แล้ว และฝ่ายความมั่นคงสนับสนุนนางซูจีอย่างเต็มที่</p>
      <figure>
        <img src="https://www.dailynews.co.th/admin/upload/20191121/news_YAAcwhAYjc072341_533.jpg?v=20191121088?v=6673"/>
      </figure>
      <p> <br/>ความเคลื่อนไหวดังกล่าวของเมียนมาเกิดขึ้นหลังแกมเบียยื่นคำร้องต่อไอซีเจ เมื่อวันที่ 11 พ.ย. ที่ผ่านมา ในนามรัฐสมาชิกองค์การความร่วมมืออิสลาม ( โอไอซี ) และ "ในฐานะตัวแทนของชาวโรฮีนจา" ว่าเมียนมาละเมิดอนุสัญญาว่าด้วยการป้องกันและลงโทษความผิดอาญาฐานฆ่าล้างเผ่าพันธุ์ ที่สมาชิกสหประชาชาติ ( ยูเอ็น ) รวมถึงแกมเบียและเมียนมาร่วมลงนามเมื่อเดือนธ.ค. 2491 จากการที่กองทัพเมียนมาปฏิบัติการ "อย่างโหดร้ายและป่าเถื่อน" ในรัฐยะไข่ เมื่อกลางปี 2560 ส่งผลให้ชาวโรฮีนจามากกว่า 740,000 คนลี้ภัยไปยังบังกลาเทศ ซึ่งไอซีเจมีกำหนดพิจารณาคดีโดยเปิดระหว่างวันที่ 10 ถึง 12 ธ.ค. นี้<br/><br/>อนึ่ง เมื่อต้นสัปดาห์นี้ รัฐบาลเมียนมาวิจารณ์การที่ศาลอาญาระหว่างประเทศ ( ไอซีซี ) หรือ "ศาลอาญาโลก"  มีมติเมื่อปลายสัปดาห์ที่แล้ว ให้มีการสอบสวนอย่างเต็มรูปแบบต่อสถานการณ์ในรัฐยะไข่ เข้าข่ายเป็น "อาชญากรรมต่อมนุษยชาติ"  ว่าเป็นการดำเนินการ "ที่ไม่ได้เป็นไปตามพื้นฐานของกฎหมายระหว่างประเทศ" ขณะที่อัยการของไอซีซียังคงยืนกรานว่า ว่าแม้เมียนมาไม่ได้เป็นหนึ่งในภาคีของธรรมนูญกรุงโรมซึ่งเป็นสนธิสัญญาระหว่างประเทศสำหรับก่อตั้งไอซีซี แต่ประเทศที่เป็น "คู่กรณี" ของเมียนมาในเรื่องนี้คือบังกลาเทศนั้น เป็นภาคีของข้อตกลงดังกล่าว.<br/><br/><b>เครดิตภาพ : AP</b></p>
    </article>
  </body>
</html>