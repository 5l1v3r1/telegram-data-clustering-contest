<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/univerzitni-carsharing-uniqway-ma-za-sebou-prvnich-200-000-kilometru-4598"/>
    <meta property="og:site_name" content="fDrive.cz"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Univerzitní carsharing Uniqway má za sebou prvních 200 000 kilometrů"/>
    <meta property="og:description" content="Ve sdílené flotile jsou vozy jako Škoda Fabia, Scala a Kamiq Studenti službu sami řídí a provozují nejen za podpory Škody Auto a Škody Auto DigiLab Zaregistrovalo se na 2 000 uživatelů z celkem 21 univerzit"/>
  </head>
  <body>
    <article>
      <h1>Univerzitní carsharing Uniqway má za sebou prvních 200 000 kilometrů</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Patrik Svatoš</a></address>
      <ul>
        <li>
          <b>Ve sdílené flotile jsou vozy jako Škoda Fabia, Scala a Kamiq</b>
        </li>
        <li>
          <b>Studenti službu sami řídí a provozují nejen za podpory Škody Auto a Škody Auto DigiLab</b>
        </li>
        <li>
          <b>Zaregistrovalo se na 2 000 uživatelů z celkem 21 univerzit</b>
        </li>
      </ul>
      <p>Je to rok a měsíc od chvíle, kdy studenti oficiálně představili na Fakultě architektury ČVUT nový carsharing Uniqway a pokřtili první vůz <a href="https://fdrive.cz/clanky/test-skoda-fabia-vs-skoda-superb-jak-moc-se-lisi-jejich-infotainment-3795">Škoda Fabia</a> Style. Od té doby studenti a pedagogové univerzit a vysokých škol najeli přes 200 000 kilometrů.</p>
      <figure>
        <img src="https://cdn.24net.cz/5/obrazek/uniqway-32038"/>
      </figure>
      <p>Jde o první čistě univerzitní carsharing v Evropě. Studentský tým Českého vysokého učení technického v Praze, Vysoké školy ekonomické v Praze a České zemědělské univerzity v Praze více než rok po uvedení může dokumentovat úspěšný start: služba má se 17 vozy na 2000 uživatelů. Další rozšíření flotily se v brzké době připravuje. Většinu z celkových 200 000 kilometrů studenti a pedagogové ujeli zejména po Praze, výjimkou však nejsou ani výpůjčky na celý víkend pro jízdy mimo Prahu či dokonce do zahraničí. Vozy Uniqway se tak podívaly například do Německa, do Polska, na Slovensko, do Rakouska nebo Itálie. Nejvíc jízd se začíná ve středu a v pátek. V počtu jízd vede uživatel, který má na kontě 130 zápůjček.</p>
      <p>K využívání služby opravňuje platná studentská ISIC karta či některé další identifikační průkazy studentů a pedagogů. Zájemce si musí nechat ověřit údaje na jednom z kontaktních míst, a pak už pomocí aplikace může rezervovat vůz a pomocí karty jej odemkne přes čtečku na předním skle. Auta se vypůjčují a vracejí pouze v zónách vyznačených na mapě v aplikaci. Zóny se přizpůsobují potřebám studentů a jsou situovány hlavně u univerzitních campusů. Ceny začínají na 4,90 Kč za kilometr a 29 Kč za hodinu. Jde tedy o kombinaci platby za čas a vzdálenost. Účtování času je zastropováno 10 hodinami za den. Akční rádius flotily přitom není v rámci EU, resp. Schengenského prostoru nijak omezen.</p>
      <p>CEO studentského týmu, Marko Šidlovský z ČVUT, k tomu uvádí: „<i>Uniqway je jedinečný v tom, že jej studenti provozují sami pro svou komunitu. Vědí, co od univerzitního carsharingu potřebují, a sami se učí od začátku postavit startup služeb mobility</i>.“ To je benefit, který v Uniqway spatřují i ve Škoda Auto a jejím inovačním centru Škoda Auto DigiLab. Uniqway je komunitní služba určená pouze pro studenty a pedagogy českých univerzit. Studenti tak mají před sebou konkrétní vizi a mohou si na vlastní kůži zkusit, jak se staví a provozuje carsharing. Sbírají tak cenné zkušenosti, se kterými mohou najít uplatnění například právě ve Škoda Auto. Automobilka se totiž stále více koncentruje na to, aby kromě svého tradičního podnikání svůj záběr rozšířila i o poskytování služeb mobility a vývoj chytrých řešení mobility.</p>
      <p>Studentský tým Uniqway čítá v tuto chvíli 40 členů, kteří pocházejí hned ze tří vysokých škol: o technický vývoj služby se starají studenti ČVUT, provoz zajišťuje část z ČZU a marketing, PR a HR zabezpečují studenti VŠE. Studentům se tak nabízí možnost, jak si teoretické znalosti vyzkoušet v praxi.</p>
      <related>
        <a href="https://fdrive.cz/clanky/rychlonabijeni-kde-neni-dostatecny-proud-skoda-auto-predstavila-sve-reseni-4563"/>
        <a href="https://fdrive.cz/clanky/podle-pruzkumu-agentury-stemmark-se-nevyplati-tretine-lidi-v-praze-vlastnit-auto-4442"/>
        <a href="https://fdrive.cz/clanky/carsharing-anytime-meni-barvy-a-do-prahy-prida-dalsich-200-automobilu-4308"/>
        <a href="https://fdrive.cz/clanky/anytime-si-na-tento-tyden-pripravil-akci-auto-na-24-hodin-muze-byt-vase-za-699-kc-3829"/>
        <a href="https://fdrive.cz/clanky/test-carsharing-anytime-s-toyotou-yaris-hybrid-jak-sdileni-funguje-a-komu-je-urceno-3688"/>
        <a href="https://fdrive.cz/clanky/svetova-jednicka-ve-sdileni-aut-anytime-vstupuje-do-prahy-3568"/>
        <a href="https://fdrive.cz/clanky/oblibenost-suv-modelu-potvrzuje-i-carsharing-car4way-3797"/>
      </related>
    </article>
  </body>
</html>