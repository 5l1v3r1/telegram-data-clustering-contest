<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699367/%D8%B2%D9%85%DB%8C%D9%86-%D8%AE%D9%88%D8%A7%D8%B1%DB%8C-%D8%AF%D8%B1-%D8%B4%D9%87%D8%B1%DA%A9-%D8%BA%D8%B1%D8%A8-%D8%AA%D9%87%D8%B1%D8%A7%D9%86-%D8%A7%D8%AE%D8%B0-%D9%85%DB%8C%D9%84%DB%8C%D8%A7%D8%B1%D8%AF%D9%87%D8%A7-%D8%AA%D9%88%D9%85%D8%A7%D9%86-%D9%BE%D9%88%D9%84-%D8%A8%D8%A7-%D8%AA%D9%87%DB%8C%D9%87-%D8%A7%D8%B3%D9%86%D8%A7%D8%AF-%D8%AC%D8%B9%D9%84%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="زمین خواری در شهرک غرب تهران/ اخذ میلیاردها تومان پول با تهیه اسناد جعلی"/>
    <meta property="og:description" content="معاون مدیر کل حقوقی شهرداری تهران درباره آخرین جزئیات پرونده زمین خواری در غرب تهران توضیحاتی داد.علی اسدی معاون مدیر کل حقوقی شهرداری تهران در گفت‌وگو با  باشگاه خبرنگاران جوان، در توضیح آخرین وضعیت پرونده زمین‌خواری در منطقه ۲ تهران که از سوی وزارت اطلاعات کشف و و زمین خواران در اجرای نقشه خود ناکام ماندند، گفت: زمین‌خواران قصد داشتند برای تعدادی پارک، زمین و خیابان در منطقه ۲ شهرداری تهران سند تهیه کنند و بر اساس سند تهیه شده بر علیه شهرداری تهران به مراجع قضایی طرح دعوا کنند و بر اساس همین طرح دعوا میلیارد‌ها تومان پول از شهرداری بگیرند."/>
  </head>
  <body>
    <article>
      <h1>زمین خواری در شهرک غرب تهران/ اخذ میلیاردها تومان پول با تهیه اسناد جعلی</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039071_794.jpg"/>
      </figure>
      <p>معاون مدیر کل حقوقی شهرداری تهران درباره آخرین جزئیات پرونده زمین خواری در غرب تهران توضیحاتی داد.<br/><br/>علی اسدی معاون مدیر کل حقوقی شهرداری تهران در گفت‌وگو با  باشگاه خبرنگاران جوان، در توضیح آخرین وضعیت پرونده زمین‌خواری در منطقه ۲ تهران که از سوی وزارت اطلاعات کشف و و زمین خواران در اجرای نقشه خود ناکام ماندند، گفت: زمین‌خواران قصد داشتند برای تعدادی پارک، زمین و خیابان در منطقه ۲ شهرداری تهران سند تهیه کنند و بر اساس سند تهیه شده بر علیه شهرداری تهران به مراجع قضایی طرح دعوا کنند و بر اساس همین طرح دعوا میلیارد‌ها تومان پول از شهرداری بگیرند.</p>
      <p>معاون مدیر کل حقوقی شهرداری تهران تصریح کرد: زمانی که محیطی اداری و مسکونی شد، امورات آن از دست شهرداری خارج می‌شود. و شهرداری تنها بر روی قسمت‌هایی مانند خیابان و فضای سبز که مربوط به شهرداری تهران است، نظارت و دخالت دارد.</p>
      <p>اسدی با اشاره به نقشه زمین‌خواران برای دریافت میلیارد‌ها تومان پول از شهرداری تهران به واسطه تهیه اسناد جعلی برای هکتارها زمین منطقه ۲ تهران، گفت: زمین‌خواران قصد داشتند با ارائه اسناد جعلی ادعا کنند این زمین و سند برای آن‌هاست که شهرداری آمده و بر روی آن ساخت و ساز کرده است و بر اساس ساخت و ساز شهرداری بر روی ملک، شهرداری باید هزینه زمین ما را بپردازد.</p>
      <p>او با اشاره به ابتر ماندن نقشه زمین‌خواران تصریح کرد: خوشبختانه با اقدام‌های به موقع وزارت اطلاعات نقشه زمین‌خواران برای تصرف زمین و اقامه دعوا علیه شهرداری جهت اخذ میلیارد‌ها تومان پول خنثی شد.</p>
      <p>معاون مدیر کل حقوقی شهرداری تهران ادامه داد: اگر ملکی ملی باشد به دلیل آن‌که ملک در اختیار دولت است، نیاز به تملک از سوی شهرداری تهران نیست و قانون نیز به صراحت بیان کرده اگر شهرداری می‌خواهد ملکی را خیابان، فضای سبز و ... کند در ابتدا باید از املاک دولتی و اگر املاک دولتی در آن منطقه وجود نداشت از املاک مردمی استفاده کند.</p>
      <p>او ادامه داد: نگرانی شهرداری این بود که اگر زمین‌خواران برای هکتارها زمین‌ در منطقه ۲ سند مالکیت تهیه کند و بر اساس آن از شهرداری اقامه دعوا کند، پس از ارزیابی و کارشناسی‌های حقوقی زمین خواران میلیارد‌ها تومان پول از شهرداری بگیرند که با اقدام به موقع وزارت اطلاعات زمین‌خواران از رسیدن به اهداف خود ناکام مانده‌اند.</p>
      <p>اسدی با تأکید بر اینکه پرونده هنوز در جریان است، گفت: متولی پرونده وزارت اطلاعات و وزارت راه و شهرسازی هستند که باید به پرونده ورود کنند.</p>
      <p>چندی پیش وزارت اطلاعات از کشف یکی از بزرگترین پرونده‌های زمین خواری کشور در تهران خبر داده بود.</p>
      <p>اراضی مذکور به مساحت تقریبی ۸۵ هزار مترمربع که در منطقه شهرک غرب تهران واقع شده و قسمتی از بوستان ایران زمین و بزرگراه شهید همت را در بر می‌گیرد دارای ارزش تقریبی بیش از ۵۰ هزار میلیارد ریال برآورد می‌شود.</p>
    </article>
  </body>
</html>