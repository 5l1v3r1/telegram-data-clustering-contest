<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699357/%D8%AA%D8%B5%D8%A7%D8%AF%D9%81-2-%DA%A9%D8%A7%D9%85%DB%8C%D9%88%D9%86-%D8%AF%D8%B1-%D8%AC%D8%A7%D8%AF%D9%87-%D8%B2%D9%86%D8%AC%D8%A7%D9%86-%D9%85%DB%8C%D8%A7%D9%86%D9%87-2-%DA%A9%D8%B4%D8%AA%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="تصادف 2 کامیون در جاده زنجان - میانه/ 2 کشته"/>
    <meta property="og:description" content="رئیس پلیس راه فرماندهی انتظامی استان زنجان گفت: برخورد ۲ دستگاه کامیون در جاده ترانزیت زنجان - میانه، ۲ کشته برجا گذاشت."/>
  </head>
  <body>
    <article>
      <h1>تصادف 2 کامیون در جاده زنجان - میانه/ 2 کشته</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039057_430.jpg"/>
      </figure>
      <p>رئیس پلیس راه فرماندهی انتظامی استان زنجان گفت: برخورد ۲ دستگاه کامیون در جاده ترانزیت زنجان - میانه، ۲ کشته برجا گذاشت.</p>
      <p>سرهنگ عباس مظفری، روز پنجشنبه در گفت و گو با ایرنا، افزود: این حادثه حوالی ساعت ۵:۳۰ بامداد امروز در کیلومتر ۵۰ و بر اثر برخورد رخ به رخ این ۲ دستگاه خودروی سنگین اتفاق افتاد و راننده و سرنشین (همسرش) جان باختند.</p>
      <p>وی اظهار داشت: کارشناسان پلیس راه زنجان، راننده کامیونت را به دلیل انحراف به چپ مقصر در این حادثه شناختند و مسیر نیز از سوی عوامل راهداری شهرستان زنجان و دیگر ارگان های امدادی به منظور جلوگیری از دیگر حوادث احتمالی، بلافاصله پاکسازی شد.</p>
      <p>عظیمی، رعایت قوانین و مقررات راهنمایی و رانندگی را در پیشگیری از حوادث، لازم و مهم خواند و افزود: رانندگانی که قصد سفر به مناطق سردسیر و کوهستانی این استان را دارند بهتر است تجهیزات ایمنی زمستانی ازجمله زنجیرچرخ به همراه داشته باشند تا با مشکل مواجه نشوند.</p>
      <p>۶ ماه نخست امسال بر اثر وقوع ۲ هزار و ۳۶۷ فقره حادثه رانندگی در سطح جاده‌های ارتباطی این استان ۱۳۳ نفر کشته شدند که در نیمه نخست سال ۹۷ که به تعداد ۱۴۹ نفر بود ۹ درصد کاهش نشان می‌دهد و مهر ماه نیز ۳۵ نفر کشته شدند.</p>
      <p>استان زنجان پنج‌هزار و ۸۴۰ کیلومتر راه ارتباطی دارد که از این میزان، ۲۰۰ کیلومتر آزاد راه، ۱۱۳ کیلومتر بزرگراه، ۳۴۲ کیلومتر راه اصلی و ۹۷۴ کیلومتر راه فرعی است.</p>
      <p>۲۸ اکیپ راهداری در ۲۸ گردنه کوهستانی و صعب‌العبور این استان به طور شبانه روز برای مسافران و رانندگان عبوری از مسیرهای ارتباطی استان خدمات ارایه می‌دهند.</p>
      <p>کسانی که قصد سفر دارند برای اطلاع از وضعیت جاده‌های این استان و کشور با سامانه ۱۴۱ و نرم افزار موبایلی ۱۴۱ ارتباط برقرار کنند تا بتوانند سفر خود را مدیریت و برنامه‌ریزی کنند.<br/>هموطنان می‌توانند برای اطلاع از وضعیت راه های این استان با سامانه ۱۸۱۶ در تماس باشند.</p>
    </article>
  </body>
</html>