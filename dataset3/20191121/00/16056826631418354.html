<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200144"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="রূপগঞ্জে গার্মেন্ট শ্রমিকদের বিক্ষোভ"/>
    <meta property="og:description" content="রূপগঞ্জে ওপেক্স সিনহা গ্রুপের মালিকানাধীন পৃথা ফ্যাশান নামের গার্মেন্টে শ্রমিক ও কর্মচারীদের বকেয়া বেতন-ভাতাসহ বিভিন্ন পাওনাদী পরিশোধ না করে গার্মেন্ট বন্ধ করে দেয়ার প্রতিবাদে বিক্ষোভ করেছেন শ্রমিকরা। বুধবার সকালে উপজেলার কাঞ্চন পৌরসভার ত্রিশকাহনীয় এলাকায় অবস্থিত পৃথা ফ্যাশান গার্মেন্টে ঘটে এ ঘটনা। গার্মেন্ট শ্রমিকরা জানান, ওপেক্স সিনহা গ্রুপের মালিকানাধীন পৃথা ফ্যাশান গার্মেন্টে ৩শ’ শ্রমিক ও কর্মচারী রয়েছে। অক্টোবর মাসের বেতন চলতি মাসের ১৭ তারিখে পরিশোধ করে মালিক পক্ষ। এরপর স্বাভাবিকভাবে চলছিল গার্মেন্ট। এদিকে বুধবার  সকালে কাজে  যোগদান করতে এসে শ্রমিক গার্মেন্টের প্রধান গেটে দেখে কারখানায় বর্তমানে পর্যাপ্ত কার্যাদেশ না থাকায় আগামী দেড় মাসের জন্য গার্মেন্টের লে-অফ ঘোষণা করেন ও কারখানার গেটে তালা ঝুলিয়ে রাখেন কর্তৃপক্ষ। এঘটনার প্রতিবাদে শ্রমিকরা এক হয়ে গার্মেন্টের ভিতরে কারখানার গেটের সামনে অবস্থা নেয় ও বিক্ষোভ করেন। এ ব্যাপারে গার্মেন্টের সুইং অপারেটর খাদিজা বেগম জানান, এ গার্মেন্টে কাটিং, সুইং,ফিনিসিং, রিপিয়ার ডিপার্টমেন্ট মোট ৩শ’ নারী ও পুরুষ শ্রমিক কর্মরত রয়েছে। এদের মধ্যে বেশীরভাগেরই কাজের মেয়াদ ১১ থেকে…"/>
  </head>
  <body>
    <article>
      <h1>রূপগঞ্জে গার্মেন্ট শ্রমিকদের বিক্ষোভ</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">স্টাফ রিপোর্টার, রূপগঞ্জ থেকে</a></address>
      <p>রূপগঞ্জে ওপেক্স সিনহা গ্রুপের মালিকানাধীন পৃথা ফ্যাশান নামের গার্মেন্টে শ্রমিক ও কর্মচারীদের বকেয়া বেতন-ভাতাসহ বিভিন্ন পাওনাদী পরিশোধ না করে গার্মেন্ট বন্ধ করে দেয়ার প্রতিবাদে বিক্ষোভ করেছেন শ্রমিকরা। বুধবার সকালে উপজেলার কাঞ্চন পৌরসভার ত্রিশকাহনীয় এলাকায় অবস্থিত পৃথা ফ্যাশান গার্মেন্টে ঘটে এ ঘটনা। গার্মেন্ট শ্রমিকরা জানান, ওপেক্স সিনহা গ্রুপের মালিকানাধীন পৃথা ফ্যাশান গার্মেন্টে ৩শ’ শ্রমিক ও কর্মচারী রয়েছে। অক্টোবর মাসের বেতন চলতি মাসের ১৭ তারিখে পরিশোধ করে মালিক পক্ষ। এরপর স্বাভাবিকভাবে চলছিল গার্মেন্ট। এদিকে বুধবার  সকালে কাজে  যোগদান করতে এসে শ্রমিক গার্মেন্টের প্রধান গেটে দেখে কারখানায় বর্তমানে পর্যাপ্ত কার্যাদেশ না থাকায় আগামী দেড় মাসের জন্য গার্মেন্টের লে-অফ ঘোষণা করেন ও কারখানার গেটে তালা ঝুলিয়ে রাখেন কর্তৃপক্ষ। এঘটনার প্রতিবাদে শ্রমিকরা এক হয়ে গার্মেন্টের ভিতরে কারখানার গেটের সামনে অবস্থা নেয় ও বিক্ষোভ করেন। এ ব্যাপারে গার্মেন্টের সুইং অপারেটর খাদিজা বেগম জানান, এ গার্মেন্টে কাটিং, সুইং,ফিনিসিং, রিপিয়ার ডিপার্টমেন্ট মোট ৩শ’ নারী ও পুরুষ শ্রমিক কর্মরত রয়েছে।</p>
      <p>এদের মধ্যে বেশীরভাগেরই কাজের মেয়াদ ১১ থেকে ১২ বছর হয়েছে। ২ বছর আগে ৫৬ জন শ্রমিক কাজ ছেড়ে দিয়েছেন। এ পর্যন্ত তাদের কোন  সার্ভিস চার্জ দেয়া হয়নি। এমনকি ৩ শ্রমিকের গর্ভকালীন ভাতা ও চলতি মাসের বেতনও দেয়া হয়নি। বুধবার সকালে গার্মেন্ট কর্তৃপক্ষ পূর্বে কোনো শ্রমিকদের সাথে আলোচনা না করে আগামী ৪৫দিন গার্মেন্ট লেফ অফ ঘোষণা করে গেটে নোটিশ ঝুলিয়ে ও কারখানায় তালা লাগিয়ে দিয়েছে। এব্যাপারে কোয়ালিটি কন্ট্রোলার হাসান মিয়া বলেন, কর্তৃপক্ষ গার্মেন্ট বন্ধ করে দিবে সে ব্যাাপারে আমাদের কারো সাথে কোনো কথা বলেনি। আমাদের দাবী করছি কর্তৃপক্ষ যেন আমাদের সকল পাওনাদি পরিশোধ করেন দেন। এদিকে গার্মেন্ট বন্ধের খবর পেয়ে কাঞ্চন পৌরসভার মেয়র আলহাজ রফিকুল ইসলাম রফিক ঘটনাস্থলে গিয়ে শ্রমিকদের সান্ত্বনা দেন। কর্তৃপক্ষের সাথে কথা বলে বেতনভাতাদিসহ সকল পাওনাদি পরিশোধের ব্যবস্থা করে দিবে বলে আশ্বাস দিলে শ্রমিকরা গার্মেন্ট থেকে বের হয়ে বাড়িতে ফিরে আসেন। এব্যাপারে পৃথা ফ্যাশানের প্রোডাকশন ম্যানেজার রাধা কুষ্ণ সরকার বলেন, বর্তমানে গার্মেন্টে পর্যাপ্ত কার্যাদেশ না থাকায় সাময়িকভাবে বন্ধ রাখা হয়েছে। আমি মালিক পক্ষের সাথে কথা বলেছি। কারখানার লে অফ থাকলেও শ্রমিকদের বেতনভাতাদি সঠিক সময়ে পরিশোধ করবেন এবং কার্যাদেশ যদি আসে তাহলে পুনরায় গার্মেন্ট চালু করবেন। আমরা কোনো শ্রমিককে চাকরিচ্যুত করবো না।</p>
      <p>এই বিভাগের সর্বাধিক পঠিত</p>
    </article>
  </body>
</html>