<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/auto-antyaborcyjnych-aktywistow-w-opolu-zdewastowane-ktos-wybil-szyby-brukiem-zdjecia/ar/c1-14597249"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Auto antyaborcyjnych aktywistów w Opolu zdewastowane. Ktoś wybił szyby brukiem [ZDJĘCIA]"/>
    <meta property="og:description" content="Żuk ze zdjęciami martwych płodów stoi przy ul. Kołłątaja w Opolu od blisko dwóch tygodni. Najpierw ktoś przeciął w nim jedną z opon. Teraz dużą kostką brukową wybito przednią i tylną szybę pojazdu."/>
  </head>
  <body>
    <article>
      <h1>Auto antyaborcyjnych aktywistów w Opolu zdewastowane. Ktoś wybił szyby brukiem [ZDJĘCIA]</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Piotr Guzik</a></address>
      <ul>
        <li>
          <a href="https://nto.pl/">Nowa Trybuna Opolska</a>
        </li>
        <li>
          <a href="https://nto.pl/wiadomosci/">Wiadomości</a>
        </li>
        <li>
          <a href="https://nto.pl/wiadomosci/opole/">Opole</a>
        </li>
      </ul>
      <h3>Auto antyaborcyjnych aktywistów w Opolu zdewastowane. Ktoś wybił szyby brukiem [ZDJĘCIA]</h3>
      <figure>
        <img src="https://d-pt.ppstatic.pl/kadry/k/r/1/2c/f3/5d0e1df9e6c1d_icon.jpg"/>
      </figure>
      <p>21.11.2019Zaktualizowano 21.11.2019</p>
      <p>
        <b>Żuk ze zdjęciami martwych płodów stoi przy ul. Kołłątaja w Opolu od blisko dwóch tygodni. Najpierw ktoś przeciął w nim jedną z opon. Teraz dużą kostką brukową wybito przednią i tylną szybę pojazdu.</b>
      </p>
      <p>Żuk po raz pierwszy pojawił się przy ul. Kołłątaja, na tyłach szpitala ginekologiczno-położniczego, w połowie października. Zastąpił <a href="https://gratka.pl/motoryzacja/osobowe/lublin#utm_medium=alz&amp;utm_source=nto.pl&amp;utm_campaign=artykul">auto lublin</a>, które z racji swojej masy nie mogło parkować na chodnikach w tym rejonie.</p>
      <p>Żuka za pierwszym razem usunięto po kilku dniach. Policja uzasadniała to złym stanem technicznym pojazdu (wyciekały z niego płyny eksploatacyjne) oraz tym, że parkował w taki sposób, że zasłaniał widok wyjeżdżającym z parkingu na tyłach szpitala, tym samym stwarzając zagrożenie.</p>
      <p>Pojazd wrócił blisko dwa tygodnie temu. I okazało się, że ani policja, ani miejskie służby nie mają podstaw, aby zlecić jego odholowanie. Żuk aktywistów antyaborcyjnych z fundacji Pro Prawo do Życia stał zaparkowany zgodnie z przepisami.</p>
      <p>Nie powstrzymało to mieszkańców od uszkadzania pojazdu. Najpierw przecięto w nim jedną z opon. Natomiast w nocy ze środy na czwartek w pojeździe wybito przednią oraz tylną szybę. Sprawca bądź sprawcy wykorzystali do tego dużą kostkę brukową, która leżała na siedzeniu kierowcy.</p>
      <p>Próbowaliśmy skontaktować się z aktywistami. Nie odebrali telefonu oraz do tej pory nie oddzwonili.</p>
      <p>Na miejscu pojawili się policjanci. Mundurowi próbują skontaktować się z właścicielem pojazdu. - Natomiast jego stan nie zagraża bezpieczeństwu, więc nie ma podstaw do tego, aby go odholować - mówi Agnieszka Nierychła, rzeczniczka prasowe Komendy Miejskiej Policji w Opolu.</p>
    </article>
  </body>
</html>