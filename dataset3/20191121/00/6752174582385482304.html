<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-szakkepzes-teruleten-is-egyuttmukodnek/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:50+00:00"/>
    <meta property="og:title" content="A szakképzés területén is együttműködnek"/>
    <meta property="og:description" content="Szakképzési együttműködéssel is bővül a Magyarország és Kína közötti oktatási keretmegállapodás - nyilatkozta Palkovics László innovációs és technológiai miniszter az MTI-nek Pekingben."/>
  </head>
  <body>
    <article>
      <h1>A szakképzés területén is együttműködnek</h1>
      <address><time datetime="2019-11-21T00:01:50+00:00">21 Nov 2019, 00:01</time> by <a rel="author">Lokál Békéscsaba</a></address>
      <figure>
        <img src="https://www.lokal.hu/wp-content/uploads/2019/11/P1014959-1280x960.jpg"/>
      </figure>
      <p>
        <b>Szakképzési együttműködéssel is bővül a Magyarország és Kína közötti oktatási keretmegállapodás – nyilatkozta Palkovics László innovációs és technológiai miniszter az MTI-nek Pekingben.</b>
      </p>
      <p>A miniszter Cseng Fu-csi oktatási miniszterhelyettessel egyeztetett, akivel a 2019 és 2022 közötti időszakra hároméves keretmegállapodást írták alá. Ennek értelmében mindkét ország 230 ösztöndíj lehetőséget ajánl fel, beleértve az MsC, BsC, doktori képzésre vonatkozó, illetve a rövidebb időtartamú, kutató ösztöndíjakat.</p>
      <hr/>
      <p>
        <b>Kínai partner</b>
      </p>
      <p>Palkovics László elmondta: az új keretmegállapodás immár a szakképzési együttműködést is magában foglalja. Ez elsőként Magyarországon Békéscsabán valósul meg egy kínai partnerrel.</p>
      <hr/>
      <p>Palkovics László rámutatott: Kína Egy övezet, egy út nevű globális gazdasági és infrastrukturális kezdeményezése – az ókori Selyemúttal ellentétben – nem csupán az áruk és szolgáltatások áramlásának eszköze. Magában foglalja az oktatás és a kutatás területén folytatott együttműködést is. A két ország fizikai távolságát kiküszöbölendő olyan konstrukciók kidolgozására van szükség, mint az intézmények megjelenítése – fogalmazott. Hozzátette: Magyarországon több kínai egyetem kínál már kihelyezett képzéseket. Példaként említette a sanghaji Fudan Egyetemnek a budapesti Corvinus Egyetemen tavaly óta elérhető képzését. A kihelyezett képzéseken túl azonban azt szeretnék, hogy a legelső Európában működő kínai egyetem Magyarországon jöjjön létre.</p>
    </article>
  </body>
</html>