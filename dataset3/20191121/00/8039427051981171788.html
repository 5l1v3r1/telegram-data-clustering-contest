<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=960129"/>
    <meta property="og:site_name" content="Andhrajyothy"/>
    <meta property="article:published_time" content="2019-11-21T00:22:45+00:00"/>
    <meta property="og:title" content="రుణ ఎగవేతలపై సెబీ ఉక్కుపాదం"/>
    <meta property="og:description" content="ADVT"/>
  </head>
  <body>
    <article>
      <h1>రుణ ఎగవేతలపై సెబీ ఉక్కుపాదం</h1>
      <address>
        <time datetime="2019-11-21T00:22:45+00:00">21 Nov 2019, 00:22</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>30 రోజులు దాటితే సమాచారం ఇవ్వడం తప్పనిసరి</b>
        </li>
        <li>
          <b>బోర్డు సమావేశంలో నిర్ణయం</b>
        </li>
      </ul>
      <p><b>న్యూఢిల్లీ :</b> బ్యాంకులు, ఆర్థిక సంస్థల నుంచి తీసుకున్న రుణాలు, వాటిపై వడ్డీలు ఎగవేసే లిస్టెడ్‌ కంపెనీలకు ముకుతాడు వేసే దిశగా సెబీ చర్యలు తీసుకుంది. తీసుకున్న రుణానికి చెందిన ప్రిన్సిపల్‌, దానిపై వడ్డీ చెల్లించేందుకు అంతకు ముందు కుదిరిన ఒప్పందంలో నిర్దేశించిన తేదీ నుంచి 30 రోజులు దాటినా బకాయి చెల్లించలేకపోతే ఆ క్షణం నుంచి 24 గంటల్లోగా ఆ విషయాన్ని సెబీకి తెలియచేయాలని ఆదేశించింది. రుణ ఎగవేతలకు సంబంధించిన వ్యవహారాల వెల్లడి మరింత మెరుగుపడడంతో పాటు పారదర్శకతకు అది దారి తీస్తుందని సెబీ చైర్మన్‌ అజయ్‌ త్యాగి అన్నారు. ఈ చర్య వల్ల ఆయా కంపెనీల్లో ఇన్వెస్ట్‌ చేసే వారికి కూడా కంపెనీ ఆర్థిక స్థితికి సంబంధించిన సమాచారం ముందస్తుగానే అందుబాటులో ఉంటుంది. దాన్ని బట్టి ఆ కంపెనీ రుణపత్రాల వంటి వాటిలో ఇన్వెస్ట్‌ చేయాలా వద్దా అనేది వారు నిర్ణయించుకోగలుగుతారు. 2020 జనవరి ఒకటో తేదీ నుంచి ఈ నిబంధన అమలులోకి వస్తుందని ఆయన అన్నారు.</p>
      <p> </p>
      <p>
        <b>రైట్స్‌ ఇష్యూ కాలవ్యవధి 31 రోజులే</b>
      </p>
      <p>లిస్టెడ్‌ కంపెనీలకు రైట్స్‌ ఇష్యూ పూర్తి చేయాల్సిన కాలపరిమితిని 31 రోజులకు కుదిస్తూ బోర్డు నిర్ణయం తీసుకుంది. ప్రస్తుతం అది 55 రోజులుంది. ఈ ఇష్యూల్లో షేర్లకు దరఖాస్తు చేసే వారందరికీ అస్బా (దరఖాస్తు చేసుకుంటున్న షేర్ల విలువకు సమానమైన మొత్తాన్ని బ్యాంకు ఖాతాలో బ్లాక్‌ చేయడం) తప్పనిసరి చేసింది.</p>
      <p> </p>
      <p>
        <b>పీఎంఎస్‌ పెట్టుబడి పరిమితి పెంపు</b>
      </p>
      <p>చిన్న ఇన్వెస్టర్లు పోర్ట్‌ఫోలియో మేనేజ్‌మెంట్‌ సర్వీసులకు (పీఎంఎస్‌) దూరంగా ఉండేలా చేసేందుకు ఇలాంటి స్కీమ్‌లలో పెట్టుబడి పరిమితిని రూ.50 లక్షలకు పెంచింది. ప్రస్తుతం గరిష్ఠ పరిమితి రూ.25 లక్షలుంది. అలాగే పోర్ట్‌ఫోలియో మేనేజర్ల నెట్‌వర్త్‌ను రూ.2 కోట్ల నుంచి రూ.5 కోట్లకు పెంచా రు. ప్రస్తుతం ఆ సర్వీసులు అందిస్తున్న సంస్థలు కూడా 36 నెలల్లోగా ఈ నెట్‌వర్త్‌ సాధించాల్సి ఉంటుందని త్యాగి చెప్పారు.</p>
    </article>
  </body>
</html>