<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/prwtos-stoxos-toy-moyrinio-sthn-totenam-h-epistrofh-toy-gkareth-mpeil"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Πρώτος στόχος του Μουρίνιο στην Τότεναμ, η επιστροφή του Γκάρεθ Μπέιλ"/>
    <meta property="og:description" content="Ο Ζοσέ Μουρίνιο ανέλαβε την Τότεναμ, μετά από αpουσία ενός χρόνου επέστρεψε στη δράση και η Πρέμιερ Λιγκ ξαναπαίρνει φωτιά. Αρχής γενομένης βέβαια, με τα μεταγραφικά σενάρια των «πετεινών» και τα μελλοντικά σχέδια του Πορτογάλου τεχνικού στους Λονδρέζους. Σύμφωνα λοιπόν με τα βρετανικά ταμπλόιντ, ο ερχομός Μουρίνιο στην Τότεναμ ανοίγει για τα καλά το θέμα επιστροφής του Γκάρεθ Μπέιλ στην ομάδα που τον ανέδειξε, καθώς ο Πορτογάλος τον θέλει όσο τίποτε άλλο στην ομάδα."/>
  </head>
  <body>
    <article>
      <h1>Πρώτος στόχος του Μουρίνιο στην Τότεναμ, η επιστροφή του Γκάρεθ Μπέιλ</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Αντώνης Φουντής</a></address>
      <h4>Ο Ζοσέ Μουρίνιο ανέλαβε την Τότεναμ, μετά από αpουσία ενός χρόνου επέστρεψε στη δράση και η Πρέμιερ Λιγκ ξαναπαίρνει φωτιά. Αρχής γενομένης βέβαια, με τα μεταγραφικά σενάρια των «πετεινών» και τα μελλοντικά σχέδια του Πορτογάλου τεχνικού στους Λονδρέζους. Σύμφωνα λοιπόν με τα βρετανικά ταμπλόιντ, ο ερχομός Μουρίνιο στην Τότεναμ ανοίγει για τα καλά το θέμα επιστροφής του Γκάρεθ Μπέιλ στην ομάδα που τον ανέδειξε, καθώς ο Πορτογάλος τον θέλει όσο τίποτε άλλο στην ομάδα.</h4>
      <p><b>Τον Μπέιλ είχαν πουλήσει οι «πετεινοί» το 2013 στη Ρεάλ Μαδρίτης με ποσό ρεκόρ 101 εκατ. ευρώ, αλλά ο Ουαλός έξι χρόνια τώρα στη Μαδρίτη έχει κινηθεί σε ρηχά νερά και συχνά πυκνά βρίσκεται στο στόχαστρο των φίλων των «μερένχες»</b>. Μάλιστα με την επιστροφή του <b>Ζιντάν </b>στον πάγκο της «βασίλισσας» <b>ο Μπέιλ είναι συνήθως αναπληρωματικός,</b> ενώ οι οπαδοί του ζητούν να φύγει εδώ και τώρα από την ομάδα!</p>
      <p>Κι εδώ μπαίνει ο <b>Μουρίνιο</b>, ο οποίος <b>θα προσπαθήσει να αποκτήσει τον Ουαλό επιθετικό</b> στις μεταγραφές του τώρα του Γενάρη. Ακόμα όμως κι αν δεν τα καταφέρει, θα επιχειρήσει να τον πάρει το καλοκαίρι.</p>
      <p>Πέρα όμως από τα βρετανικά ΜΜΕ ήρθε κι ένα δημοσίευμα της ισπανικής «As», που έγραψε ότι <i>«ο Μουρίνιο πιστεύει ότι ο Μπέιλ είναι από τους ποδοσφαιριστές που ταυτίζονται με την φιλοσοφία του παιχνιδιού του, πράγμα που τον κάνει αυτή την στιγμή να ετοιμάζει μια πρόταση για να αναγκάσει τους Μαδριλένους να παραχωρήσουν τον 30χρονο άσο».</i></p>
      <p><b><i>«Εάν ο Μπέιλ βρισκόταν στην πόρτα της εξόδου, θα πάλευα για εκείνον. Θα τον περίμενα στην άλλη πλευρά εκείνης της πόρτας» </i></b>ήταν η ατάκα που είχε πει ο <b>Μουρίνιο </b>πριν δύο χρόνια όταν έπαιζαν τότε τα σενάρια απόκτησης του από την <b>Μάντσεστερ</b> <b>Γιουνάιτεντ</b>. Σενάρια που αναθερμάνθηκαν ξανά με την πρόσληψη του Πορτογάλου τεχνικού στην Τότεναμ…</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>