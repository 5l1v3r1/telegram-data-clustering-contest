<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunyadan-spor/enver-cenk-sahinin-st-paulideki-sozlesmesi-karsilikli-feshedildi/1652211"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Enver Cenk Şahin'in St. Pauli'deki sözleşmesi karşılıklı feshedildi"/>
    <meta property="og:description" content="Barış Pınarı Harekatı'na destek verdiği paylaşımdan sonra Almanya İkinci Futbol Ligi ekibi St. Pauli'de kadro dışı bırakılan Enver Cenk Şahin'in, takımdaki sözleşmesi feshedildi."/>
  </head>
  <body>
    <article>
      <h1>Enver Cenk Şahin'in St. Pauli'deki sözleşmesi karşılıklı feshedildi</h1>
      <h2>Barış Pınarı Harekatı'na destek verdiği paylaşımdan sonra Almanya İkinci Futbol Ligi ekibi St. Pauli'de kadro dışı bırakılan Enver Cenk Şahin'in, takımdaki sözleşmesi feshedildi.</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">Erbil Başay  </a></address>
      <h4>Berlin</h4>
      <p><b>St. Pauli </b>kulübünden yapılan açıklamaya göre, 25 yaşındaki oyuncu<b> Enver Cenk Şahin</b>'in 30 Haziran 2021'e kadar geçerli sözleşmesinin feshi için anlaşma sağlandı. Anlaşmanın detaylarıyla ilgili açıklama yapılmaması kararlaştırıldı. </p>
      <p>St. Pauli kulübü yöneticilerinden Andreas Bornemann, iki taraf için de iyi bir karar verildiğini kaydetti. </p>
      <h3>Enver Cenk Şahin'den teşekkür mesajı</h3>
      <p>Enver Cenk Şahin, sosyal medya hesaplarından teşekkür mesajı yayımladı. </p>
      <p>Enver Cenk Şahin, mesajında şu ifadelere yer verdi:</p>
      <p>"Bu noktaya ülkemin toprakları, takımları ve bana güvenen hocaları ile geldim. Türkiye'den ayrıldığım ilk günden bugüne kadar bir an olsun Türklüğümden gocunmadım, her zaman gururla Türk'üm dedim. Çok şükür bu gururu bu kez bana inanan, arkamda duran tüm ülkem sayesinde tekrar yaşadım. Kulüple olan sözleşmem karşılıklı olarak feshedildi. Desteğini hissettiren herkese teşekkür ederim."</p>
      <p>Futbolcu Enver Cenk Şahin, Instagram hesabından geçen ay, "Kahraman Mehmetçiğimizin ve ordumuzun yanındayız. Dualarımız sizinle." paylaşımını yaparak, Türkiye’nin güney sınırında oluşturulmaya çalışılan terör koridorunu yok etmek ve bölgeye barış ve huzuru getirmek amacıyla gerçekleştirilen Barış Pınarı Harekatı'na desteğini bildirmişti. </p>
      <p>Bu paylaşımın ardından St. Pauli Kulübünden yapılan açıklamada, Enver Cenk'in antrenmanda yer almayacağı ve maçlarda oynamayacağı belirtilmiş, bu karara da kulübün değerlerine aykırı davranış ve oyuncunun korunması gerekçe gösterilmişti.</p>
      <p>Başka takımda antrenman yapma ve takım aramasına izin verilen futbolcu, Medipol Başakşehir ile idmanlara çıkmaya başlamıştı. </p>
      <related>
        <a href="https://www.aa.com.tr/tr/dunyadan-spor/enver-cenk-sahinin-st-paulideki-sozlesmesi-karsilikli-feshedildi/1652211"/>
        <a href="https://www.aa.com.tr/tr/dunya/tel-abyad-sinir-kapisi-suriye-ile-turkiye-arasinda-gonul-koprusu-olacak/1652010"/>
        <a href="https://www.aa.com.tr/tr/baris-pinari-harekati/tel-abyadda-mutluluk-ve-huznu-bir-arada-yasadilar/1651580"/>
        <a href="https://www.aa.com.tr/tr/baris-pinari-harekati/bakan-akar-yasaklanan-hicbir-muhimmati-veya-kimyasal-silahi-kullanmadik/1651521"/>
        <a href="https://www.aa.com.tr/tr/baris-pinari-harekati/tsk-unsurlarina-saldiri-duzenleyen-7-ypg-pkkli-terorist-etkisiz-hale-getirildi/1651405"/>
        <a href="https://www.aa.com.tr/tr/analiz/gorus-iran-in-kurt-meselesi-iki-ucu-keskin-bicak/1650801"/>
      </related>
    </article>
  </body>
</html>