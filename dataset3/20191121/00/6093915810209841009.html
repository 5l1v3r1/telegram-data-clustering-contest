<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/sports/item/489634-afieromeni-sta-thymata-troxaion-dystyximaton-i-11i-agonistiki-tis-super-league-video"/>
    <meta property="og:site_name" content="thestival.gr"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Αφιερωμένη στα θύματα τροχαίων δυστυχημάτων η 11η αγωνιστική της Super League (VIDEO)"/>
    <meta property="og:description" content="Την απόφαση να αφιερώσει την 11η αγωνιστική στην Παγκόσμια Ημέρα Μνήμης για τα Θύματα των Τροχαίων Δυστυχημάτων πήρε η διοργανώτρια Αρχή του πρωταθλήματος."/>
  </head>
  <body>
    <article>
      <h1>Αφιερωμένη στα θύματα τροχαίων δυστυχημάτων η 11η αγωνιστική της Super League (VIDEO)</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Γιωργος Παναγιωτιδης</a></address>
      <p>Την απόφαση να αφιερώσει την 11η αγωνιστική στην Παγκόσμια Ημέρα Μνήμης για τα Θύματα των Τροχαίων Δυστυχημάτων πήρε η διοργανώτρια Αρχή του πρωταθλήματος.</p>
      <p>Μητσιμπόνας, Κατσούρης, Μουσιάρης, Κουκουλίτσιος, Μήλος, Γκοΐκοβιτς, Αντεφέμι, Νίκας, Μαλής. Όλοι τους έχασαν τη ζωή τους στην άσφαλτο.</p>
      <p>Η Super League και όλες οι ομάδες του Πρωταθλήματος, παίρνουν την πρωτοβουλία και προβάλλουν ενεργά την εκστρατεία ενημέρωσης και ευαισθητοποίησης της κοινωνίας, αφιερώνοντας την 11η αγωνιστική (23 και 24 Νοεμβρίου), στην Παγκόσμια Ημέρα Μνήμης Θυμάτων Τροχαίων Δυστυχημάτων.</p>
      <p>
        <b>Η ανακοίνωση της Λίγκας:</b>
      </p>
      <p>Τα τροχαία δυστυχήματα αποτελούν μια διαρκή μάστιγα που πλήττει χιλιάδες οικογένειες, οι οποίες καλούνται να ζήσουν με την ανείπωτη πίκρα της απώλειας προσφιλών τους προσώπων, με τα θύματα στους δρόμους να ανέρχονται σε εκατοντάδες κάθε χρόνο.</p>
      <p>Σύσσωμη η ποδοσφαιρική οικογένεια της Super League, όλες οι ομάδες, όλοι οι ποδοσφαιριστές, τιμούν τη μνήμη των θυμάτων, αφού και το ίδιο το ποδόσφαιρο έχει σε πολλές περιπτώσεις θρηνήσει νεκρούς, ποδοσφαιριστές και φιλάθλους, στην άσφαλτο.</p>
      <p>Με αφορμή την Παγκόσμια Ημέρα Μνήμης Θυμάτων Τροχαίων Δυστυχημάτων που τιμάται κάθε τρίτη Κυριακή του Νοεμβρίου, με πρωτοβουλία της Super League και όλων των ομάδων, και σε συνεργασία με τον Π.Σ.Α.Π. και τον πανελλαδικό σύλλογο «SOS Τροχαία Εγκλήματα», αναδεικνύεται το μεγάλο αυτό κοινωνικό πρόβλημα.</p>
      <p>Πριν από την έναρξη των αγώνων της 11ης ημέρας του Πρωταθλήματος Super League, οι ποδοσφαιριστές θα παραταχθούν κρατώντας το μήνυμα «Οδηγώ υπεύθυνα και προσεκτικά!» ενώ παράλληλα, βίντεο στο οποίο συμμετέχουν ποδοσφαιριστές από όλες τις ομάδες θα προβληθεί στους πίνακες των γηπέδων, στις επίσημες ιστοσελίδες και τα social media των ομάδων.</p>
      <p>
        <b>Λυσάνδρου: «Στέλνουμε όλοι ένα μήνυμα, οδηγώ υπεύθυνα και προσεκτικά»</b>
      </p>
      <p>Ο πρόεδρος της Super League Μηνάς Λυσάνδρου σημείωσε:</p>
      <p>
        <i>«Πήραμε την πρωτοβουλία, ως διοργανώτρια αρχή, με όλες τις ομάδες μαζί, να αναδείξουμε στους αγώνες της 11ης αγωνιστικής ημέρας του Πρωταθλήματος Super League, ένα ζήτημα μεγάλης κοινωνικής σημασίας, τα τροχαία δυστυχήματα, έναν «ακήρυκτο πόλεμο» με εκατοντάδες θύματα κάθε χρόνο, ο οποίος εκτυλίσσεται καθημερινά στους δρόμους και βυθίζει στο πένθος οικογένειες σε όλη την Ελλάδα.</i>
      </p>
      <p>
        <i>Εκφράζουμε την πεποίθηση ότι αυτή η πρωτοβουλία που ανέλαβε η Super League και την οποία στήριξαν από την πρώτη στιγμή όλες οι ομάδες, θα συμβάλλει στην ευαισθητοποίηση και την ενημέρωση της κοινωνίας, θα μας κάνει όλους να αναλογιστούμε τις τραγικές συνέπειες ενός τροχαίου δυστυχήματος και θα μας κάνει όλους να είμαστε πιο προσεκτικοί όταν οδηγούμε.</i>
      </p>
      <p>
        <i>Αξιοποιώντας τη μεγάλη δυναμική του ποδοσφαίρου, ως του πιο δημοφιλούς αθλήματος στην Ελλάδα, θέλουμε να τιμήσουμε τη μνήμη των συνανθρώπων μας που χάθηκαν σε τροχαία δυστυχήματα, αλλά και να δώσουμε το έναυσμα για σοβαρή συζήτηση γύρω από το μεγάλο αυτό κοινωνικό ζήτημα.</i>
      </p>
      <p>
        <i>Η Super League, όλες οι ομάδες, όλοι οι ποδοσφαιριστές, στέλνουμε μαζί ένα μήνυμα: Οδηγώ υπεύθυνα και προσεκτικά! Η αξία της ζωής είναι ανεκτίμητη!</i>
      </p>
      <p>
        <i>Η οδική ασφάλεια είναι ευθύνη όλων μας! Μαζί μπορούμε να κάνουμε τους δρόμους ασφαλείς!»</i>
      </p>
      <p>
        <b>Μπαντής: «Παίζουμε γι’ αυτούς που λείπουν»</b>
      </p>
      <p>Ο πρόεδρος του Π.Σ.Α.Π. Γιώργος Μπαντής, τόνισε:</p>
      <p>«<i>Παίζουμε γι' αυτούς που λείπουν. Παίζουμε για τον Μητσιμπόνα, τον Κατσούρη, τον Μουσιάρη, τον Κουκουλίτσιο, τον Μήλο, τον Γκοΐκοβιτς, τον Αντεφέμι, τον Νίκα, τον Μαλή. Παίζουμε για όλους τους ανώνυμους αθλητές που έφυγαν νωρίς τόσο άδικα.</i></p>
      <p>
        <i>Παίζουμε για τα παιδιά της κερκίδας που δυστυχώς ο δρόμος προς την μεγάλη τους αγάπη βάφτηκε με αίμα.</i>
      </p>
      <p>
        <i>Είμαστε εδώ ως αθλητές με πράξεις και όχι με ευχόλογα, έχοντας τη δύναμη να οδηγήσουμε τη νέα γενιά σε έναν δρόμο όπου θα κυριαρχεί η οδική ασφάλεια.</i>
      </p>
      <p>
        <i>Είμαστε εδώ ως αθλητές να φωνάξουμε δυνατά πως " τα παιχνίδια είναι για τα γήπεδα και όχι για τους δρόμους, πολιτεία και πολίτες αν θέλουμε μπορούμε να το σταματήσουμε, όχι άλλες χαμένες ζωές στην άσφαλτο».</i>
      </p>
      <p>
        <b>Κουβίδης: «Κανένας θάνατος στο δρόμο δεν είναι αποδεκτός!»</b>
      </p>
      <p>Ο πρόεδρος του πανελλαδικού συλλόγου «SOS Τροχαία Εγκλήματα», Γιώργος Κουβίδης δήλωσε:</p>
      <p>
        <i>«Σκεφτόμαστε, Σεβόμαστε και Τιμάμε, όλους αυτούς που χάθηκαν στους δρόμους, τα παιδιά μας, τα αδέρφια μας, τους συντρόφους, τους γονείς, τους φίλους, τους γνωστούς και τους άγνωστους, αυτούς που συνέχισαν να ζουν με σοβαρά προβλήματα μετά από ένα τραυματισμό, όλους αυτούς που ο παραλογισμός έμελε να μας ενώσει. Ενώνουμε τις φωνές μας για να διεκδικήσουμε το ένα και μοναδικό αίτημα: Κανένας Θάνατος στο Δρόμο δεν είναι αποδεκτός!</i>
      </p>
      <p>
        <i>Για αρκετούς μπορεί ένα τέτοιο αίτημα να φαντάζει ουτοπικό. Αλλά αν αυτό είναι ουτοπία τι είναι άραγε η αποδοχή του τροχαίου θανάτου σαν κάτι το φυσιολογικό.</i>
      </p>
      <p>
        <i>Ρεαλισμός; Πρόοδος; Ας απαντήσει μέσα του ο καθένας που θεωρεί κάποιον αριθμό θανάτων στο οδικό δίκτυο σαν αναπόφευκτο, πόσα μέλη της οικογένειας του θα θεωρούσε φυσιολογικό να χάσουν τη ζωή τους ή να μείνουν ανάπηρα στην άσφαλτο;</i>
      </p>
      <p>
        <i>Πως μπορούμε αυτό που θεωρούμε αδιανόητο για μας και την οικογένεια μας να το θεωρούμε αποδεκτό και φυσικό για την κοινωνία;</i>
      </p>
      <p>
        <i>Όχι άλλες χαμένες ζωές στην άσφαλτο!»</i>
      </p>
      <figure>
        <iframe src="https://www.youtube.com/embed/DHHCGETqH_I" width="560" height="315" data-service="Youtube" scrolling="no"/>
      </figure>
    </article>
  </body>
</html>