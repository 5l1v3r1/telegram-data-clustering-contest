<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23504108-mae-bogdan-aurescu-precizat-bruxelles-romania-nu-impartaseste-opiniile-potrivit-carora-nato-criza.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T00:09:00+00:00"/>
    <meta property="og:title" content="MAE: Bogdan Aurescu a precizat la Bruxelles că România nu împărtășește opiniile potrivit cărora NATO ar fi în criză"/>
    <meta property="og:description" content="Ministrul Bogdan Aurescu a afirmat miercuri, la lucrările reuniunii miniştrilor de externe din statele membre NATO de la Bruxelles, că România nu împărtăşeşte opiniile conform cărora"/>
  </head>
  <body>
    <article>
      <h1>MAE: Bogdan Aurescu a precizat la Bruxelles că România nu împărtășește opiniile potrivit cărora NATO ar fi în criză</h1>
      <address><time datetime="2019-11-21T00:09:00+00:00">21 Nov 2019, 00:09</time> by <a rel="author">S.J.</a></address>
      <p><b>Ministrul Bogdan Aurescu a afirmat miercuri, la lucrările reuniunii miniştrilor de externe din statele membre NATO de la Bruxelles, că România nu împărtăşeşte opiniile conform cărora Alianţa este în criză, informează MAE, conform Agerpres.<br/></b><br/>Potrivit unui comunicat transmis de Ministerul Afacerilor Externe (MAE), şeful diplomaţiei române a precizat că „România nu împărtăşeşte opiniile conform cărora Alianţa este în criză şi a subliniat că procesul de adaptare a NATO trebuie să continue”.<br/><br/>„Orice proces de reflecţie pe tema viitorului Alianţei trebuie, în viziunea României, să poată identifica eventualele probleme interne şi provocările externe ale NATO, să faciliteze procesul de adaptare a Alianţei şi să înlăture orice percepţii - care sunt oricum eronate - cum că Alianţa ar fi în criză. Un astfel de proces ar putea conduce, în opinia ministrului român de externe, la modernizarea conceptului strategic al NATO”, se arată în comunicat.<br/><br/>Bogdan Aurescu a subliniat importanţa deosebită a unităţii şi solidarităţii statelor aliate, în perspectiva reuniunii la cel mai înalt nivel de la Londra, subliniind importanţa unui mesaj puternic de susţinere a Articolului 5 al Tratatului de la Washington. A prezentat contribuţiile concrete ale României în acest sens, materializate atât în asigurarea resurselor necesare pentru modernizarea forţelor armate naţionale, cât şi în contribuţiile semnificative la operaţiile şi misiunile aliate.<br/><br/>El a evidenţiat necesitatea continuării progreselor concrete în implementarea deciziilor adoptate, inclusiv cele vizând flancul estic al Alianţei în ansamblul său. În acest context, a subliniat importanţa implementării depline a deciziilor referitoare la regiunea Mării Negre şi a asigurării unor contribuţii sporite din partea aliaţilor, în vederea consolidării posturii aliate de descurajare şi apărare în această regiune, în plan terestru, maritim şi aerian.<br/><br/>Ministrul Bogdan Aurescu a punctat importanţa dezvoltării, în continuare, a dialogului şi cooperării practice cu Georgia, Ucraina şi Republica Moldova, pentru creşterea rezilienţei acestora în faţa provocărilor interne şi externe. De asemenea, a subliniat importanţa sinergiei şi complementarităţii depline între NATO şi UE în domeniul securităţii şi apărării, element foarte important în menţinerea unităţii transatlantice, menţionează MAE.<br/><br/>În cadrul dineului de lucru a avut loc un schimb de opinii cu privire la contextul global de securitate şi implicaţiile acestuia pentru Alianţă, pentru un răspuns eficient la provocările actuale şi viitoare. Miniştrii au discutat despre modalităţile de abordare coordonată a unor teme de interes strategic: Rusia, China şi controlul armamentelor. În intervenţia sa, ministrul român de externe a exprimat convingerea că multiplicarea provocărilor şi ameninţărilor la nivel global fac cu atât mai necesară menţinerea unei abordări unitare din partea statelor aliate, atât în cadrul NATO, cât şi în alte formate la care participă acestea.<br/><br/>Aurescu s-a referit la importanţa păstrării abordării actuale cu privire la Rusia, subliniind că o schimbare a acestei abordări nu poate avea loc decât în condiţiile revenirii la respectarea de către partea rusă a dreptului internaţional şi a angajamentelor asumate. El a precizat că principiile şi valorile euroatlantice trebuie să rămână reperele în interacţiunea NATO cu alţi actori internaţionali.<br/><br/>În acest context, Aurescu a evidenţiat necesitatea păstrării şi consolidării actualelor aranjamente în domeniul controlului armamentelor. În egală măsură, ministrul Aurescu a prezentat evoluţiile recente din Republica Moldova şi a subliniat că orice evoluţie spre soluţionarea conflictului transnistrean trebuie să aibă loc cu respectarea frontierelor internaţional recunoscute ale Republicii Moldova şi fără afectarea vectorului său european de politică externă.<br/><br/>Reuniunea a reprezentat un moment important în pregătirea Reuniunii şefilor de stat şi de guvern aliaţi de la Londra, din 3-4 decembrie. Programul a inclus două sesiuni de lucru în format aliat: o reuniune a Consiliului Nord-Atlantic şi un dineu de lucru. Miniştrii au adoptat o serie de decizii referitoare la recunoaşterea spaţiului cosmic ca domeniu operaţional al Alianţei, la consolidarea rolului NATO în domeniul securităţii energetice şi la continuarea participării aliate la eforturile internaţionale privind combaterea terorismului.<br/><br/>În acelaşi timp, au fost evaluate progresele înregistrate în implementarea măsurilor referitoare la Marea Neagră decise la reuniunea ministerială de externe de la Washington, din 3-4 aprilie. <br/><br/>De asemenea, a avut loc o discuţie cuprinzătoare despre situaţia de securitate în regiunile Mării Baltice, Mării Negre, Mării Mediterane şi Atlanticului de Nord şi deciziile adoptate de NATO pentru a răspunde riscurilor şi provocărilor care afectează aceste regiuni, mai informează MAE. <br/><br/><br/></p>
    </article>
  </body>
</html>