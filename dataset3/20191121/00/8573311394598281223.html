<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/viaggi-traveller/notizie-viaggio/2019/11/21/voli-green-easyjet-impatto-zero-futuro-un-aereo-elettrico-cosa-cambia"/>
    <meta property="og:site_name" content="VANITY FAIR"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Voli green: easyJet a impatto zero e nel futuro un aereo elettrico"/>
    <meta property="og:description" content="L'ultima novità è di easyJet, che si impegna a compensare del 100% le emissioni dei suoi voli in Europa. Ma, spinte da una nuova coscienza ambientale (e dal flight shaming), sempre più compagnie si impegnano per la sostenibilità. Cambia molto, anche per noi"/>
  </head>
  <body>
    <article>
      <h1>Voli green: easyJet a impatto zero e nel futuro un aereo elettrico</h1>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://www.vanityfair.it/author/fsalsi" target="_blank">Fabiana Salsi</a></address>
      <slideshow>
        <figure>
          <img src="https://images.vanityfair.it/wp-content/uploads/2017/07/28135433/easyjetL-950x684.jpg"/>
        </figure>
        <figure>
          <img src="https://images.vanityfair.it/gallery/116840/Big/d66801ac-9525-42e4-a0d7-682dd26ac476.jpg"/>
          <figcaption><b>easyJet</b><br/><b>easyJet </b>diventa prima compagnia al mondo a impatto zero: stanzia 25milioni di sterline per compensare la Co2 emessa durante tutti i suoi voli in Europa. Intanto ha anche messo in atto misure per ridurre il dispendio energetico pianificando investimenti per sviluppare nuove tecnologie green. Sta supportando Wright Electric, start-up americana che si è posta l’obiettivo di produrre un aereo completamente elettrico da impiegare sui voli a corto raggio, e ora ha siglato una partnership con Airbus per un progetto comune di ricerca su <b>aerei ibridi ed elettrici.</b></figcaption>
        </figure>
        <figure>
          <img src="https://images.vanityfair.it/gallery/116840/Big/fa7ce12a-b8ca-4ba6-8963-7f252f1c2b68.jpg"/>
          <figcaption><b>KLM</b><br/><b>CO2ZERO di KLM</b> è un programma per la compensazione di emissioni che prevede un contributo volontario dei passeggeri calcolato in base alla distanza del volo prenotato e del tipo di aeromobile impiegato per quel volo È una delle tante iniziative per la sostenibilità di <b>KLM</b> che, tra le altre cose, contribuisce alle attività di ricerca dell'Università di Delft per  "Flying-V", aereo del futuro (in foto) in grado di usare il 20% in meno di carburante rispetto all'Airbus A350 (l'aereo più performante di oggi), e inoltre è la prima compagnia aerea al mondo ad investire in carburante sostenibile su larga scala.</figcaption>
        </figure>
        <figure>
          <img src="https://images.vanityfair.it/gallery/116840/Big/3183fe2f-ac0b-4d9e-9014-df61aa5ba1a1.jpg"/>
          <figcaption><b>Ryanair</b><br/>Anche Ryanair propone un <b>programma volontario di compensazioni</b>: la percentuale di partecipazione è stata molto bassa  -il 2% - ma finora sono stati raccolti <b>2,5 milioni di euro</b> che sono stati usati per progetti ambientali in tutto il mondo. Tra questi <b>Improved Cookstoves Project</b> grazie al quale sono state appena distribuite migliaia di cucine a biomassa ad alta efficienza energetica in Uganda. Contemporaneamente l'azienda investe nuovi aerei che trasporteranno il 4% in più di passeggeri ma ridurranno il consumo di combustibile del 16% e le emissioni sonore del 40%, e ha annunciato di voler arrivare entro il 2030 a ridurrete  emissioni di CO2 del 10% da 66 g a 60 g per passeggero/Km.</figcaption>
        </figure>
        <figure>
          <img src="https://images.vanityfair.it/gallery/116840/Big/6dd67173-e84e-47d4-a3ba-96112ec74487.jpg"/>
          <figcaption><b>AirFrance</b><br/>AirFrance compenserà <b>il 100% delle emissioni di CO2 di tutti i voli nazionali </b>a partire dal 1 gennaio 2020: ogni passeggero potrà versare la cifra necessaria per compensare le emissioni del proprio viaggio e i fondi raccolti serviranno a finanziare progetti certificato (una rivoluzione se si considera che la compagnia opera una media di oltre 450 voli al giorno e più di 57.000 passeggeri), intanto è già operativa una nuova flotta con aerei di ultima generazione come l'Airbus A350 che consuma il 25% in meno, e entro la fine dell'anno  - tra le altre iniziative - la compagnia <b>eliminerà 210 milioni di oggetti in plastica monouso </b>sostituendoli con oggetti sostenibili.</figcaption>
        </figure>
        <figure>
          <img src="https://images.vanityfair.it/gallery/116840/Big/967eabcd-c350-413e-ae37-6b47ef7ec1de.jpg"/>
          <figcaption><b>Cathay Pacific</b><br/>Tra le politiche per la sostenibilità di Cathay Pacific il programma<b> FLY Greener</b>: il primo di questo tipo offerto da un vettore asiatico, offre ai clienti la possibilità di acquistare "compensazioni di carbonio" per finanziare progetti che riducono o prevengono le emissioni di CO2.. La compagnia, inoltre, partecipa a progetti di ricerca per biocarburanti, rinnova la flotta per volare su velivoli più efficienti, e anche a bordo ha intrapreso una serie di <b>misure green</b>: non usa più cannucce di plastica, e offre prodotti sostenibili, dalle coperte realizzate con materiali riciclati ai tovaglioli derivati al 70% da canna da zucchero.</figcaption>
        </figure>
        <figure>
          <img src="https://images.vanityfair.it/gallery/116840/Big/e9ccc0d5-189d-48e3-9fda-703e031a928a.jpg"/>
          <figcaption><b>Lufthansa</b><br/>Da gennaio 2020 con le nuove<b> Corporate Value Fares </b>del Gruppo Lufthansa, i clienti aziendali possono volare a zero emissioni di CO2 sui voli Lufthansa, SWISS e Austrian Airlines in Europa. Così la compensazione delle emissioni di CO2 è inclusa automaticamente nelle tariffe, e servirà a vari progetti per la riduzione delle emissioni di gas serra: per esempio un progetto di rimboschimento in Nicaragua e impianti fotovoltaici nella Repubblica Dominicana.</figcaption>
        </figure>
        <figure>
          <img src="https://images.vanityfair.it/gallery/116840/Big/2e93289a-d684-44bc-bbd1-19106d5ad130.jpg"/>
          <figcaption><b>Lufthansa</b><br/><b>Tra le ultime novità di Lufthansa anche Compensaid:</b> la nuova piattaforma di sostenibilità. Mostra ai viaggiatori gli effetti climatici di voli di compagnie di tutto il mondo: basta inserire i dati del biglietto per conoscere l'efficienza dell'aeromobile, il consumo di carburante, le relative emissioni di CO2. A questo punto si può scegliere se pagare un contributo per acquistare carburante green che Lufthansa si impegna a utilizzare per i suoi voli nell'arco di sei mesi, o sostenere un progetto per l'ambiente per ridurre le emissioni di CO2 a lungo termine.  <a href="https://compensaid.com/contribute/flights">compensaid.com</a></figcaption>
        </figure>
        <figure>
          <img src="https://images.vanityfair.it/gallery/116840/Big/7c2a0d58-9d29-44cb-9ffb-875f6dc95aaa.jpg"/>
          <figcaption><b>British Airways</b><br/>Da gennaio 2020 <b>British Airways</b> compenserà le emissioni di carbonio su tutti i suoi voli nazionali: la compagnia prevede un investimento di 6,5 miliardi di sterline nei prossimi cinque anni che serviranno a comprare aerei più efficienti e a sostenere, tra gli altri, progetti di ricerca per combustibili più sostenibili e programmi di protezione e riforestazione della foresta pluviale.</figcaption>
        </figure>
        <figcaption>Le politiche per la sostenibilità delle compagnie aeree</figcaption>
      </slideshow>
      <p>
        <b>L'ultima novità è di easyJet, che si impegna a compensare del 100% le emissioni dei suoi voli in Europa. Ma, spinte da una nuova coscienza ambientale (e dal flight shaming), sempre più compagnie si impegnano per la sostenibilità. Cambia molto, anche per noi</b>
      </p>
      <p>Per inquinare meno dovremmo anche volare meno, dato che <b>i voli aerei sono tra i maggiori responsabili delle emissioni di Co2</b>:  secondo l’<b>Air Transport Action Group</b> nel 2018 nel mondo sono state emesse 42 miliardi di tonnellate di anidride carbonica, 895 delle quali solo da velivoli. Numeri enormi e destinati ad aumentare: secondo l<b>‘Airports Council International</b> (ACI) nel 2018 hanno viaggiato <b>8,8 miliardi di persone</b>, e entro il 2023 la cifra crescerà di quasi il 30%. Sempre che, però, <b>le cose cambino</b>.</p>
      <p><b>L’EFFETTO FLIGHT SHAMING</b><br/>Ora l’industria dell’aviazione deve fare i conti con la <b>coscienza ambientalista </b>dei viaggiatori e con il<b> «flight shaming»</b>, movimento che ormai in tutto il mondo riunisce chi <b>considera i viaggi aerei socialmente inaccettabili</b> proprio a causa del loro costo in termini di emissioni. I dati del WWF dicono che nella sola Svezia – dove è nato – il <b>flight shaming</b> ha contribuito alla rinuncia del 23% dei passeggeri a volare nel 2018, e la stessa Associazione internazionale dei trasporti aerei (Iata) ha riconosciuto che potrebbe pesare pesantemente sulla crescita futura del settore. Brian Pearce, economista di Iata, invocando un cambiamento ha dichiarato:<b>«</b><b>Il cambiamento climatico non è solo un problema per manifestanti o scienziati»</b>. «Se c’è un nome che tutti conoscono nel settore dell’aviazione sconosciuto un anno fa è quello di <b>Greta Thunberg»</b>, ha chiosato durante la stessa conferenza londinese con i big del settore Shai Weiss, chief executive di Virgin Atlantic.</p>
      <p><b>LA RIVOLUZIONE EASYJET</b><br/>Le compagnie perciò si affrettano mettendosi al passo: per responsabilità sociale, ma anche perché rischiano di perdere clienti, ora si impegnano <b>a «pagare» per quanto inquinano</b>. L’ultima novità è la più concreta, e riguarda <b>easyJet</b>, che diventa <b>prima compagnia al mondo a impatto zero</b>: ha appena annunciato di aver stanziato <b>25milioni di sterline per l’anno finanziario 2020</b> che serviranno a compensare la Co2 emessa durante tutti i suoi voli in Europa. L’anidride carbonica emessa sarà calcolata da un organismo indipendente che si occuperà di verificare anche che gli intenti vengano rispettati.</p>
      <p>Tra i progetti che finanzierà in questo modo, per esempio, <b>la riforestazione di alcune aree di Sud America e Africa</b>,  un impianto di <b>820mila pannelli solari nella regione di Tamil Nadu</b>, in India, una rete che consentirà un più facile accesso all’acqua potabile in zone dell’<b>Uganda e dell’Eritrea</b>. Intanto, dopo aver avviato politiche che hanno consentito di ridurre già di oltre un terzo (33,67%) le emissioni di anidride carbonica per passeggero/chilometro negli ultimi nove anni, easyJet ha anche messo in atto <b>misure per ridurre il dispendio energetico</b> pianificando investimenti per sviluppare nuove tecnologie green. Sta supportando <b><a href="https://www.vanityfair.it/viaggi-traveller/notizie-viaggio/2017/10/05/aereo-elettrico-easyjet-emissione-zero">Wright Electric, start-up americana che si è posta l’obiettivo di produrre un aereo completamente elettrico per easyJet </a></b>da impiegare sui voli a corto raggio, e ora ha siglato una <b>partnership con Airbus</b> per un progetto comune di ricerca su <b>aerei ibridi ed elettrici.</b></p>
      <p><b>METTERSI IN GIOCO<br/>Mentre easyJet precisa che gli investimenti non peseranno sui passeggeri</b> (anche se – immaginiamo noi – i fondi stanziati dipenderanno dai guadagni), sono già tante le compagnie che – oltre ad aver avviato progetti per l’ambiente – invece chiedono ai passeggeri stessi se hanno concretamente voglia di fare la propria parte, per esempio <b>versando volontariamente al momento dell’acquisto una cifra utile a compensare la C02 emessa durante il proprio viaggio</b>. In fondo basta poco: per compensare la Co2 di un volo da Amsterdam a Johannesburg servono circa 12 euro, 2 per un volo da Amsterdam a Vienna, e nel caso della danese KLM – che ci ha fornito questi dati – in tanti sono più che contenti di pagarla.</p>
      <p><b>CO2ZERO di KLM</b>, per esempio,<b> </b>prevede un contributo volontario calcolato in base alla distanza del volo prenotato e del tipo di aeromobile impiegato per quel volo, ed è un successo: nel 2018 (dato 2019 ancora non disponibile) sono stati <b>88.000 i passeggeri che hanno aderito, il doppio rispetto al 2017,</b> e i fondi sono stati utilizzati per riforestare alcune aree di Panama. «Lo sviluppo dell’aviazione ha portato moltissimi vantaggi alle persone di tutto il mondo, offrendo maggiori opportunità di collegamento. A questo privilegio si aggiunge <b>un’enorme responsabilità per il nostro pianeta»</b>, ha commentato a VanityFair.it Pieter Elbers, Presidente e CEO di KLM. L’azienda, poi, sta contribuendo alle attività di ricerca dell’Università di Delft per  <b><i>Flying-V</i></b>, aereo del futuro in grado di usare il 20% in meno di carburante rispetto all’Airbus A350 (l’aereo più performante di oggi) e sta lavorando al primo impianto europeo per produzione di carburante sostenibile.</p>
      <p>Non è la sola a impegnarsi: <b>nella gallery sopra </b>alcuni esempi di compagnie aree che stanno investendo nella sostenibilità con aerei più green, politiche di compensazione di anidride carbonica, scelte plastic free destinate finalmente a rivoluzionare in meglio il nostro modo di vivere il mondo e di scoprirlo. Tutto perché siamo noi, ora, a volere il cambiamento. <b>Sfogliate la gallery</b></p>
      <p> </p>
      <related>
        <h4>LEGGI ANCHE</h4>
        <a href="https://www.vanityfair.it/viaggi-traveller/notizie-viaggio/2019/09/25/overtourism-15-ricette-contro-il-troppo-turismo"/>
        <a href="https://www.vanityfair.it/viaggi-traveller/notizie-viaggio/2019/11/19/vacanze-low-cost-si-ma-difendiamo-la-liberta-di-viaggiare"/>
        <a href="https://www.vanityfair.it/viaggi-traveller/notizie-viaggio/2019/04/22/le-isole-senza-plastica-il-mare-e-piu-bello-plastic-free"/>
      </related>
    </article>
  </body>
</html>