<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742750"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T00:43:00+00:00"/>
    <meta property="og:title" content="จีนจับตาทรัมป์จะลงนามหรือวีโต้ร่างกฎหมายฮ่องกง"/>
    <meta property="og:description" content="ทำเนียบขาวยังสงวนท่าทีว่า ประธานาธิบดีโดนัลด์ ทรัมป์ จะลงนามอนุมัติหรือปัดตกร่างกฎหมายสนับสนุนฝ่ายผู้ประท้วงในฮ่องกง ที่สภาคองเกรสส่งขึ้นมาให้ลงนาม หลังผ่านความเห็นชอบด้วยคะแนนเสียงท่วมท้น ท่ามกลางการจับตาอย่างใกล้ชิดของจีน"/>
  </head>
  <body>
    <article>
      <h1>จีนจับตาทรัมป์จะลงนามหรือวีโต้ร่างกฎหมายฮ่องกง</h1>
      <address>
        <time datetime="2019-11-21T00:43:00+00:00">21 Nov 2019, 00:43</time>
      </address>
      <p>
        <b>ทำเนียบขาวยังสงวนท่าทีว่า ประธานาธิบดีโดนัลด์ ทรัมป์ จะลงนามอนุมัติหรือปัดตกร่างกฎหมายสนับสนุนฝ่ายผู้ประท้วงในฮ่องกง ที่สภาคองเกรสส่งขึ้นมาให้ลงนาม หลังผ่านความเห็นชอบด้วยคะแนนเสียงท่วมท้น ท่ามกลางการจับตาอย่างใกล้ชิดของจีน</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 20 พ.ย. ว่าสภาผู้แทนราษฎรสหรัฐมีมติเสียงข้างมากท่วมท้นในการประชุมเมื่อวันพุธ 417 ต่อ 1 เสียง ผ่านร่างกฎหมาย "สิทธิมนุษยชนและประชาธิปไตยฮ่องกง" ซึ่งมีสาระสำคัญรวมถึงการกำหนดให้กระทรวงการต่างประเทศสหรัฐต้องจัดทำรายงานอย่างน้อยปีละ 1 ครั้ง เพื่อยืนยันสถานะ "การปกครองตนเอง" ของฮ่องกง และเพื่อธำรงไว้ซึ่งสถานะพิเศษของเขตบริหารแห่งนี้ ในการเป็นศูนย์กลางการค้าและการเงินของโลก และจะช่วยให้ไม่ต้องถูกระงับหรือเพิกถอนสถานะพิเศษที่เกี่ยวข้อง ซึ่งได้รับจากรัฐบาลวอชิงตัน เมื่อปี 2535</p>
      <figure>
        <iframe src="https://www.youtube.com/embed/ljI9cORvnM8" width="640" height="360" data-service="Youtube" scrolling="no"/>
      </figure>
      <p><b>SCMP</b><br/><br/>ขณะเดียวกัน ร่างกฎหมายดังกล่าวยังระบุเรื่องการใช้มาตรการคว่ำบาตรกับ "เจ้าหน้าที่คนใดก็ตาม" ของทั้งรัฐบาลปักกิ่งและฮ่องกง หากละเมิดสิทธิมนุษยชนต่อพลเมืองฮ่องกง นอกจากนี้ ที่ประชุมยังมีมติเอกฉันท์ 417 ต่อ 0 เสียง สนับสนุนร่างกฎหมายห้ามผู้ประกอบการของสหรัฐส่งออกสินค้าทางทหารและอุปกรณ์ในการควบคุมฝูงชนให้แก่สำนักงานตำรวจฮ่องกง ซึ่งรวมถึงกระสุนยาง แก๊สน้ำตา และสเปรย์พริกไทย</p>
      <figure>
        <img src="https://www.dailynews.co.th/admin/upload/20191121/news_fTfBXjUzPA080416_533.jpg?v=20191121088?v=8538"/>
      </figure>
      <p> <br/>ทั้งนี้ การลงมติครั้งที่ 2 ของสภาผู้แทนราษฎรสหรัฐต่อร่างกฎหมายเรื่องฮ่องกง เกิดขึ้นเพียงวันเดียวหลังวุฒิสภามีมติเป็นเอกฉันท์ รับรองร่างกฎหมายดังกล่าว และทั้งสองสภาร่วมกัน "ปรับปรุง" เนื้อหาของร่างกฎหมายให้รวมเป็นฉบับเดียวกัน หลังจากนั้นนำร่างกฎหมายเข้าสู่การพิจารณาและการลงมติอีกครั้ง ต่อจากนี้ร่างกฎหมายรอเพียงการลงนามของประธานาธิบดีโดนัลด์ ทรัมป์ เพื่อให้มีผลบังคับใช้อย่างเป็นทางการเท่านั้น อย่างไรก็ตาม ทำเนียบขาวปฏิเสธให้ความเห็น ว่าผู้นำสหรัฐจะลงนามหรือวีโต้ร่างกฎหมาย โดยหากทรัมป์ใช้สิทธิ์ไม่อนุมัติ ร่างกฎหมายจะถูกตีกลับมายังสภาคองเกรส และทั้งสองสภาต้องลงมติด้วยเสียงสนับสนุนมากกว่า 2 ใน 3 เพื่อวีโต้อำนาจของประธานาธิบดี ซึ่งมีความเป็นไปได้สูง จากการที่ร่างกฎหมายผ่านความเห็นชอบด้วยคะแนนเสียงท่วมท้นจากทั้งสภาสูงและสภาล่าง<br/> <br/>ด้านกระทรวงการต่างประเทศจีนออกแถลงการณ์ประณามและเตือนเรื่อง "การตอบโต้" หากทรัมป์ลงนามอนุมัติ พร้อมทั้งเชิญนายเทอร์รี แบรนสแตด เอกอัครราชทูตสหรัฐ "เข้าพบหารือ" หลังจากนั้นรัฐบาลปักกิ่งยังไม่แสดงท่าทีใดอีก.<br/><br/><b>เครดิตภาพ : AFP</b></p>
    </article>
  </body>
</html>