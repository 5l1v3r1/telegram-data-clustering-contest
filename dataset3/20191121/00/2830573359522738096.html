<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/spal/2019/11/21-63609001/spal_colombarini_genoa_spero_di_vedere_aggressivita_e_voglia_di_vincere_/"/>
    <meta property="og:site_name" content="Tuttosport"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Spal, Colombarini: &quot;Genoa? Spero di vedere aggressività e voglia di vincere&quot;"/>
    <meta property="og:description" content="Il patron dei ferraresi: &quot;Petagna per noi è indispensabile. Lazzari? Sua cessione necessaria per rimanere in vita&quot;"/>
  </head>
  <body>
    <article>
      <h1>Spal, Colombarini: "Genoa? Spero di vedere aggressività e voglia di vincere"</h1>
      <h2>Il patron dei ferraresi: "Petagna per noi è indispensabile. Lazzari? Sua cessione necessaria per rimanere in vita"</h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p><b>FERRARA</b> - Il proprietario della <b>Spal</b> Simone <b>Colombarini</b> ha analizzato lo stato di forma dei suoi, a margine della presentazione della nuova partnership con VB Impianti, nuovo main sponsor per le prossime otto gare: <i>“La Spal è viva, la società è viva. Ci crediamo e faremo di tutto per raggiungere la salvezza in questa categoria e per poterci poi rafforzare dal punto di vista societario. Anche se bisogna stare attenti a non fare il passo più lungo della gamba, cercando di raggiungere il nostro obiettivo con un occhio ai bilanci”</i>. Già, il bilancio: <i>“La stagione 2019-20 è stata la prima con una plusvalenza importante, soprattutto in seguito alle cessioni di <b>Lazzari</b> e a quelle di altri giocatori, utili per raggiungere il pareggio di bilancio. Sono operazioni necessarie per rimanere in vita. Per continuare a mantenere un monte ingaggi come il nostro, che riteniamo adatto alla categoria, bisogna investire. Se oggi abbiamo una squadra interamente di proprietà è dovuto agli investimenti fatti in questi anni e a quelli che faremo”</i>.</p>
      <figure>
        <a href="https://www.tuttosport.com/foto/calcio/serie-a/2019/11/10-63262039/mandragora_scuote_l_udinese_petagna_fallisce_un_rigore_al_99_/">
          <img src="https://cdn.tuttosport.com/images/2019/11/10/171534019-2299bd5b-a167-4c7b-93a1-0d2a5b086863.jpg"/>
        </a>
        <figcaption>Mandragora scuote l'Udinese, Petagna fallisce un rigore al 99'!<br/><a href="https://www.tuttosport.com/foto/calcio/serie-a/2019/11/10-63262039/mandragora_scuote_l_udinese_petagna_fallisce_un_rigore_al_99_/">Guarda la gallery</a></figcaption>
      </figure>
      <p>Colombarini affronta poi la questione stadio: "<i>Il perito ha chiesto ulteriori 60 giorni di proroga per la perizia. Aspettiamo ancora per vedere di cosa si parla, ma siamo piuttosto tranquilli, visto che ci è stata confermata l’agibilità. Magari si andrà più nel dettaglio per capire quali interventi e quali migliorie fare per il futuro, chiarendo anche eventuali responsabilità di aziende che hanno partecipato ai lavori”</i>. I biancazzurri affronteranno il <b>Genoa</b>, anch'esso in crisi di risultati, al rientro dalla sosta: <i>“Le partite sono tutte importanti, a maggior ragione se si gioca contro una squadra che lotta per la salvezza. Veniamo da un periodo amaro di punti e da prestazioni altalenanti. Lunedì sera recupereremo qualche giocatore che ci è mancato e spero di vedere nella Spal aggressività, voglia di vincere e portare a casa il risultato”</i>. Sulla possibilità che <b>Petagna</b> resti, Colombarini risponde: <i>“Si leggono sono solo voci e indiscrezioni: ad oggi non c’è nulla di veramente concreto, non si è parlato di niente. Il nostro obiettivo è quello di arrivare a fine campionato con la squadra più competitiva possibile e credo che Andrea sia uno di quei giocatori indispensabili per poter realizzare tutto ciò”</i>.</p>
      <figure>
        <video src="http://media.tuttosport.com/omnisport/2019/11/05/051119_IT_PERFORM_FLOCCARI_RV_1572941150479_1065.mp4"/>
        <figcaption>Spal, Floccari: "Vietato deprimersi"</figcaption>
      </figure>
      <related>
        <a href="https://www.tuttosport.com/news/calcio/serie-a/2019/11/21-63601951/serie_a_arbitri_atalanta-juve_a_rocchi_maresca_per_torino-inter/"/>
        <a href="https://www.tuttosport.com/news/calcio/serie-a/spal/2019/11/15-63416593/spal_assente_petagna_tonsillite/"/>
        <a href="https://www.tuttosport.com/news/calcio/serie-a/spal/2019/11/15-63411917/spal_semplici_inter_su_petagna_mi_fa_piacere_/"/>
        <a href="https://www.tuttosport.com/archivio/calcio/serie-a/spal"/>
        <a href="https://www.tuttosport.com/news/calcio/serie-a/spal/2019/11/15-63416593/spal_assente_petagna_tonsillite/?related_news"/>
        <a href="https://www.tuttosport.com/news/calcio/serie-a/spal/2019/11/15-63411917/spal_semplici_inter_su_petagna_mi_fa_piacere_/?related_news"/>
        <a href="https://www.tuttosport.com/news/calcio/serie-a/spal/2019/11/10-63266252/spal_semplici_errore_di_petagna_dispiace_aveva_sempre_segnato_/?related_news"/>
        <a href="https://www.tuttosport.com/news/calcio/serie-a/2019/11/10-63262707/serie_a_la_lazio_soffre_e_vince_pari_atalanta_a_genova/?related_news"/>
      </related>
    </article>
  </body>
</html>