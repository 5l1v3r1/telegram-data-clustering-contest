<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699489/4-%DA%A9%D8%B4%D8%AA%D9%87-%D9%88-3-%D9%85%D8%B5%D8%AF%D9%88%D9%85-%D8%A8%D8%B1%D8%A7%D8%AB%D8%B1-%D8%AA%D8%B5%D8%A7%D8%AF%D9%81-%D8%AF%D8%B1-%DA%AF%DB%8C%D9%84%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="4 کشته و 3 مصدوم براثر تصادف در گیلان"/>
    <meta property="og:description" content="رئیس مرکز مدیریت حوادث و فوریت‌های پزشکی گیلان گفت: بر اثر برخورد ۲ خودرو در محور بندرانزلی به رضوانشهر ۴ نفر جان باختند و ۳ نفر نیز مصدوم شدند."/>
  </head>
  <body>
    <article>
      <h1>4 کشته و 3 مصدوم براثر تصادف در گیلان</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>رئیس مرکز مدیریت حوادث و فوریت‌های پزشکی گیلان گفت: بر اثر برخورد ۲ خودرو در محور بندرانزلی به رضوانشهر ۴ نفر جان باختند و ۳ نفر نیز مصدوم شدند.</p>
      <p>پیمان اسدی در گفت‌وگو با خبرنگار تسنیم در رشت از یک تصادف مرگبار در محور بندرانزلی به رضوانشهر خبر داد و اظهار داشت: امروز یک خودرو پژو 206 با یک پراید در محور بندرانزلی به رضوانشهر با هم برخورد داشتند که 4 نفر در صحنه تصادف جان خود را از دست دادند و 3 نفر نیز مصدوم شدند.</p>
      <p>رئیس مرکز مدیریت حوادث و فوریت‌های پزشکی گیلان افزود: تکنسین مرکز اورژانس گیلان بلافاصله پس از وقوع حادثه در صحنه تصادف حاضر شدند و اقدامات درمانی لازم را انجام دادند و با پشتیبانی هلال احمر استان، مصدومان به بیمارستان شهید بهشتی بندرانزلی انتقال داده شدند.</p>
      <p>اسدی از وقوع یک تصادف دیگر در اتوبان رشت به تهران خبر داد و گفت: یک خودرو پژو 206 با یک پراید نیز در اتوبان رشت به تهران با هم برخورد داشتند که 5 نفر از سرنشینان در این حادثه مصدوم شدند که 4 نفر از آن‌ها به بیمارستان انتقال داده شدند و یک نفر از مصدومان نیز در صحنه تصادف مورد مداوا قرار گرفت.</p>
      <p>به گزارش تسنیم، در 8 ماهه نخست امسال 377 نفر در اثر تصادف در گیلان جان خود را از دست دادند که آمار جانباختگان نسبت به سال گذشته 10.3 درصد کاهش یافت و 55.7 درصد از افراد فوت شده ساکن شهر، 43.3 درصد نیز ساکن روستا بودند.</p>
      <p>اوج مرگ و میر ناشی از تصادفات در گیلان در سال 1396 بوده و کمترین آمار مرگ و میر ناشی از تصادفات نیز مربوط به سال 98 است و بیشترین آمار جانباختگان تصادف مربوط به عابران پیاده، موتور سیکلت‌‌سواران و سرنشینان خودروهای شخصی است.</p>
      <p>در 8 ماهه نخست امسال، شهرستان املش با کمترین آمار مرگ و میر ناشی از تصادف همراه بوده و بیشترین آمار مرگ و میر ناشی از تصادف نیز مربوط به شهرستان تالش است همچنین شهرستان رشت و صومعه‌سرا نیز دارای بیشترین درصد تصادفات منجر به فوت هستند.</p>
    </article>
  </body>
</html>