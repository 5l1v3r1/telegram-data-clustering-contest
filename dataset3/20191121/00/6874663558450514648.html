<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774259,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="גנץ: &quot;אין בישראל הפיכה שלטונית, אלא התבצרות בשלטון&quot;"/>
    <meta property="og:description" content="המערכת הפוליטית רותחת בעקבות ההחלטה להגיש כתב אישום נגד ראש הממשלה; ליברמן: &quot;לתת לנתניהו הזדמנות להוכיח את חפותו בביהמ&quot;ש&quot;; פרץ: &quot;נבקש מבג&quot;ץ להורות לנתניהו לצאת לנבצרות&quot;; הורוביץ: &quot;נתניהו חייב ללכת עכשיו&quot;; עודה: &quot;הגזענות והשנאה שהפיץ לא ייעלמו איתו למעשיהו&quot;"/>
  </head>
  <body>
    <article>
      <h1>גנץ: "אין בישראל הפיכה שלטונית, אלא התבצרות בשלטון"</h1>
      <h2>המערכת הפוליטית רותחת בעקבות ההחלטה להגיש כתב אישום נגד ראש הממשלה; ליברמן: "לתת לנתניהו הזדמנות להוכיח את חפותו בביהמ"ש"; פרץ: "נבקש מבג"ץ להורות לנתניהו לצאת לנבצרות"; הורוביץ: "נתניהו חייב ללכת עכשיו"; עודה: "הגזענות והשנאה שהפיץ לא ייעלמו איתו למעשיהו"</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">שירות כלכליסט ו-ynet</a></address>
      <p>המערכת הפוליטית רותחת בעקבות <a href="https://www.calcalist.co.il/local/articles/0,7340,L-3774248,00.html">החלטת היועץ המשפטי לממשלה אביחי מנדלבליט </a>להגיש כתב אישום נגד ראש הממשלה בנימין נתניהו בתיקי 4000 (שוחד, מרמה והפרת אמונים), 2000 ו-1000 (מרמה והפרת אמונים).</p>
      <p>
        <b>לצפייה בכתב האישום המלא </b>
        <a href="https://z.calcalist.co.il/assets/pickerul/7e065ea1-9291-4b53-b666-06aac8be1ac5.pdf">
          <b>לחצו כאן</b>
        </a>
      </p>
      <p>
        <b>  </b>
      </p>
      <p>
        <b>לצפייה בתמלילי החקירות בתיק 4000 </b>
        <a href="https://www.calcalist.co.il/local/home/0,7340,L-5671,00.html">
          <b>לחצו כאן</b>
        </a>
      </p>
      <p> </p>
      <p>יו"ר כחול לבן בני גנץ הגיב על ההחלטה להעמיד לדין את ראש הממשלה בנימין נתניהו בגין שוחד וכתב בטוויטר: "יום עצוב מאוד למדינת ישראל". בעקבות <a href="https://www.calcalist.co.il/local/articles/0,7340,L-3774262,00.html">דבריו של נתניהו</a> כי כתב האישום נגדו הוא "הפיכה שלטונית", אמר גנץ: "יש לי אמון מלא בגורמי אכיפת החוק בראשות היועץ המשפטי לממשלה אביחי מנדלבליט. אני בטוח כי הם עושים את עבודתם נאמנה, ביושר ובמקצועיות. אין בישראל הפיכה שלטונית אלא התבצרות בשלטון".</p>
      <figure>
        <img src="https://images1.calcalist.co.il/PicServer3/2019/11/20/948971/1NL.jpg"/>
        <figcaption>בני גנץ <br/>צילום: אי פי איי</figcaption>
      </figure>
      <p>מפלגת כחול לבן מסרה תגובה הכוללת רק ציטוט מדברי נתניהו ביחס לרה"מ לשעבר אהוד אולמרט: "ראש ממשלה ששקוע עד צוואר בחקירות, אין לו מנדט מוסרי וציבורי לקבוע דברים כל כך גורליים למדינת ישראל. כי קיים חשש שהוא יכריע הכרעות על בסיס האינטרס האישי של ההישרדות הפוליטית שלו, ולא לפי האינטרס הלאומי".</p>
      <p> </p>
      <figure>
        <img src="https://images1.calcalist.co.il/PicServer3/2017/04/04/716252/42_l.jpg"/>
        <figcaption>יאיר לפיד <br/>צילום: אוראל כהן</figcaption>
      </figure>
      <p>ח"כ יאיר לפיד אמר: "יום עצוב לו משמעות אחת – נתניהו לא יכול להמשיך לכהן כראש ממשלה. לא ייתכן שרה"מ יפציץ בלילה בסוריה ויילך בבוקר להתעמת עם ניר חפץ, להאשים את מערכת המשפט בשיקולים זרים ולגרור אותנו לסחרור מסוכן. אם אכפת לו מהמדינה, שיתפטר".</p>
      <p>ח"כ גבי אשכנזי, מראשי כחול לבן, אמר בתגובה: "אני מקווה בשביל נתניהו ובשביל אזרחי ישראל שייצא זכאי, אבל אין ספק שכעת הוא צריך להתרכז בניהול המשפט שלו ולא בניהול המדינה".</p>
      <figure>
        <img src="https://images1.calcalist.co.il/PicServer3/2019/02/21/887107/1NL.jpg"/>
        <figcaption>ח"כ גבי אשכנזי <br/>צילום: איי אף פי</figcaption>
      </figure>
      <p>יו"ר ישראל ביתנו אביגדור ליברמן: "יום קשה למדינת ישראל. אנחנו צריכים לתת לטחנות הצדק לבצע את עבודתם ולתת לראש הממשלה את ההזדמנות להוכיח את חפותו בבית המשפט".</p>
      <p>יו"ר מפלגת העבודה, עמיר פרץ, הודיע כי יעתור לבג"ץ בדרישה להורות על נבצרות של ראש הממשלה בנימין נתניהו. "כתבי האישום של נתניהו הם הסיבה שלא קמה בישראל ממשלה. בדמוקרטיה - לא נוכל להשלים עם ראש ממשלה תחת כתב אישום", מסר פרץ.</p>
      <p>  </p>
      <p>יו"ר הרשימה המשותפת, איימן עודה, מסר: "ביום שנתניהו ישלם על פשעיו הפליליים נוכל להתחיל לתקן את הנזק שהסב בפשעיו החברתיים".לדבריו, "הגזענות והשנאה שהפיץ לא ייעלמו איתו למעשיהו".</p>
      <p>יו"ר המחנה הדמוקרטי, ניצן הורוביץ, אמר בתגובה: "נתניהו חייב ללכת עכשיו. מדובר בשפל היסטורי. בפעם הראשונה בתולדות ישראל נאחז ראש ממשלה בכיסאו תחת כתב אישום חמור".</p>
      <figure>
        <img src="https://images1.calcalist.co.il/PicServer3/2019/08/26/929603/5_l.jpg"/>
        <figcaption>עמיר פרץ <br/>צילום: קמפיין העבודה- גשר</figcaption>
      </figure>
      <p>יו"ר סיעת הליכוד, מיקי זוהר, אמר בתגובה על ההחלטה להעמיד לדין את ראש הממשלה בנימין נתניהו: "לא חשבתי לרגע שמנדלבליט יוכל לעמוד בלחץ. הופעלו עליו לחצים כבירים, גם באמצעות כלי התקשורת, גם ההפגנות ליד ביתו, גם הלחץ המטורף של של שי ניצן להגיש בכל מחיר כתבי אישום חמורים". </p>
      <p>שר המשפטים לשעבר דן מרידור: "ראיתי את מערכת המשפט באחד הימים הגדולים שלה, גם אם הכואבים שלה".</p>
    </article>
  </body>
</html>