<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/half-life-alyx-nuovo-capitolo-solo-vr-non-funzionare-mouse-e-tastiera.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Half-Life: Alyx, il nuovo capitolo sarà solo su VR, non potrebbe funzionare con mouse e tastiera"/>
    <meta property="og:description" content="Valve ribadisce che Half-Life: Alyx è un vero e proprio nuovo capitolo della serie e che, essendo progettato pensando proprio alla realtà virtuale, non sarebbe replicabile senza questa, con mouse ..."/>
  </head>
  <body>
    <article>
      <h1>Half-Life: Alyx, il nuovo capitolo sarà solo su VR, non potrebbe funzionare con mouse e tastiera</h1>
      <h2>Valve ribadisce che Half-Life: Alyx è un vero e proprio nuovo capitolo della serie e che, essendo progettato pensando proprio alla realtà virtuale, non sarebbe replicabile senza questa, con mouse e tastiera.</h2>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p><b>Half-Life: Alyx</b> è un vero e proprio nuovo capitolo per la serie, su questo Valve insiste particolarmente sostenendo che non si tratta di una storia parallela o una sorta di episodio staccato e in parti, ma rappresenta la <b>nuova parte della storia</b> della serie Half-Life, ma sarà giocabile <b>solo in realtà virtuale</b>.<br/><br/><a href="https://multiplayer.it/giochi/half-life-alyx-per-pc.html">Half-Life: Alyx</a> è a tutti gli effetti un'<b>esclusiva</b> per realtà virtuale in senso allargato, considerando che supporta comunque tutti i maggiori visori VR presenti per PC, ma non sarà possibile giocare senza uno di questi. Insomma, non c'è da sperare nella possibilità che venga rilasciata una versione del gioco utilizzabile con configurazione standard <b>senza visore</b>.<br/><br/>"Ci sarebbe piaciuto pubblicare una versione di questo gioco che sia utilizzabile con mouse e tastiera", ha affermato Dario Casali di Valve, "Ma come abbiamo detto, è tutto partito come esplorazione della realtà virtuale. Più usavamo i controller e il visore e scoprivamo le possibilità che questi ci offrivano, più abbiamo realizzato che queste opportunità sono talmente ampie da non poter farci tornare indietro alla tastiera".<br/><br/><a href="https://multiplayer.it/notizie/half-life-alyx-steam-prezzo-visori-vr-supportati-gratis-valve-index.html">Half-Life: Alyx</a> è a tutti gli effetti un progetto <b>nato per la realtà virtuale</b>, peraltro con un tracking particolarmente avanzato anche delle parti del corpo fra mani, testa e piedi che si muovono nello spazio 3D in una maniera impossibile da replicare con un approccio standard.<br/><br/>"Quando si inseriscono questi elementi nelle meccaniche di gioco, il tipo di <b>interazione</b> che possiamo ottenere non è possibile da replicare con <b>mouse e tastiera</b>, a partire dall'interazione con le porte che è una delle cose più basilari". Come riferito da Casali, "dovremmo mappare un'intera sezione della tastiera da dedicare esclusivamente con le porte per replicare quel tipo di funzionalità".<br/><br/>Il fatto è che la complessità deriva dalla riproduzione realistica di movimenti tutto sommato semplice, ma difficili da effettuare con un sistema di controllo diverso da quello utilizzato nella realtà virtuale (e in particolare in Valve Index, per quanto riguarda questo aspetto): "dove invece risulta semplicemente intuitivo perché sapete come funziona una porta e potete dunque aprirne uno spiraglio con una mano e puntarci una pistola attraverso con l'altra" grazie al sistema di controllo offerto dalla VR.</p>
      <figure>
        <iframe src="https://www.youtube.com/embed/-9K0eJEmMEw" width="640" height="360" data-service="Youtube" scrolling="no"/>
      </figure>
      <ul>
        <li>
          <a href="https://www.pcgamesn.com/half-life-alyx/no-vr">Fonte</a>
        </li>
      </ul>
    </article>
  </body>
</html>