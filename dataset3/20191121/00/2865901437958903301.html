<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/lukava-barselona-ga-proglasila-za-novog-varana-i-dovela-za-2-000-000-godinu-kasnije-ide-za-10-000-000/343010"/>
    <meta property="og:site_name" content="MozzartSport"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Lukava Barselona ga proglasila za novog Varana i dovela za 2.000.000, godinu kasnije ide za 10.000.000"/>
    <meta property="og:description" content="Žan-Kler Todibo ide sa stadiona Kamp Nou"/>
  </head>
  <body>
    <article>
      <h1>Lukava Barselona ga proglasila za novog Varana i dovela za 2.000.000, godinu kasnije ide za 10.000.000</h1>
      <h2>Žan-Kler Todibo ide sa stadiona Kamp Nou</h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>“<b>Novi Varan</b>“. Tako su ga katalonski mediji opisivali kad je pre nekih godinu dana Barselona krenula u ofanzivu na tada široj javnosti nepoznatog <b>Žan-Kler Todiboa</b>, koji je pre toga odigrao samo 10 utakmica za prvi tim Tulua. Ljutili su se Francuzi što im gigant sa stadiona Kamp Nou otima dete, ali kako je njemu isticao ugovor na leto ruke su im bile vezane. Pisalo se tada da će im Barsa isplatiti 2.000.000 evra, čisto da ne galame.</p>
      <p>Ispostavilo se takođe da <b>Todibo</b> baš nije toliki biser, pa iako je bilo prostora da mu se ukaže šansa, 19-godišnji štoper je do sada sakupio samo 235 minuta u dresu Barselone. I neće mnogo više, jer će prema pisanju katalonskog <i>Sporta</i> ovog januara napustiti klub.</p>
      <p>Barselona želi da smanji rashode za plate, rešiće se trojice ili četvorice igrača. Uglavnom će ići vezisti, ali ide i <b>Todibo</b>. Po svemu sudeći u Bajer iz Leverkuzena, koji već nekoliko vreme radi na njegovom potpisu. Interesuje se i Votford, ali Bajer je bio konkretniji. Pregovori su počeli pre dve nedelje u Nemačkoj. Nema još dogovora, ali je blizu. Barselona očekuje obeštećenje od 10.000.000 evra, a zadržaće i opciju da ga otkupi za neku značajno veću, ali ipak prihvatljivu cenu.</p>
      <p><b>Ernesto Valverde</b> je dao zeleno svetlo, iako će ostati sa trojicom štopera: <b>Đerarom Pikeom, Klemonom Lengleom</b> i <b>Samjuelom Umtitijem</b>, iako je on zbog povreda ove sezone odigrao samo 180 minuta. Pretpostavlja se da će prilika biti ukazana 19-godišnjem Urugvajcu <b>Ronaldu Arauhu</b>, ima 191 centimetar, standardan je u B timu, a debitovao je i za najjaču selekciju kada je protiv Sevilje u 73. minutu zamenio baš <b>Todiba</b>. Istina, 14 minuta kasnije dobio je crveni karton, ali sve je to proces sazrevanja. U Barseloni i te kako veruju u <b>Arauha</b>.</p>
      <figure>
        <img src="https://mozzartsport.com/upload/CKEditor/20.11.2019/3-Maja-Ognjenovic-1080x1080.jpg"/>
      </figure>
      <p>(FOTO: barcelona.com)</p>
    </article>
  </body>
</html>