<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462178/%E0%A6%AC%E0%A6%A8%E0%A7%8D%E0%A6%A7-%E0%A6%B8%E0%A6%BF%E0%A6%A8%E0%A7%87%E0%A6%AE%E0%A6%BE-%E0%A6%B9%E0%A6%B2%E0%A6%97%E0%A7%81%E0%A6%B2%E0%A7%8B-%E0%A6%9A%E0%A6%BE%E0%A6%B2%E0%A7%81-%E0%A6%95%E0%A6%B0%E0%A6%A4%E0%A7%87-%E0%A6%B8%E0%A7%8D%E0%A6%AC%E0%A6%B2%E0%A7%8D%E0%A6%AA-%E0%A6%B8%E0%A7%81%E0%A6%A6%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="বন্ধ সিনেমা হলগুলো চালু করতে স্বল্প সুদে ঋণ দিবে সরকার ॥ তথ্যমন্ত্রী"/>
    <meta property="og:description" content="বিশেষ প্রতিনিধি ॥ তথ্যমন্ত্রী হাছান মাহমুদ বলেছেন, বাংলাদেশের চলচ্চিত্র শিল্প রক্ষায় বন্ধ হয়ে যাওয়া সিনেমা হলগুলো চালু করতে স্বল্প সুদে ঋণ দেয়ার উদ্যোগ নিয়েছে সরকার। বুধবার সচিবালয়ে চলচ্চিত্র শিল্পী সমিতির নবনির্বাচিত নেতৃত্বের সঙ্গে মতবিনিময় সভার শুরুতে তিনি একথা বলেন। তথ্যমন্ত্রী বলেন, চলচ্চিত্রের বন্ধ্যাত্ব কেটে গেছে, এ ..."/>
  </head>
  <body>
    <article>
      <h1>বন্ধ সিনেমা হলগুলো চালু করতে স্বল্প সুদে ঋণ দিবে সরকার ॥ তথ্যমন্ত্রী</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>বিশেষ প্রতিনিধি ॥ তথ্যমন্ত্রী হাছান মাহমুদ বলেছেন, বাংলাদেশের চলচ্চিত্র শিল্প রক্ষায় বন্ধ হয়ে যাওয়া সিনেমা হলগুলো চালু করতে স্বল্প সুদে ঋণ দেয়ার উদ্যোগ নিয়েছে সরকার। বুধবার সচিবালয়ে চলচ্চিত্র শিল্পী সমিতির নবনির্বাচিত নেতৃত্বের সঙ্গে মতবিনিময় সভার শুরুতে তিনি একথা বলেন।</p>
      <p>তথ্যমন্ত্রী বলেন, চলচ্চিত্রের বন্ধ্যাত্ব কেটে গেছে, এ শিল্পে গতি এসেছে। অনেক নতুন প্রযোজক-পরিচালক এসেছেন। উৎসাহ হারিয়ে ফেলা পরিচালকরাও নতুন করে ছবি বানানোর চিন্তা করছেন।</p>
      <p>তিনি বলেন, চলচ্চিত্র শিল্পের উন্নয়নে ও বন্ধ হল চালুর লক্ষ্যে সরকার স্বল্পসুদে দীর্ঘমেয়াদী ঋণ দিতে উদ্যোগ নিয়েছে। এ বিষয়ে বাংলাদেশ ব্যাংক ও অর্থ মন্ত্রণালয়ের সঙ্গে আলোচনা চলছে। আশা করা যাচ্ছে, দেশে বন্ধ হলগুলো পুনরায় চালু হবে; চলচ্চিত্র শিল্পের দৈন্যদশা কেটে যাবে।</p>
      <p>বাংলাদেশের সিনেমা বিশ্ব চলচ্চিত্রের ‘বাজার দখল করবে’ মন্তব্য করে হাছান বলেন, জেলা পর্যায়ে সরকারী তথ্যকেন্দ্র নির্মাণ করা হবে। সেগুলো সিনেমা হল হিসেবে ব্যবহারের জন্য লিজ দেয়া হবে।</p>
      <p>বাংলাদেশ চলচ্চিত্র উন্নয়ন কর্পোরেশনের (বিএফডিসি) দৈন্যদশা কাটিয়ে তুলতে এর মধ্যে ৩শ’ ২২ কোটি টাকার উন্নয়ন প্রকল্প গ্রহণের কথা জানিয়ে মন্ত্রী বলেন, ৩-৪ বছরের মধ্যে এফডিসির নতুন ভবন তৈরি হবে।</p>
      <p>এছাড়া গাজীপুরের কালিয়াকৈরে ১০৫ একর জমির ওপর বঙ্গবন্ধুর নামে বিশ্বমানের ফিল্মসিটি তৈরিতে এক হাজার কোটি টাকার একটি প্রকল্প নেয়ার কথাও জানান তিনি।</p>
      <p>এফডিসি ও চলচ্চিত্র শিল্পের উন্নয়নে আগামী ৫ বছরে ৫শ’ কোটি টাকা বরাদ্দ দেয়ার দাবি জানান চলচ্চিত্র শিল্পী সমিতির নতুন সভাপতি মিশা সওদাগর। এ সময় চলচ্চিত্র শিল্পী সমিতির সাধারণ সম্পাদক জায়েদ খান, সহ-সভাপতি ডিপজল ও রুবেল, সহ সাধারণ সম্পাদক আরমান, সাংগঠনিক সম্পাদক সুব্রতসহ অন্য নেতৃবৃন্দ উপস্থিত ছিলেন।</p>
    </article>
  </body>
</html>