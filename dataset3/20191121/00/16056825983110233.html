<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200216"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="উইকেটে বিরাট-মুমিনুলের সমান সুযোগ"/>
    <meta property="og:description" content="সুজন মুখার্জি, এক সময় ক্রিকেটার ছিলেন। খেলে গেছেন বাংলাদেশেও। বর্তমানে তিনি ইডেন গার্ডেনের প্রধান কিউরেটর। বাংলাদেশের সংবাদকর্মী পরিচয় পেয়ে হাসলেন। জানালেন অনেক খেলেছেন ক্রিকেট, খেলেছেন ঢাকায়। আছে পাঁচ উইকেট পাওয়ার কৃতিত্বও। তবে তার কাছে সবচেয়ে বড় বিষয় জানার ছিল কেমন আচরণ করবে ইডেনের উইকেট! ক্রিকেট বোদ্ধারা বলছেন, তিন দিনেই শেষ হতে পারে এই টেস্ট। কিন্তু কথা শুনে একটু চটেই গেলেন তিনি। বললেন, ‘জানিনা কোন ক্রিকেট জ্ঞানিরা এমন বলেন। এখানের উইকেট কি তো আমি জানি। আমি বলবো স্পোটিং উইকেট হবে। দুই দলের  বলতে বিরাট ও মুমিনুলদের সমান সুযোগ থাকবে।’ ইন্দোরে বাংলাদেশ দল প্রথম ইনিংসে গুটিয়ে গেছে ১৫০ রানে। দ্বিতীয় ইনিংসে ২১৩ রানের বেশী করতে পারেনি। অন্যদিকে ভারত প্রথম ইনিংসেই করে ৪৯৩ রান। ইনিংস ও ১৩০ রানের হার দিয়ে টেস্ট শুরু করে মুমিনুল হক সৌরভ দল। তাই ইডেনেরে পেস সহায়ক উইকেটে টাইগারদের ব্যাটিং নিয়ে চিন্তার শেষ নেই। কেমন করবে টাইগারা! কিউরেটর সুজন বলেন, ‘আমি প্রথমেই বাংলাদেশ দলকে নিয়ে বলছি, ওরা অনেক অনভিজ্ঞ দল। মুশফিকুর রহীম ও মাহমুদুল্লাহ রিয়াদ ছাড়া সিনিয়র বলতে কেউ নেই। সেই দলটিই কিন্তু একেবারে খারাপ খেলছে না ভারতের মত দলের…"/>
  </head>
  <body>
    <article>
      <h1>উইকেটে বিরাট-মুমিনুলের সমান সুযোগ</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">স্পোর্টস রিপোর্টার, কলকাতা (ভারত) থেকে</a></address>
      <p>সুজন মুখার্জি, এক সময় ক্রিকেটার ছিলেন। খেলে গেছেন বাংলাদেশেও। বর্তমানে তিনি ইডেন গার্ডেনের প্রধান কিউরেটর। বাংলাদেশের সংবাদকর্মী পরিচয় পেয়ে হাসলেন। জানালেন অনেক খেলেছেন ক্রিকেট, খেলেছেন ঢাকায়। আছে পাঁচ উইকেট পাওয়ার কৃতিত্বও। তবে তার কাছে সবচেয়ে বড় বিষয় জানার ছিল কেমন আচরণ করবে ইডেনের উইকেট! ক্রিকেট বোদ্ধারা বলছেন, তিন দিনেই শেষ হতে পারে এই টেস্ট। কিন্তু কথা শুনে একটু চটেই গেলেন তিনি।</p>
      <p>বললেন, ‘জানিনা কোন ক্রিকেট জ্ঞানিরা এমন বলেন। এখানের উইকেট কি তো আমি জানি। আমি বলবো স্পোটিং উইকেট হবে। দুই দলের  বলতে বিরাট ও মুমিনুলদের সমান সুযোগ থাকবে।’</p>
      <p>ইন্দোরে বাংলাদেশ দল প্রথম ইনিংসে গুটিয়ে গেছে ১৫০ রানে। দ্বিতীয় ইনিংসে ২১৩ রানের বেশী করতে পারেনি। অন্যদিকে ভারত প্রথম ইনিংসেই করে ৪৯৩ রান। ইনিংস ও ১৩০ রানের হার দিয়ে টেস্ট শুরু করে মুমিনুল হক সৌরভ দল। তাই ইডেনেরে পেস সহায়ক উইকেটে টাইগারদের ব্যাটিং নিয়ে চিন্তার শেষ নেই। কেমন করবে টাইগারা! কিউরেটর সুজন বলেন, ‘আমি প্রথমেই বাংলাদেশ দলকে নিয়ে বলছি, ওরা অনেক অনভিজ্ঞ দল। মুশফিকুর রহীম ও মাহমুদুল্লাহ রিয়াদ ছাড়া সিনিয়র বলতে কেউ নেই। সেই দলটিই কিন্তু একেবারে খারাপ খেলছে না ভারতের মত দলের বিপক্ষে। তোমাদের ব্যাটসম্যানদের প্রথম টেস্টের ভুল গুলো মনে রাখতে হবে। আমি যদি বলি ওদের মানসিক ভাবে শক্ত হতে হবে। তাহলেই ভালো কিছু করতে পারবে। আর দলটি ভালো একেবারে খারাপ নয়।’</p>
      <p>তবে ওপেনার সাদমান ইসলাম অনিকের দিকে তাকিয়ে আছেন সুজন মুখার্জি। কারণ তার বাংলাদেশি বন্ধুর পুত্র সাদমান। তিনি বলেন, ‘সাদমান খেললে ভালো লাগবে। ওর বাবার মুখে শুনেছি ওর কথা। ওর বাবা বিসিবির গেম ডেভেলপমেন্টের সহকারী ম্যানেজার। বন্ধুর ছেলের ভালো খেলতে দারুণ লাগবে।’</p>
      <p>এই বিভাগের সর্বাধিক পঠিত</p>
    </article>
  </body>
</html>