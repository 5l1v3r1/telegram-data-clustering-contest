<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.athinorama.gr/music/article/10_sunaulies_pou_ksexorizoun_auti_tin_ebdomada-2538692.html"/>
    <meta property="og:site_name" content="αθηνόραμα"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="10 συναυλίες που ξεχωρίζουν αυτή την εβδομάδα"/>
    <meta property="og:description" content="Eκτός από τον οπερατικό κλασικισμό του Jose Carreras ή την τζαζική ποιητική του Anthony Joseph υπάρχουν πολλές άλλες μουσικές που καθορίζουν το συναυλιακό πρόσωπο της πόλης αυτή την εβδομάδα. Ιδού δέκα από αυτές."/>
  </head>
  <body>
    <article>
      <h1>10 συναυλίες που ξεχωρίζουν αυτή την εβδομάδα</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Γιώργο Χαρωνίτη</a></address>
      <h3>«Ωραία μου κυρία»</h3>
      <p>Από σήμερα Πέμπτη 21/11 και για 26 παραστάσεις ξεκινάει στην Εναλλακτική Σκηνή της ΕΛΣ το «τέλειο μιούζικαλ». Πρόκειται για το κλασικό «Ωραία μου κυρία» των Λέρνερ και Λόου, δημοφιλέστατο, πολυπαιγμένο και, κυρίως, πολυδιασκευασμένο. Εδώ, σε σκηνοθεσία του Γιάννου Περλέγκα – που έχει και τον πρωταγωνιστικό ρόλο του καθηγητή Χίγκινς – και μουσική διεύθυνση του Στάθη Σούλη, το μιούζικαλ μεταφέρεται σε χορευτική ατμόσφαιρα καμπαρέ με την αρχικά εγκεκριμένη μουσική εκδοχή του για δυο πιάνα.</p>
      <h3>The Waterboys</h3>
      <p>Πάνω από μια δεκαετία έχει περάσει από την τελευταία επίσκεψη των Waterboys εδώ και να που το γκρουπ επιστρέφει («Piraeus 117 Academy», 21-22/11) με αυξημένη τη δημοφιλία και τη ζήτησή του – αφού προστέθηκε μια ακόμα συναυλία για να υπάρξει μια πιο ολοκληρωμένη γεύση της μουσικής του. Μελωδικοί και λυρικοί rockers οι Waterboys, έχουν βάλει τη δική τους σφραγίδα στο ροκ των ‘80’s-‘90’s και συνεχίζουν απτόητοι την πορεία τους – όπως δείχνει ο τελευταίος τους δίσκος «Where The Action Ιs». Έχουμε να ακούσουμε καλή μουσική στις συναυλίες τους.</p>
      <figure>
        <iframe src="https://www.youtube.com/embed/HAlv6ZTHQoc" width="560" height="315" data-service="Youtube" scrolling="no"/>
      </figure>
      <h3>Jose Cura</h3>
      <p>Σπουδαίος τενόρος και ιδιαίτερος πολυκαλλιτέχνης που διαθέτει μια ευρεία και ολοκληρωμένη αντίληψη για την μουσική και ένα ξεχωριστό γούστο. Αγαπάει εξίσου την κλασική και την ποπ, την λαϊκή και τις σύγχρονες urban εκφάνσεις της και, γενικά, θεωρείται κορυφαίος στο είδος του. Έρχεται στο «Christmas Theater» (22/11) για να μας παρουσιάσει ένα χριστουγεννιάτικα διαμορφωμένο οπερατικό γκαλά συνοδευόμενος από την Συμφωνική Ορχήστρα Τσαϊκόφσκι.</p>
      <figure>
        <iframe src="https://www.youtube.com/embed/ZgfhcTsv-Sg" width="560" height="315" data-service="Youtube" scrolling="no"/>
      </figure>
      <h3>«Cosmic Rhythm»</h3>
      <p>Ο Τάκης Πατερέλης στο πιάνο παίζει μουσική Gurdjieff / De Ηartmann στο Ωδείο Αθηνών (22/11) καθώς είναι ένας από τους πιο σοβαρούς γνώστες αυτής της μουσικής στη χώρα μας. Ο σπουδαίος Έλληνας φιλόσοφος Γεώργιος Γεωργιάδης ή Gurdjieff (1866-1949) έχει συλλέξει έναν μεγάλο αριθμό παραδοσιακών μελωδιών και κομματιών της μουσικής και των χορών των Δερβίσηδων και άλλων λειτουργικών και θρησκευτικών ύμνων. Οι μουσικές αυτές καταγράφηκαν και ενορχηστρώθηκαν για πιάνο με τη συνεργασία του μαθητή του Thomas de Hartmann (1885-1956), και έμειναν πια ως ένα πολύ ισχυρό και ιδιαίτερο κεφάλαιο της μουσικής φιλολογίας, που διακρίνεται για την πρωτοτυπία και τον μοντέρνο χαρακτήρα του.</p>
      <h3>Δημήτρης Παπαδημητρίου</h3>
      <p>Συνεχίζοντας την μελοποίησή του στην «αιρετική» ποίηση (Αριστοφάνης, Βιγιόν, Καβάφης, Καρυωτάκης κ.ά.), ο Δημήτρης Παπαδημητρίου παρουσιάζεται ξανά ως «Ο Μεγάλος Αιρετικός», παρηχώντας αλλά και αισθητικά συνδεόμενος με τον «Μεγάλο Ερωτικό». Η Βερόνικα Δαβάκη, ο Πάνος Παπαϊωάννου και ο Γιώργος Φλωράκης ερμηνεύουν στη Μικρή Σκηνή της Στέγης (22-23/11) αυτά τα καινούρια τραγούδια του συνθέτη, ολοκληρώνοντας έτσι έναν ακόμα ενδιαφέροντα κύκλο που προτείνει το «Ελληνικό Σχέδιο» της Στέγης.</p>
      <h3>«Το Άξιον Εστί»</h3>
      <p>Η Καμεράτα με διευθυντή τον μαέστρο Γιώργο Πέτρου παρουσιάζει στο Μέγαρο Μουσικής (23/11) το αριστούργημα των Μίκη Θεοδωράκη και Οδυσσέα Ελύτη «Άξιον Εστί». Σ’ αυτή την εκδοχή του θεμελιακού για την μουσική μας (και όχι μόνο) ιστορία ορατορίου ερμηνευτές είναι ο Αλκίνοος Ιωαννίδης, ο βαρύτονος Τάσης Χριστογιαννόπουλος και ο Δημήτρης Λιγνάδης. Συμμετέχουν η Χορωδία του ΕΜΠ που διευθύνουν ο Μιχάλης Οικονόμου και η Αθανασία Κυριακίδου, η Χορωδία «Μελωδοί» υπό τον Γιώργο Ζιάκα και η Λαϊκή ορχήστρα της μουσικής σχολής «Εν χορδαίς και οργάνοις» της Σύρου με μαέστρο τον Αρίστο Βαμβακούση. Στο πρώτο μέρος της συναυλίας θα ακούσουμε τη συγκλονιστική Τέταρτη Συμφωνία («Los Angeles») του Arvo Pärt, ένα σύγχρονο συμφωνικό αριστούργημα με έντονο πολιτικό περιεχόμενο που παρουσιάστηκε σε πρώτη πανελλήνια εκτέλεση από την Καμεράτα και τον Γιώργο Πέτρου το 2013.</p>
      <h3>Tchaikovsky Symphony Orchestra</h3>
      <p>Τι περιμένει κανείς καθώς τα Χριστούγεννα έρχονται όλο και πιο κοντά και η καρδιά θέλει να ηρεμήσει και οι αισθήσεις να γιορτάσουν. Κοσμαγάπητες μελωδίες του Τσαϊκόφσκι (από τη «Λίμνη των κύκνων», τον «Καριοθραύστη», την «Ωραία κοιμωμένη») αλλά και άλλες, άλλων Ρώσων συνθετών από τους πιο ειδικούς: την ιστορική Συμφωνική της Σοβιετικής Ραδιοτηλεόρασης (που τώρα φέρει το όνομα του Τσαϊκόφσκι) και τον μαέστρο Vladimir Fedoseyev. («Christmas Theater», 23-24/11)</p>
      <figure>
        <iframe src="https://www.youtube.com/embed/mBRqkoHheBw" width="560" height="315" data-service="Youtube" scrolling="no"/>
      </figure>
      <h3>Monty Alexander</h3>
      <p>Πιάνοντας μελωδίες στον αέρα από παιδί, ο Monty Alexander φαίνεται πως ήταν γεννημένος για την τζαζ. Μέσα της έβαλε όλη τη ρυθμική περιπλοκότητα της ιδιαίτερης πατρίδας του, της Τζαμάικα, και έδωσε στο post-bop πιάνο του όλα τα ιδιαίτερα λάτιν χρώματα. Έτσι, σήμερα μπορεί να συγκαταλέγεται ανάμεσα στους άριστους ενώ το σοφιστικέ παίξιμό του ταιριάζει με κάθε όψη της τζαζ: από τον Ellington και τον Nat King Cole, στον Monk και στην reggae-jazz, με όλη την τελειότητα της δημιουργικής άνεσης που μπορεί να φανταστεί κανείς. Ο Monty και το τρίο του θα παίξουν στο «Gazarte» (24/11).</p>
      <figure>
        <iframe src="https://www.youtube.com/embed/nMQ7quaKUiY" width="560" height="315" data-service="Youtube" scrolling="no"/>
      </figure>
      <h3>Echo Collective</h3>
      <p>Το σπουδαίο σύγχρονο μουσικό σύνολο από το Βέλγιο έρχεται τη Δευτέρα 25/11 στο Κέντρο Πολιτισμού Ίδρυμα Σταύρος Νιάρχος (ΚΠΙΣΝ) και παρουσιάζει στην Αίθουσα Σταύρος Νιάρχος μια συναυλία αφιερωμένη στον συνθέτη Jóhann Jóhannsson. Οι Echo Collective ερμηνεύουν με τον δικό τους ιδιαίτερο τρόπο το έργο του Jóhannsson «12 Conversations with Thilo Heinzmann», ένα μουσικό ταξίδι ιδιαίτερο και βαθύ.</p>
      <figure>
        <iframe src="https://www.youtube.com/embed/_4LQ901UYn8" width="560" height="315" data-service="Youtube" scrolling="no"/>
      </figure>
      <h3>«ABBA mania»</h3>
      <p>Όλα τα τραγούδια είναι εδώ: «Dancing Queen», «Gimme! Gimme! Gimme!», «The Winner takes it all», «Waterloo», «Fernando»… Και είναι σα να έχεις το αγαπημένο και δημοφιλέστατο γκρουπ επί σκηνής. Το σόου «ABBAmania» που παρουσιάζεται 27 Νοεμβρίου στο «Christmas Theater» είναι ακριβώς αυτό που λέει η λέξη: η έκσταση που μπορεί να μας παρασύρει ακούγοντας τα τραγούδια των ABBA που διαπερνούν τον χρόνο και τις γενιές και βλέποντάς τα να διαδραματίζονται με όλη την αλήθεια τους στη σκηνή. Από το West End στην Αθήνα.</p>
      <anchor name="Relevents">
        <h4>Αναλυτικές πληροφορίες από τον οδηγό μουσικής</h4>
        <p>
          <a href="https://www.athinorama.gr/music/event.aspx?eid=10066723">Δημήτρης Παπαδημητρίου <br/>Συναυλίες <br/></a>
          <a href="https://www.athinorama.gr/music/event.aspx?eid=10066725"> «Άξιον εστί» <br/>Κλασσική Μουσική &amp; Φεστιβάλ <br/></a>
          <a href="https://www.athinorama.gr/music/event.aspx?eid=10066729"> «Ωραία μου κυρία» <br/>Κλασσική Μουσική &amp; Φεστιβάλ <br/></a>
          <a href="https://www.athinorama.gr/music/event.aspx?eid=10066737"> Monty Alexander <br/>Συναυλίες <br/></a>
          <a href="https://www.athinorama.gr/music/event.aspx?eid=10066759"> Echo Collective <br/>Κλασσική Μουσική &amp; Φεστιβάλ</a>
        </p>
        <h4>
          <a href="https://www.athinorama.gr/music/ArticleList.aspx">Περισσότερα θέματα</a>
        </h4>
        <figure>
          <img src="https://www.athinorama.gr/lmnts/articles/2538674/redhot.jpg.ashx?w=100"/>
        </figure>
        <h3>Αρχίζει η προπώληση για τους Red Hot Chili Peppers!</h3>
        <figure>
          <img src="https://www.athinorama.gr/lmnts/articles/2538670/lia(1).jpg.ashx?w=100"/>
        </figure>
        <h3>Lia Hide: «Το κοινό ακολουθεί τους ευνοούμενους!»</h3>
        <figure>
          <img src="https://www.athinorama.gr/lmnts/articles/2538659/Anthony-Joseph.jpg.ashx?w=100"/>
        </figure>
        <h3>Rhythms &amp; rhymes από τον τζαζ ποιητή Anthony Joseph</h3>
        <figure>
          <img src="https://www.athinorama.gr/lmnts/articles/2538653/balthazar.jpg.ashx?w=100"/>
        </figure>
        <h3>Οι Balthazar έρχονται ξανά!</h3>
        <figure>
          <img src="https://www.athinorama.gr/lmnts/articles/2538640/Jose-Carreras1.jpg.ashx?w=100"/>
        </figure>
        <h3>Jose Carreras: Ένας σπουδαίος τενόρος για τελευταία φορά στην Ελλάδα</h3>
        <footer>
          <a href="https://www.athinorama.gr/music/ArticleList.aspx">Αρχείο Θεμάτων &gt;</a>
        </footer>
      </anchor>
    </article>
  </body>
</html>