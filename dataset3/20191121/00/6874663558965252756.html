<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774217,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="יו&quot;ר דירקטוריון חדשה לפרטנר - אסנת רונן"/>
    <meta property="og:description" content="תחליף את אדם צ’נזוף שהודיע בתחילת השבוע על התפטרותו; רונן: &quot;מבקשת להודות לדירקטוריון על האמון שנתנו בי בבחירה לתפקיד יושבת ראש החברה&quot; ; השינויים בהנהלה מגיעים על רקע חזרתה הצפויה של האצ'יסון הסינית לשלוט בחברה"/>
  </head>
  <body>
    <article>
      <h1>יו"ר דירקטוריון חדשה לפרטנר - אסנת רונן</h1>
      <h2>תחליף את אדם צ’נזוף שהודיע בתחילת השבוע על התפטרותו; רונן: "מבקשת להודות לדירקטוריון על האמון שנתנו בי בבחירה לתפקיד יושבת ראש החברה" ; השינויים בהנהלה מגיעים על רקע חזרתה הצפויה של האצ'יסון הסינית לשלוט בחברה</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">אביאור אבו</a></address>
      <p><a href="https://www.calcalist.co.il/stocks/home/0,7340,L-3959-1083484,00.html?quote=%D7%A4%D7%A8%D7%98%D7%A0%D7%A8">פרטנר</a> הודיעה היום (ה') על מינויה של אסנת רונן כיו"ר דירקטוריון החברה - <a href="https://www.calcalist.co.il/markets/articles/0,7340,L-3773851,00.html">מחליפה את אדם צ'זנוף שהודיע בתחילת השבוע על התפטרות מתפקידו</a>.</p>
      <p>רונן מכהנת כדירקטורית בחברה החל מדצמבר 2009 והיא מונתה מטעם בעלי המניות הישראלים המייסדים של החברה. בנוסף, רונן מכהנת כדירקטורית בחברות נוספות, בהן פוקס-ויזל בע"מ ודיסקונט קפיטל חיתום, ואף הייתה ממייסדי חברת וויצ'ק בע"מ. בעבר כיהנה כדירקטורית בבנק מזרחי-טפחות, שם שימשה כיו"ר ועדת הביקורת ו-ועדת הכספים. כמו כן, הייתה שותפה כללית בקרן ההשקעות PE Viola וכיהנה כמשנה למנכ"ל לאומי פרטנרס.</p>
      <figure>
        <img src="https://images1.calcalist.co.il/PicServer2/20122005/46739/osnatronen_l.jpg"/>
        <figcaption>אסנת רונן</figcaption>
      </figure>
      <p>השינויים בהנהלת פרטנר מגיעים על רקע חזרתה הצפויה של האצ'יסון הסינית לשלוט בחברה, לאחר שקיבלה מחיים סבן בחזרה את מניות השליטה. יחד עם צ'זנוף, התפטרו עוד שישה מנציגיו של סבן בדירקטוריון. הודעות ההתפטרות התקבלו מספר ימים לאחר מינויו של עורך דין אהוד סול, ממשרד הרצוג פוקס נאמן, ככונס נכסים קבוע למניות.</p>
      <p>במקביל, דיווחה החברה על מינויים של רו"ח יוסי שחק וריצ'רד הנטר כדירקטורים בלתי תלויים בחברה. בכך, מספרם של הדירקטורים עומד על שבעה, המינימום הנדרש על פי התקנון של פרטנר. האצ'יסון ביקשה למנות את דן אלדר ועמיקם כהן כדירקטורים ונציגיה בישראל, אבל הדירקטוריון החליט כאמור למנות שני חברים אחרים, שלא מזוהים עם האצ'יסון.</p>
      <p>עתה, נכנסת החברה לתקופת ביניים עד להחלטת משרד התקשורת האם לאשר להאצ'יסון, שבשליטת לי קא שינג, לקבל היתר שליטה. אך החלטה זו צפויה להיתקל בקשיים עקב יחסי הסחר בין ארה"ב לסין ששפיעים על קבלת ההחלטות בישראל.</p>
      <p>רונן מסרה: "בשם חברת פרטנר אני מבקשת להודות ליו"ר הדירקטוריון היוצא, מר אדם צ'זנוף, על תרומתו הרבה להצלחת החברה. אחרי עשור שבו אני מלווה את חברת פרטנר כדירקטורית, אני מבקשת להודות לדירקטוריון על האמון שנתנו בי בבחירה לתפקיד יושבת ראש החברה. חברת פרטנר נמצאת בימים אלה בעמדה מצויינת בזכות היערכות נכונה ובניית אסטרטגיה שמותאמת לשוק התקשורת הנוכחי. לחברת פרטנר הנהלה מצויינת, ואני בטוחה כי החברה, ביחד עם הנהלתה בראשות המנכ"ל מר איציק בנבנישתי, עובדיה ובשיתוף הדירקטוריון, ימשיכו להצעיד את החברה להישגים".</p>
    </article>
  </body>
</html>