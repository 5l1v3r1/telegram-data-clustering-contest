<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200266"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="অস্ট্রেলিয়ার বিপক্ষে প্রথমদিনে পাকিস্তানের সংগ্রহ ২৪০"/>
    <meta property="og:description" content="অস্ট্রেলিয়ার বিপক্ষে গ্যাবায় আজ (বৃহস্পতিবার) বিশ্ব টেস্ট চ্যাম্পিয়নশীপে প্রথমবারের মতো মাঠে নামলো পাকিস্তান। টসে জিতে আগে ব্যাট করতে নেমে ২৪০ রানে অলআউট হয় সফরকারি দলটি। কাল দ্বিতীয় দিনে প্রথম ইনিংসে ব্যাট করতে নামবে অস্ট্রেলিয়া। পাকিস্তানের হয়ে এদিন  অভিষেক হয়েছে ১৬ বছর বয়সী  বিস্ময়বালক নাসিম শাহর। আর তাকে টেস্ট ক্যাপ পরিয়ে দিয়েছেন পাকিস্তানের কিংবদন্তি বোলার ওয়াকার ইউনুস। তিনি বর্তমানে পাকিস্তানের বোলিং কোচ হিসেবে আছেন।১৬ বছর ২৭৯ দিন বয়সে টেস্ট আঙিনায় পা রাখলো নাসিম। অস্ট্রেলিয়ার বিপক্ষে সবচেয়ে কমবয়সী টেস্ট খেলোয়াড় হিসেবে মাঠে নামলেন তিনি। এর আগে অজিদের বিপক্ষে সবচেয়ে কম বয়সে অভিষেক হয়েছিল ভারতের হরভজন সিংয়ের। ১৯৯৮ সালে ১৭ বছর ২৬৫ দিনে। এছাড়া নাসিম পাকিস্তানের তৃতীয় ও ক্রিকেট বিশ্বের চতুর্থ সর্বকনিষ্ঠ টেস্ট খেলোয়াড় হয়ে গেলেন। তার আগে আছেন পাকিস্তানের হাসান রাজা (১৪ বছর ২২৭ দিন) ও মুশতাক মুহাম্মদ (১৫ বছর ১২৪ দিন) ও বাংলাদেশের মোহাম্মদ শরীফ (১৫ বছর ১২৮দিন)।টসে জিতে পাকিস্তান অধিনায়ক আজহার আলী  শুরুতে ব্যাট করার সিদ্ধান্ত নেন। ওপেনাররা ভালো শুরু এনে দিলেও মিডল অর্ডারে ব্যাটিংধ্বস নামে। ওপেনাররা ৭৫ রানের জুটি…"/>
  </head>
  <body>
    <article>
      <h1>অস্ট্রেলিয়ার বিপক্ষে প্রথমদিনে পাকিস্তানের সংগ্রহ ২৪০</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">স্পোর্টস ডেস্ক</a></address>
      <p>অস্ট্রেলিয়ার বিপক্ষে গ্যাবায় আজ (বৃহস্পতিবার) বিশ্ব টেস্ট চ্যাম্পিয়নশীপে প্রথমবারের মতো মাঠে নামলো পাকিস্তান। টসে জিতে আগে ব্যাট করতে নেমে ২৪০ রানে অলআউট হয় সফরকারি দলটি। কাল দ্বিতীয় দিনে প্রথম ইনিংসে ব্যাট করতে নামবে অস্ট্রেলিয়া। পাকিস্তানের হয়ে এদিন  অভিষেক হয়েছে ১৬ বছর বয়সী  বিস্ময়বালক নাসিম শাহর। আর তাকে টেস্ট ক্যাপ পরিয়ে দিয়েছেন পাকিস্তানের কিংবদন্তি বোলার ওয়াকার ইউনুস। তিনি বর্তমানে পাকিস্তানের বোলিং কোচ হিসেবে আছেন।</p>
      <p>১৬ বছর ২৭৯ দিন বয়সে টেস্ট আঙিনায় পা রাখলো নাসিম। অস্ট্রেলিয়ার বিপক্ষে সবচেয়ে কমবয়সী টেস্ট খেলোয়াড় হিসেবে মাঠে নামলেন তিনি। এর আগে অজিদের বিপক্ষে সবচেয়ে কম বয়সে অভিষেক হয়েছিল ভারতের হরভজন সিংয়ের।</p>
      <p>১৯৯৮ সালে ১৭ বছর ২৬৫ দিনে। এছাড়া নাসিম পাকিস্তানের তৃতীয় ও ক্রিকেট বিশ্বের চতুর্থ সর্বকনিষ্ঠ টেস্ট খেলোয়াড় হয়ে গেলেন। তার আগে আছেন পাকিস্তানের হাসান রাজা (১৪ বছর ২২৭ দিন) ও মুশতাক মুহাম্মদ (১৫ বছর ১২৪ দিন) ও বাংলাদেশের মোহাম্মদ শরীফ (১৫ বছর ১২৮দিন)।</p>
      <p>টসে জিতে পাকিস্তান অধিনায়ক আজহার আলী  শুরুতে ব্যাট করার সিদ্ধান্ত নেন। ওপেনাররা ভালো শুরু এনে দিলেও মিডল অর্ডারে ব্যাটিংধ্বস নামে। ওপেনাররা ৭৫ রানের জুটি গড়েন। এরপরের ৭৮ রানেই নেই ৬ উইকেট। ওপেনার শান মাসুদ ২৭ ও আজহার আলী ৩৯ রানে আউট হন। মিডল অর্ডারে হারিস সোহেল ও বাবর আজম ১ এবং ইফতিখার আহমেদ ৭ রান করে ফেরেন। তবে প্রস্তুতি ম্যাচে রানে থাকা আসাদ শফিক ছিলেন ব্যতিক্রম। দলের পক্ষে একমাত্র অর্ধ শতক করেন এই ব্যাটসম্যান। নিচের দিকের ব্যাটসম্যান মোহাম্মদ রিজওয়ান ও ইয়াসির শাহকে নিয়ে দলকে ২৪০ রানের সংগ্রহ এনে দেন আসাদ।রিজওয়ানের সঙ্গে ৪৯ ও ইয়াসিরের সঙ্গে ৮৪ রানের জুটি গড়েন আসাদ। সাতে নামা মোহাম্মদ রিজওয়ান করেন ৩৭ রান। আর ইয়াসিরের ব্যাট থেকে আসে ২৬ রান। আসাদ শফিক ৭ চারে করেন ৭৬ রান। স্টার্কের বোলিং তোপে ২২৭/৬ থেকে ২২৭/৯ হয়ে যায় পাকিস্তান। শেষ উইকেটে অভিষিক্ত নাসিম ৭ ও ইমরান করেন ৫ রান। অস্ট্রেলিয়ার পক্ষে মিচেল স্টার্ক ৫২ রানে ৪ উইকেট শিকার করেন। আর প্যাট কামিন্স ৬০ রানে নেন ৩ উইকেট।</p>
      <p>এই বিভাগের সর্বাধিক পঠিত</p>
    </article>
  </body>
</html>