<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200244"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="মানুষকে দুর্ভোগে ফেলবেন না"/>
    <meta property="og:description" content="আওয়ামী লীগের সাধারণ সম্পাদক, সড়ক ও সেতুমন্ত্রী ওবায়দুল কাদের বলেছেন, লবণ নিয়ে বিএনপি-জামায়াতের গুজব, দেশপ্রেমিক প্রশাসন ও দলীয় নেতাকর্মীরা রুখে দিয়েছে। দুর্নীতির দায়ে খালেদা জিয়া জেলে, তার ছেলে তারেক রহমান দুর্নীতি ও ভয়ঙ্কর অপরাধের জন্য টেমস নদীর ওপার থেকে বাংলাদেশে এসে আর ক্ষমতা গ্রহণ করতে পারবে না। ৪৪ বছরে দক্ষ প্রশাসক ও সফল কূটনীতিক রাষ্ট্রনায়ক শেখ হাসিনা গরিব দেশকে উন্নয়নশীল দেশে পরিণত করেছেন। তিনি নেক্সট জেনারেশন সম্পর্কে ভাবেন ও চিন্তা করেন। সড়কের শৃঙ্খলার জন্য আইন করা হয়েছে, কাউকে জেল জরিমানা করার জন্য নয়। বঙ্গবন্ধু কন্যা শেখ হাসিনা বঙ্গবন্ধুর মতোই দেশকে ভালোবাসেন, দেশের মানুষকে ভালো বাসেন। তিনি যা ভাবেন দেশের মঙ্গলে, জনগণের মঙ্গলে তা করেন। নিজেদের স্বার্থেই মালিক-শ্রমিকদের এই আইন মেনে দেশের স্বার্থে ধর্মঘটের পথ পরিহার করার আহ্বান জানিয়ে তিনি বলেন, জনগণকে জিম্মি করবেন না। মানুষকে দুর্ভোগে ফেলবেন না। জনগণের মঙ্গলের মাধ্যমেই জনসেবা করুন। তিনি বুধবার নোয়াখালী শহীদ ভুলু স্টেডিয়ামে নোয়াখালী জেলা আওয়ামী লীগের ত্রি-বার্ষিক সম্মেলনে প্রধান অতিথির বক্তব্যে এসব কথা বলেন। জেলা আওয়ামী লীগ সভাপতি অধ্যক্ষ খায়রুল আনাম…"/>
  </head>
  <body>
    <article>
      <h1>মানুষকে দুর্ভোগে ফেলবেন না</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">স্টাফ রিপোর্টার, নোয়াখালী থেকে</a></address>
      <p>আওয়ামী লীগের সাধারণ সম্পাদক, সড়ক ও সেতুমন্ত্রী ওবায়দুল কাদের বলেছেন, লবণ নিয়ে বিএনপি-জামায়াতের গুজব, দেশপ্রেমিক প্রশাসন ও দলীয় নেতাকর্মীরা রুখে দিয়েছে। দুর্নীতির দায়ে খালেদা জিয়া জেলে, তার ছেলে তারেক রহমান দুর্নীতি ও ভয়ঙ্কর অপরাধের জন্য টেমস নদীর ওপার থেকে বাংলাদেশে এসে আর ক্ষমতা গ্রহণ করতে পারবে না। ৪৪ বছরে দক্ষ প্রশাসক ও সফল কূটনীতিক রাষ্ট্রনায়ক শেখ হাসিনা গরিব দেশকে উন্নয়নশীল দেশে পরিণত করেছেন। তিনি নেক্সট জেনারেশন সম্পর্কে ভাবেন ও চিন্তা করেন। সড়কের শৃঙ্খলার জন্য আইন করা হয়েছে, কাউকে জেল জরিমানা করার জন্য নয়। বঙ্গবন্ধু কন্যা শেখ হাসিনা বঙ্গবন্ধুর মতোই দেশকে ভালোবাসেন, দেশের মানুষকে ভালো বাসেন। তিনি যা ভাবেন দেশের মঙ্গলে, জনগণের মঙ্গলে তা করেন। নিজেদের স্বার্থেই মালিক-শ্রমিকদের এই আইন মেনে দেশের স্বার্থে ধর্মঘটের পথ পরিহার করার আহ্বান জানিয়ে তিনি বলেন, জনগণকে জিম্মি করবেন না।</p>
      <p>মানুষকে দুর্ভোগে ফেলবেন না। জনগণের মঙ্গলের মাধ্যমেই জনসেবা করুন।</p>
      <p>তিনি বুধবার নোয়াখালী শহীদ ভুলু স্টেডিয়ামে নোয়াখালী জেলা আওয়ামী লীগের ত্রি-বার্ষিক সম্মেলনে প্রধান অতিথির বক্তব্যে এসব কথা বলেন। জেলা আওয়ামী লীগ সভাপতি অধ্যক্ষ খায়রুল আনাম চৌধুরী সেলিমের সভাপতিত্বে সম্মেলনে বিশেষ অতিথি ছিলেন আওয়ামী লীগের যুগ্ম সাধারণ সম্পাদক মাহবুবুল আলম হানিফ এমপি, সাংগঠনিক সম্পাদক ও পানিসম্পদ উপমন্ত্রী এনামুল হক শামীম, নৌ-পরিবহন প্রতিমন্ত্রী খালিদ মাহমুদ চৌধুরী, সাবেক প্রতিমন্ত্রী মির্জা আজম এমপি, কেন্দ্রীয় আওয়ামী লীগের সাংস্কৃতিক সম্পাদক অসিম কুমার উকিল এমপি, সাবেক মন্ত্রী শাজাহান কামাল এমপি। বক্তব্য রাখেন ফেনীর নিজাম উদ্দিন হাজারী এমপি, নোয়াখালী-৩ আসনের এমপি মামুনুর রশিদ কিরণ, এইচ এম ইব্রাহিম এমপি, মোরশেদ আলম এমপি ও জেলা আওয়ামী লীগ সহ-সভাপতি শিল্পপতি এটিএম এনায়েত উল্যা। ওবায়দুল কাদের বলেন, স্লোগান দিয়ে নেতা হওয়া যায় না। একজন রাজনীতিকের সবচেয়ে বড় পাওয়া মানুষের ভালোবাসা।</p>
      <p>মানুষ থেকে বিচ্ছিন্ন হয়ে রাজনীতিবিদ হওয়া যায় না। বঙ্গবন্ধু কন্যা আমার পরিশ্রম, আমার মেধা ও আমার সততাকে স্বীকৃতি দিয়েছেন। তাই আমি তার কাছে চিরকৃতজ্ঞ। তিনি দলের নেতাকর্মীদের উদ্দেশ্যে বলেন, এগ্রেসিভ এটিসিউটের কোনো দাম নেই রাজনীতিতে। বঙ্গবন্ধু কন্যা শেখ হাসিনার ধৈর্য্য, দক্ষতা, ত্যাগ, সাহসই তাকে আজ বিশ্বের দরবারে অনন্য স্থানে পৌঁছিয়েছে। আমরা তার কর্মী এবং বঙ্গবন্ধুর আদর্শের সৈনিক। বিএনপি’র উদ্দেশ্যে মন্ত্রী বলেন, তারা আন্দোলনে ব্যর্থ, রাজনীতিতে ব্যর্থ, ঐক্য করতে গিয়ে ব্যর্থ হয়ে এখন শুধু বিদেশিদের দরবারে ধরনা দিচ্ছে আর নালিশ জানাচ্ছে। বিএনপি এখন বাংলাদেশ নালিশ পার্টিতে রূপান্তর হয়েছে। বিএনপি কোনো ইস্যু না পেয়ে একবার পিয়াজ ইস্যু একবার চাল ইস্যু, একবার লবণ ইস্যু করার চেষ্টা চালাচ্ছে। কোনো লাভ হবে না। দেশে লবণের দরকার দেড় লাখ টন। জমা আছে ৬ লাখ টন। পিয়াজ সংকট কেটে গেছে। চাল উদ্বৃত্ত।</p>
      <p>আমরা বিদেশে রপ্তানির চেষ্টা করছি। আমাদের ১৪ লাখ টন চাল মজুত আছে। এদিকে নোয়াখালী জেলা আওয়ামী লীগের ত্রি-বার্ষিক সম্মেলন শেষে সভাপতি পদে অধ্যক্ষ খায়রুল আনাম সেলিম এবং সাধারণ সম্পাদক একরামুল করিম চৌধুরী, এমপি পুনঃনির্বাচিত হয়েছেন। আগামী ৩ বছরের জন্য তাদেরকে আবারো দায়িত্ব দেয়া হলো। এর আগে বুধবার সকাল ১১টায় সম্মেলনের উদ্বোধন করেন আওয়ামী লীগ সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। গতকাল দুপুর ২টার দিকে জেলার সম্মেলনের সভাস্থল মাইজদী ভুলু স্টেডিয়ামে বাংলাদেশ আওয়ামী লীগ সাধারণ সম্পাদক ওবায়দুল কাদের, এমপি এ কমিটি ঘোষণা করেন। এ কমিটির নেতৃত্বে পরে একটি পূর্ণাঙ্গ কমিটি ঘোষণা করা হবে।</p>
      <p>এই বিভাগের সর্বাধিক পঠিত</p>
    </article>
  </body>
</html>