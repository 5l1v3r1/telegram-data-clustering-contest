<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/rugby/rugby_ct_italia_franco_smith-4877569.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Rugby, Franco Smith nuovo ct dell'Italia per il Sei Nazioni 2020"/>
    <meta property="og:description" content="Franco Smith, sudafricano con uso d'Italia, è il nuovo ct degli azzurri: guiderà la nazionale italiana di rugby almeno per il prossimo Sei Nazioni che inizierà in febbraio..."/>
  </head>
  <body>
    <article>
      <h1>Rugby, Franco Smith nuovo ct dell'Italia per il Sei Nazioni 2020</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Paolo Ricci Bitti</a></address>
      <p>Franco Smith, sudafricano con uso d'Italia, è il nuovo ct degli azzurri: guiderà la nazionale italiana di rugby almeno per il prossimo Sei Nazioni che inizierà in febbraio con la trasferta di Cardiff.</p>
      <p>Una soluzione ampiamente prevista, logica, persino sensata dopo la mesta e contradditoria chiusura della gestione dell'irlandese Conor O'Shea.</p>
      <p>Lo staff per la prossima primavera sarà guidato da Franco Smith in qualità di capo allenatore, affiancato da Giampiero De Carli per gli avanti e da Marius Goosen per la difesa, mentre Pete Atkinson coordinerà insieme a Giovanni Sanguin la preparazione fisica.</p>
      <p>"La Federazione - informa una nota - proseguirà contestualmente il processo di definizione dello staff della Squadra Nazionale per il quadriennio 2020-23, che sarà in carica a partire dal primo luglio 2020 in vista del tour estivo nelle Americhe".</p>
      <p>Questo significa che Smith potrebbe non essere confermato dopo il Sei Nazioni che si annuncia ancora più in salita per l'Italia che ha perso le 22 ultime partite di fila?</p>
      <p>Sì e no. Trovare al volo, dopo l'uscita di O'Shea, un ct non era e non è facile, per di più che si adeguasse a uno staff non scelto da lui, e così è diventato facile e, ripetiamo, logico, promuovere a ct l'assistent coach già individuato nei mesi scorsi. Smith ha giocato e allenato in Italia vincendo scudetti in entrambi i ruoli per la Benetton Treviso. E' sicuramente un tipo pragmatico e quadrato, quell'uomo di campo che O'Shea si era rivelato non essere, soprattutto  per chi non lo conosceva.</p>
      <p>Il sudafricano ha 47 anni, giocava mediano di apertura, e vanta 9 caps con gli Springboks.</p>
      <footer>Ultimo aggiornamento: 16:22<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/sport/rugby/rugby_ct_conor_o_shea_dimesso_dimissioni_oggi_ultime_notizie_sei_nazioni_sergio_parisse-4866974.html"/>
        <a href="https://www.ilmessaggero.it/sport/rugby/rugby_italia_mondiali_sudafrica_sergio_parisse_news_oggi_diretta-4774868.html"/>
        <a href="https://www.ilmessaggero.it/sport/rugby/rugby_italia_sergio_parisse_sud_africa_giappone_mondiali_oggi_diretta-4771608.html"/>
        <a href="https://www.ilmessaggero.it/sport/rugby/rugby_italia_francia_sei_nazioni_diretta-4364454.html"/>
        <a href="https://www.ilmessaggero.it/video/sport/rugby_italia_mondiali_giappone_sudafrica_oggi_diretta_ultime_notizie-4776775.html"/>
        <a href="https://www.ilmessaggero.it/video/sport/rugby_italia_mondiali_rai_diretta_partite_giappone_programma-4725705.html"/>
      </related>
    </article>
  </body>
</html>