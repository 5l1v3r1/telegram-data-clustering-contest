<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774201,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ביקש להישפט בעקבות דוח של מצלמת מהירות - וקיבל פיצוי של 250 שקל"/>
    <meta property="og:description" content="שופט בית משפט השלום לתעבורה בפתח־תקווה, עמית יוסף ריבלין, תיאר את המצב המשפטי של המצלמות, וקבע כי לא הוכחה אמינותן. &quot;עד לפסיקת בית המשפט בעכו נחשבה המערכת לאמינה. מאז לא גובשה מדיניות ברורה ותיקים רבים הסתיימו באישום יותר קל מהמקורי&quot;"/>
  </head>
  <body>
    <article>
      <h1>ביקש להישפט בעקבות דוח של מצלמת מהירות - וקיבל פיצוי של 250 שקל</h1>
      <h2>שופט בית משפט השלום לתעבורה בפתח־תקווה, עמית יוסף ריבלין, תיאר את המצב המשפטי של המצלמות, וקבע כי לא הוכחה אמינותן. "עד לפסיקת בית המשפט בעכו נחשבה המערכת לאמינה. מאז לא גובשה מדיניות ברורה ותיקים רבים הסתיימו באישום יותר קל מהמקורי"</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">אודי עציון ותומר הדר</a></address>
      <p>מה קורה כשנהג מתעקש להישפט על דוח מהירות שהנפיקו לו מצלמות המהירות הבעייתיות של המשטרה? אחרי שלוש ישיבות בבית המשפט חזרה בה המשטרה מהאישום, הנהג זוכה, ובמקום לשלם קנס של 250 שקל, תשלם לו המדינה הוצאות בסכום זהה.</p>
      <p>אלון ולך, מהנדס אלקטרוניקה מהתעשייה הביטחונית לשעבר ולוחם צדק, קיבל ב־2017 דוח מהירות ממערכת א3 על נהיגה במהירות של 121 קמ"ש במקום 100 קמ"ש, עבירה ברף הנמוך ביותר של נהיגה במהירות מופרזת, שעליה מוטל כאמור קנס של 250 שקל, ללא נקודות חובה. למרות זאת, ובניגוד לרוב המוחלט של הנהגים שמקבלים דוחות כאלה, הוא סירב לשלם אוטומטית את הדוח וביקש להישפט.</p>
      <figure>
        <img src="https://images1.calcalist.co.il/PicServer2/20122005/308816/20121226_133703_L.jpg"/>
        <figcaption>מצלמת מהירות <br/>צילום: תומר הדר</figcaption>
      </figure>
      <p>"שבוע לפני המשפט התקשרו אליי מהמשטרה, ביקשו שאוותר על המשפט, ושבתמורה הם יבטלו את כתב האישום. הסכמתי רק אם אקבל הוצאות משפט, והם סירבו", סיפר.</p>
      <p>הישיבה הראשונה במשפט התקיימה רק אחרי שנתיים, בפברואר השנה, כשהמשטרה הגישה רשימה של 37 עדים מטעמה. אחר כך ביקשה לדחות את הדיון בטענה שהיא ממתינה לחומרי ראיות, ואז דחייה נוספת. בספטמבר התקיים דיון נוסף, הנהג ולך הציג את המסמכים שהכין למשפט, והמשטרה הודיעה שהיא חוזרת בה מכתב האישום.</p>
      <p>שופט בית משפט השלום לתעבורה בפתח־תקווה, עמית יוסף ריבלין, תיאר בהחלטתו את המצב המשפטי של המצלמות, מאז פסיקת בית המשפט בעכו בספטמבר 2018 שבה זיכה השופט יעקב בכר 16 נהגים וקבע כי לא הוכחה אמינות המצלמות (החלטה שעליה נמנעה המשטרה מלערער): "עד לפסיקת בית המשפט בעכו נחשבה המערכת לאמינה. מאז לא גובשה מדיניות ברורה לגבי מערכת א3, ותיקים רבים הסתיימו באישום יותר קל מהמקורי, של נהיגה במהירות בלתי סבירה בניגוד לתקנה 51, ללא נקודות חובה".</p>
      <p>השופט ריבלין קבע כי המשטרה ביטלה את כתב האישום לאחר שוולך התעקש לקיים משפט. "הנאשם עמד על זכותו לנהל הוכחות ולא להגיע לכדי הסדר. לפיכך, בסופו של יום החליטה המאשימה לחזור בה מהאישום והנאשם זוכה. בשל כך שהנאשם נאלץ להגיע לדיון השני ללא צורך מצאתי לחייב את המאשימה בהוצאות לטובת הנאשם על סך 250 שקל".</p>
      <p>מאז המשפט בעכו הפסיקה המשטרה להנפיק באמצעות מצלמות א3 דוחות על עבירות מהירות חמורות שמחייבים הזמנה אוטומטית למשפט כדי להימנע מלבחון משפטית שוב את אמינות המצלמות. כעת היא מנפיקה רק דוחות עם ברירת קנס, והנהגים מעדיפים לשלם את הדוח או להתפשר עם התובע המשטרתי על חיוב מופחת בכסף ובנקודות חובה.</p>
    </article>
  </body>
</html>