<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232592/"/>
    <meta property="og:site_name" content="Українська правда"/>
    <meta property="article:published_time" content="2019-11-21T00:05:56+00:00"/>
    <meta property="og:title" content="Київ міг знати про затримку військової допомоги ще в липні – Пентагон"/>
    <meta property="og:description" content="Заступниця помічника міністра оборони США у справах Росії, України та Європи Лора Купер заявила, що українське керівництво могло знати про призупинення військової допомоги від США ще в день розмови президентів двох країн, тобто 25 липня."/>
  </head>
  <body>
    <article>
      <h1>Київ міг знати про затримку військової допомоги ще в липні – Пентагон</h1>
      <address>
        <time datetime="2019-11-21T00:05:56+00:00">21 Nov 2019, 00:05</time>
      </address>
      <p>Заступниця помічника міністра оборони США у справах Росії, України та Європи Лора Купер заявила, що українське керівництво могло знати про призупинення військової допомоги від США ще в день розмови президентів двох країн, тобто 25 липня.</p>
      <p><b>Джерело:</b> <a href="https://www.nytimes.com/2019/11/20/us/politics/impeachment-hearings.html?action=click&amp;module=Spotlight&amp;pgtype=Homepage">The New York Times</a></p>
      <p><b>Деталі: </b>Вона повідомила, що знає про багаторазове спілкування співробітників Пентагону із працівниками посольства України. Останні ставили запитання щодо отримання безпекової допомоги для України. </p>
      <p>За словами Купер, чиновники Пентагону показали їй два несекретних листа, датованих 25 липня. У них йшлося про те, що Конгрес знав про затримку військової допомоги, як і українське посольство.</p>
      <p>
        <b>Нагадаємо:</b>
      </p>
      <ul>
        <li>Раніше президент США Дональд <a href="https://www.pravda.com.ua/news/2019/11/18/7232244/">Трамп заявив</a>, що українське керівництво не знало про затримку військової допомоги. </li>
      </ul>
      <p>
        <b>Передісторія:</b>
      </p>
      <ul>
        <li>На початку вересня видання "The Washington Post" повідомило, що президент США Дональд <a href="https://www.pravda.com.ua/news/2019/09/7/7225581/">Трамп схиляв</a> президента України Володимира Зеленського відкрити справу щодо сина свого конкурента на виборах-2020 Джо Байдена.</li>
        <li>Увагу до цього посилило рішення адміністрації Трампа видати <a href="https://www.eurointegration.com.ua/news/2019/09/12/7100679/">військову допомогу</a> Україні після <a href="https://www.eurointegration.com.ua/news/2019/08/29/7100180/">затримки</a>, яка засмутила членів Конгресу з обох партій.</li>
        <li>25 вересня Білий дім оприлюднив текст <a href="https://www.pravda.com.ua/news/2019/09/25/7227320/">телефонної розмови </a>між президентом США Дональдом Трампом і президентом України Володимиром Зеленським, через яку в США розпочали процедуру <a href="https://www.pravda.com.ua/news/2019/09/24/7227246/">імпічменту</a>.</li>
        <li>З тексту розмови випливає, що Трамп схиляв президента України Володимира Зеленського розпочати розслідування проти політичного опонента колишнього віцепрезидента Джо Байдена.</li>
        <li>Зеленський публічно заперечує, що президент США чинив на нього тиск.  "На мене ніхто не тиснув", - заявив він журналістам під час зустрічі з Трампом в Нью-Йорку.</li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/20/7232572/"/>
        <a href="https://www.pravda.com.ua/news/2019/11/20/7232558/"/>
        <a href="https://www.pravda.com.ua/news/2019/11/20/7232546/"/>
      </related>
    </article>
  </body>
</html>