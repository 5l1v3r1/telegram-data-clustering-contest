<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699480/%D9%85%D8%AF%DB%8C%D8%B1%D8%B9%D8%A7%D9%85%D9%84-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D9%87-%D8%AF%D9%86%D8%A8%D8%A7%D9%84-%D8%A8%D8%A7%D8%B2%DB%8C-%D8%A8%D8%A7-%DB%8C%DA%A9-%D8%AA%DB%8C%D9%85-%D8%A8%D8%B2%D8%B1%DA%AF-%D8%A7%D8%B1%D9%88%D9%BE%D8%A7%DB%8C%DB%8C-%D9%87%D8%B3%D8%AA%DB%8C%D9%85%D8%AD%D9%82%D9%88%D9%82-%D8%A8%D8%B1%D8%A7%D9%86%DA%A9%D9%88-%D9%BE%D8%B1%D8%AF%D8%A7%D8%AE%D8%AA-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="مدیرعامل پرسپولیس: به دنبال بازی با یک تیم بزرگ اروپایی هستیم/حقوق برانکو پرداخت می‌شود"/>
    <meta property="og:description" content="مدیرعامل باشگاه پرسپولیس گفت: در تلاش هستیم تا یک بازی دوستانه با تیم بزرگ اروپایی برگزار کنیم."/>
  </head>
  <body>
    <article>
      <h1>مدیرعامل پرسپولیس: به دنبال بازی با یک تیم بزرگ اروپایی هستیم/حقوق برانکو پرداخت می‌شود</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>مدیرعامل باشگاه پرسپولیس گفت: در تلاش هستیم تا یک بازی دوستانه با تیم بزرگ اروپایی برگزار کنیم.</p>
      <p>به گزارش خبرگزاری فارس، محمدحسن انصاری‌فرد مدیرعامل باشگاه پرسپولیس در خصوص برگزاری بازی فردای پرسپولیس و نفت مسجدسلیمان گفت: با توجه به نزدیک شدن به شروع مسابقات لیگ قهرمانان آسیا و فشردگی مسابقات، ما و مربیان تیم تمایل داشتیم تا بازی با نفت مسجدسلیمان فردا برگزار شود. این در حالی است که هواداران می‌توانند تا دقیقه 75 بازی به صورت اینترنتی بلیت خریداری کنند. البته ما در حال تلاش هستیم تا بلیت‌فروشی در نیم‌فصل دوم در اختیار باشگاه باشد.</p>
      <p>وی درباره پرداختی به بازیکنان پرسپولیس افزود: ان‌شاءالله دیگر مشکل مالی نخواهیم داشت و تلاش خواهیم کرد تا نیم‌فصل بتوانیم دریافتی اعضای تیم را به 50 درصد برسانیم. امروز 10 درصد از مبالغ بازیکنان واریز شد و تا یک هفته دیگر هم سعی می‌کنیم پرداختی دیگری داشته باشیم.</p>
      <p>مدیرعامل باشگاه پرسپولیس در خصوص شایعه فسخ قرارداد با بشار رسن گفت: چنین مسئله‌ای مطرح نیست و فسخ قرارداد با رسن کاملاً شایعه است.</p>
      <p>انصاری‌فرد در خصوص جذب مهاجم تصریح کرد: سه گزینه برای خط حمله به آقای کالدرون معرفی کردیم و قرار است وی نظرش را در این خصوص اعلام کند.</p>
      <p>وی ادامه داد:‌ در تلاش هستیم که بتوانیم در تعطیلات نیم‌فصل یا در تابستان سال آینده یک بازی دوستانه با تیمی بزرگ از اروپا داشته باشیم و در این مخصوص به زودی اطلاع‌رسانی خواهیم کرد.</p>
      <p>مدیرعامل باشگاه پرسپولیس درباره پرداخت شدن پول برانکو و شکایت‌هایی که وجود دارد، اظهار داشت: حق و حقوق آقای برانکو و فرناندو گابریل را پرداخت خواهیم کرد و در حال بررسی شکایت بودیمیر هستیم.</p>
    </article>
  </body>
</html>