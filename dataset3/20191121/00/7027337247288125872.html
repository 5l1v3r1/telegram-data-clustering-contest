<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699365/%D9%88%D8%B6%D8%B9%DB%8C%D8%AA-%DA%A9%D8%A7%D8%B1%DA%A9%D9%86%D8%A7%D9%86-%D8%AE%D8%A7%D8%B1%D8%AC%DB%8C-%D8%AF%D8%B1-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="وضعیت کارکنان خارجی در کشورهای اروپایی"/>
    <meta property="og:description" content="مرکز آمار اتحادیه اروپا اعلام کرد که خروج سرمایه خالص از این اتحادیه توسط اتباع خارجی در سال گذشته ۲۲ میلیارد یورو بوده است."/>
  </head>
  <body>
    <article>
      <h1>وضعیت کارکنان خارجی در کشورهای اروپایی</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039066_841.jpg"/>
      </figure>
      <p>مرکز آمار اتحادیه اروپا اعلام کرد که خروج سرمایه خالص از این اتحادیه توسط اتباع خارجی در سال گذشته ۲۲ میلیارد یورو بوده است.</p>
      <p>نتایج یک تحقیق صورت گرفته توسط مرکز آمار اروپا نشان می دهد که برای نخستین بار از سال ۲۰۱۴، شمار مهاجرین کاری از این اتحادیه افزایش داشته است. در بین کشورهای مختلف عضو اتحادیه اروپا، شهروندان پرتغال بیشتر از سایر کشورهای عضو میهن خود را به امید یافتن شغل و زندگی بهتر به مقصد یک کشور دیگر ترک کرده‌اند. هم چنین کارکنان پرتغالی خارج در کشورهای دیگر ۳.۶ میلیارد یورو پول در سال ۲۰۱۸ به کشور خود فرستاده اند در حالی که کارکنان خارجی تنها ۶۰۰ میلیون یورو پول از پرتغال به کشورهای خود فرستاده اند. پس از پرتغال، شهروندان رومانیایی با ارسال سه میلیارد یورو، لهستانی با ۲.۹ میلیارد یورو، انگلیسی با ۲.۳ میلیارد یورو و ایتالیایی ها با دو میلیارد یورو، بیشترین میزان ارسال پول به کشورهای خود را داشته اند.</p>
      <p>طبق اعلام بانک جهانی، حدود یک پنجم شهروندان پرتغالی در خارج از این کشور زندگی می کنند به گونه‌ای که تنها از سال ۲۰۱۱ تاکنون، ۸۶۰ هزار نفر این کشور را ترک کرده اند و تلاش های دولت این کشور نیز برای متقاعد کردن شهروندان به بازگشت ناکام مانده است.</p>
      <p>طبق اعلام مرکز آمار اروپا، خالص خروج سرمایه از اتحادیه اروپا توسط کارکنان کشورهای خارجی در سال گذشته ۲۲ میلیارد یورو بوده است.</p>
      <p>در حال حاضر آلمان بیش از هر کشور دیگری در سطح منطقه یورو و اتحادیه اروپا میزبان نیروهای کار خارجی است و پس از این کشور نیز فرانسه و انگلیس قرار دارند. اتباع هندی، چینی، ترک، مراکشی، الجزایری، سوری، اوکراینی و عراقی بیشترین حضور را در بازار کار کشورهای اروپایی در سال گذشته داشته اند.</p>
      <p>لازم به ذکر است منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.</p>
    </article>
  </body>
</html>