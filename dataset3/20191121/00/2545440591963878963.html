<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/abdden-irandaki-gosterilere-destek-mesaji-/1651626"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ABD'den İran'daki gösterilere destek mesajı"/>
    <meta property="og:description" content="ABD Başkan Yardımcısı Mike Pence, Washington'un İran'da benzin zammı sonrası başlayan ve ölümlere yol açan ülke genelindeki gösterilere destek verdiğini açıkladı."/>
  </head>
  <body>
    <article>
      <h1>ABD'den İran'daki gösterilere destek mesajı</h1>
      <h2>ABD Başkan Yardımcısı Mike Pence, Washington'un İran'da benzin zammı sonrası başlayan ve ölümlere yol açan ülke genelindeki gösterilere destek verdiğini açıkladı.</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">Ahmet Dursun  </a></address>
      <h4>Ankara</h4>
      <p>Tahran yönetiminin, Washington'un gösterilere destek mesajlarını iç işlerine müdahale sayarak ABD'ye protesto notası iletmesinin ardından bu kez ABD Başkan Yardımcısı Pence, Twitter hesabından paylaştığı mesajında, İran'daki gösterilere destek verdi.</p>
      <ul>
        <li>
          <u>
            <a href="https://www.aa.com.tr/tr/dunya/uluslararasi-af-orgutu-iran-daki-olaylarda-olu-sayisi-en-az-106-/1650255">Uluslararası Af Örgütü: İran’daki olaylarda ölü sayısı en az 106</a>
          </u>
        </li>
        <li>
          <a href="https://www.aa.com.tr/tr/dunya/iranda-hamaneye-yakin-gazete-protesto-liderlerinin-idamla-yargilanacagini-yazdi/1649984">İran'da Hamaney'e yakın gazete protesto liderlerinin 'idamla' yargılanacağını yazdı</a>
        </li>
        <li>
          <u>
            <a href="https://www.aa.com.tr/tr/analiz/iran-in-varlik-icinde-yokluk-ceken-sehri-ahvaz-ve-protestolar/1649895">İran’ın varlık içinde yokluk çeken şehri Ahvaz ve protestolar</a>
          </u>
        </li>
        <li>
          <u>
            <a href="https://www.aa.com.tr/tr/dunya/6-soruda-iranda-neler-oluyor/1649847">6 soruda İran'da neler oluyor?</a>
          </u>
        </li>
      </ul>
      <p>Pence mesajında şu ifadeleri kullandı:</p>
      <p>"İranlılar protestolar için sokağa çıkarken Tahran'daki Ayetullahlar şiddet kullanmayı ve kendi halkını ezmeyi sürdürüyor. Birleşik Devletler'in mesajı açık: Amerikan halkı İran halkının yanındadır."</p>
      <p>Bu arada ABD medyasında yer alan haberlere göre, ABD'nin uçak gemisi USS Abraham Lincoln, Beyaz Saray'ın talimatıyla 6 ay sonra ilk kez Basra Körfezi'ne hareket etti.</p>
      <h3>İran'da benzin zammı protestolara yol açtı </h3>
      <p>ABD yaptırımlarının da etkisiyle ekonomik açıdan zor günler geçiren İran halkı, 15 Kasım Cuma günü benzine üç kat zam yapıldığının açıklanmasının ardından ülkenin birçok kentinde protestolara başladı.</p>
      <p>Gösteriler sırasında birçok kentte kamu binaları tahrip edildi. Tahran yönetimi, protestoların büyümesi üzerine cumartesi günü ülke genelinde internet erişimini kesti.</p>
      <p>Yetkililer şu ana kadar olaylar sonucu 6 güvenlik görevlisi ve 1 göstericinin hayatını kaybettiğini açıkladı, gösterilerle ilgili gözaltına alınan kişi sayısı da bini aştı. Uluslararası Af Örgütü ise 21 kentte en az 106 kişinin öldüğünü duyurdu. İran yönetimi, gösterilerin ülke dışından organize edildiğini savunuyor.</p>
      <h3>Pompeo destek verince İran protesto notası verdi</h3>
      <p>ABD Dışişleri Bakanı Mike Pompeo, İran'da benzin zammı sonrası başlayan protestolara ilişkin sosyal medya hesabından, "ABD sizi duyuyor. ABD sizi destekliyor. ABD sizin yanınızda." mesajını paylaşmıştı.</p>
      <p>Washington'dan gelen açıklamaları iç işlerine müdahale kabul eden İran, dün ABD'nin İran'daki diplomatik görevlerini yürüten İsviçre'nin Tahran Büyükelçisi Markus Leitner'ı Dışişleri Bakanlığına çağırmıştı.</p>
      <related>
        <a href="https://www.aa.com.tr/tr/dunya/abdden-irandaki-gosterilere-destek-mesaji-/1651626"/>
        <a href="https://www.aa.com.tr/tr/dunya/halk-bankasi-avukatlarindan-abddeki-davanin-dusurulmesi-ve-reddihakim-talebi/1651451"/>
        <a href="https://www.aa.com.tr/tr/dunya/abdde-demokratlarin-canli-yayindaki-tartismasina-azil-sorusturmasi-damga-vurdu/1651399"/>
        <a href="https://www.aa.com.tr/tr/dunya/abdden-israil-ve-filistine-dogrudan-muzakere-teklifi/1651264"/>
        <a href="https://www.aa.com.tr/tr/dunya/abdden-misira-rusya-uyarisi/1651255"/>
        <a href="https://www.aa.com.tr/tr/dunya/iran-rusyadan-5-milyar-dolar-kredi-alacak/1651236"/>
      </related>
    </article>
  </body>
</html>