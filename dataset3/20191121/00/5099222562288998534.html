<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23504144-timis-mapn-face-verificari-locatiile-infestate-substante-toxice.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T00:43:00+00:00"/>
    <meta property="og:title" content="UPDATE Ministerul Apărării aduce la Timișoara echipamente pentru a face verificări în locurile afectate de substanțe toxice / 43 de oameni sunt încă internați în spital"/>
    <meta property="og:description" content="Conducerea Poliţiei Timiş a anunţat în şedinţa Comitetului Judeţean pentru Situaţii de Urgenţă care a avut loc miercuri seara că o echipă din cadrul Ministerului Apărării Naţionale (MApN) va"/>
  </head>
  <body>
    <article>
      <h1>UPDATE Ministerul Apărării aduce la Timișoara echipamente pentru a face verificări în locurile afectate de substanțe toxice / 43 de oameni sunt încă internați în spital</h1>
      <address><time datetime="2019-11-21T00:43:00+00:00">21 Nov 2019, 00:43</time> by <a rel="author">S.J.</a></address>
      <p><b>Conducerea Poliţiei Timiş a anunţat în şedinţa Comitetului Judeţean pentru Situaţii de Urgenţă care a avut loc miercuri seara că o echipă din cadrul Ministerului Apărării Naţionale (MApN) va sosi joi dimineaţa la Timişoara, pentru a efectua verificări suplimentare cu echipamente specializate în locaţiile în care s-a identificat prezenţa substanţei toxice, informează Agerpres.<br/></b><br/>În cadrul aceleiaşi şedinţe, reprezentanţii Direcţiei de Sănătate Publică (DSP) Timiş au informat că verificările efectuate la locaţiile din Timişoara în care a avut loc deratizarea care a dus la decesul a trei persoane şi la internarea altor zeci nu indică prezenţa unor substanţe toxice în spaţiile respective, a anunţat purtătorul de cuvânt al ISU Timiş, Elena Megherea.<br/><br/>Structurile implicate în gestionarea acestei situaţii de urgenţă au desfăşurat următoarele acţiuni: Ministerul Sănătăţii a dispus, prin echipa de control trimisă la Timişoara, ca DSP Timiş să intre în imobilele afectate de folosirea insecticidului identificat de Parchetul de pe lângă Tribunalul Timiş şi să determine gradul de poluare şi radioactivitate al aerului din încăperi. ISU Timiş a asigurat sprijinul specialiştilor Ministerului Sănătăţii şi DSP cu două echipaje CBRN pentru detecţia substanţelor toxice şi un echipaj SMURD şi monitorizează în continuare situaţia persoanelor evacuate, oferindu-le acestora sprijin prin cazare.<br/><br/>IPJ Timiş continuă activitatea de cercetare penală pentru lămurirea şi elucidarea tuturor aspectelor referitoare la dosarul penal deschis în cauză. Inspectoratul Județean de Jandarmi asigură paza bunurilor și restricționează accesul în locații.<br/><br/>"Până în acest moment s-au efectuat examene toxicologice de către inspectorii Inspecţiei Sanitare de Stat din cadrul DSP Timiş, pentru a se determina calitatea aerului, dacă mai este încărcat cu materiale care pun în pericol sănătatea locatarilor.<br/><br/>Rezultatele prezentate de către DSP Timiş la şedinţa Comitetului Judeţean pentru Situaţii de Urgenţă Timiş, în urma verificărilor efectuate, nu indică prezenţa unor substanţe toxice în spaţiile verificate", a afirmat Elena Megherea. În urma rezultatelor obţinute după aceste verificări, în cursul dimineţii de joi se va efectua o acţiune de neutralizare, decontaminare şi igienizare a acestor spaţii, pentru a înlătura orice sursă care ar putea pune în pericol sănătatea locatarilor.<br/><br/>La finalizarea acestor acţiuni, se va permite accesul total al locatarilor în imobilele blocurilor de locuinţe de la adresele Mioriţa nr. 4 şi Vaida Voievod nr. 1. În prezent, sunt internate 43 de persoane, dintre care 32 de copii la Spitalul "Louis Ţurcanu", opt adulţi la Spitalul Judeţean Timişoara şi trei adulţi la Spitalul Municipal.<br/><br/><b>CITEȘTE ȘI:<br/></b><br/><a href="https://www.hotnews.ro/stiri-sanatate-23503453-32-copii-12-adulti-care-locuiau-blocul-din-timisoara-unde-facut-deratizare-substanta-neurotoxica-sunt-continuare-internati.htm">32 de copii și 12 adulți care locuiau în blocul din Timișoara unde s-a făcut deratizare cu o substanță neurotoxică sunt în continuare internați în spital</a><br/><br/><a href="https://www.hotnews.ro/stiri-esential-23500080-radiografia-tragediei-din-timisoara-15-apeluri-ambulanta-din-blocul-care-murit-3-oameni-dupa-facut-deratizare.htm">Radiografia tragediei din Timișoara. 15 apeluri la Ambulanță din blocul în care au murit 3 oameni după ce s-a făcut deratizare <br/><br/></a><a href="https://www.hotnews.ro/stiri-esential-23499966-substanta-ucis-cei-3-oameni-din-blocul-din-timisoara-care-facut-deratizare.htm">Ce substanță i-ar fi ucis pe cei 3 oameni din blocul din Timișoara în care s-a făcut deratizare / Anunțul parchetului / Cine este firma care a făcut dezinsecția în imobil<br/><br/></a><a href="https://www.hotnews.ro/stiri-esential-23500975-tragedia-timisoara-cine-autorizeaza-cine-verifica-firmele-care-fac-dezinsectia-deratizarea.htm">Tragedia de la Timișoara. Cine autorizează și cine verifică firmele care fac dezinsecția și deratizarea<br/></a><br/><br/> </p>
    </article>
  </body>
</html>