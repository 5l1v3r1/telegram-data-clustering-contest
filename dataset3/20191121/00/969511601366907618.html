<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/bula-evaluarilor-s-spart-marti-hong-kong-investiorii-au-pierdut-miliarde-dolari-dupa-producator-marmura-s-prabusit-98-s-devalorizat-5-7-miliarde-dolari-intr-singura-zi-18601877"/>
    <meta property="og:site_name" content="BusinessMagazin"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="O bulă a evaluărilor s-a spart marţi la Hong Kong: Investiorii au pierdut miliarde de dolari după ce un producător de marmură s-a prăbuşit cu 98% şi s-a devalorizat cu 5,7 miliarde dolari într-o singură zi"/>
    <meta property="og:description" content="Investitorii din Hong Kong au pierdut miliarde de dolari marţi după ce bula existentă în jurul a două companii supraevaluate s-a spart, în ceea ce se conturează a fi una dintre cele mai agresive devalorizări din istoria acestei pieţe."/>
  </head>
  <body>
    <article>
      <h1>O bulă a evaluărilor s-a spart marţi la Hong Kong: Investiorii au pierdut miliarde de dolari după ce un producător de marmură s-a prăbuşit cu 98% şi s-a devalorizat cu 5,7 miliarde dolari într-o singură zi</h1>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://www.businessmagazin.ro/autor/alex-ciutacu" target="_blank">Alex Ciutacu</a></address>
      <h3>O bulă a evaluărilor s-a spart marţi la Hong Kong: Investiorii au pierdut miliarde de dolari după ce un producător de marmură s-a prăbuşit cu 98% şi s-a devalorizat cu 5,7 miliarde dolari într-o singură zi</h3>
      <p>Investitorii din Hong Kong au pierdut miliarde de dolari marţi după ce bula existentă în jurul a două companii supraevaluate s-a spart, în ceea ce se conturează a fi una dintre cele mai agresive devalorizări din istoria acestei pieţe.</p>
      <p>Un producător de marmură care a crescut cu 3.800% anul acesta şi-a văzut capitalizarea de piaţă scăzând cu 5,7 miliarde dolari într-o singură zi – un declin de 98% - în urma deciziei MSCI-ului de a nu include compania într-un index global, potrivit FT.  </p>
      <p>La finalul şedinţei ArtGo Holdings mai avea o capitalizare de piaţă de doar 128 milioane dolari.</p>
      <p>Compania ArtGo Holdings, care a înregistrat o pierdere netă de circa 91 milioane dolari anul trecut, a fost selectată pentru a fi introdusă în indicele MSCI China începând cu data de 7 noiembrie.</p>
      <p>Acest anunţ a făcut ca valoarea acţiunilor să se dubleze în doar o săptămână, în contextul în care investitorii ar fi vrut să profite de evoluţia generată de includerea în indice.</p>
      <p>Însă marţi MSCI a decis să revină asupra deciziei privind ArtGo şi să mai aştepte, susţinând că „necesită continuarea analizei şi monitorizării”.</p>
      <p>David Webb, un investitor din Hong Kong considerat expert în guvernanţă corporativă, a anunţat în luna septembrie că acţiunile ArtGo sunt într-o bulă şi a notificat autoritatea de supraveghere financiară din Hong Kong să auditeze acţionariatul companiei.</p>
      <p>„Ei nu aplică nicio evaluare pe deciziile ei. Dacă ar fi făcut-o, ar fi observat, aşa cum am făcut-o şi eu că acţiunile se tranzacţionau la un multiplu de 20x valoarea netă a activelor, iar asta nu ar fi posibil indiferent de scenariu”, spune Webb.</p>
      <p>Caruselul supraevaluărilor urmate de devalorizări bruşte şi violente nu sunt neapărat ceva nou pentru bursa din Hong Kong. În 2017, un grup de companii listate au pierdit 6 miliarde de dolari într-o serie de scăderi bruşte care au dus în final la scăderi de peste 95%.</p>
      <p>Astfel de companii supraevaluate au fost scoase în evidenţă de David Webb ca parte a unei reţele pe care el o numeşte „Enigma” – reprezentând un lanţ de acţionari care printr-o serie lungă de parteneriate şi participaţii deţin mai multe businessuri.</p>
      <p>ArtGo nu a fost singura companie care şi-a pierdut aproape întrega valoare de piaţă marţi.</p>
      <p>Acţiunile companiei Kasen International au scăzut cu peste 90%, reprezentând o scădere de 800 milioane dolari la nivelul capitalizării de piaţă după ce compania care activează atât în producţie de mobilă cât şi în dezvoltări imobiliare a fost atacată de investitorii pe termen scurt de la Blue Orca Capital.</p>
      <p>Un cercetător de la Blue Orca a atras atenţia cu privire la o serie de proiecte dezvoltate de Kasen în Cambodgia, precum şi la o serie de active pe care compania le-a vândut sau le-a abandonat.</p>
      <p>„Singurul segment viabil al Kasen este dezoltarea imobiliară, acesta fiind astăzi totuşi un cub de gheaţă care se topeşte, încât compania îşi vinde ultimele active rezidenţiale valoroase”, arată raportul.</p>
      <p> </p>
      <p> </p>
      <p> </p>
      <p> </p>
    </article>
  </body>
</html>