<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699356/%D9%87%D8%B4%D8%AF%D8%A7%D8%B1%D9%87%D8%A7%DB%8C-%D8%B2%D9%85%D8%B3%D8%AA%D8%A7%D9%86%DB%8C-%D8%A7%D8%B2-%D8%B2%D9%86%D8%AF%DA%AF%DB%8C-%D8%AA%D8%A7-%D8%B1%D8%A7%D9%86%D9%86%D8%AF%DA%AF%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="هشدارهای زمستانی؛ از زندگی تا رانندگی"/>
    <meta property="og:description" content="معاون آموزش سازمان پیشگیری و مدیریت بحران شهر تهران توصیه‌ها و هشدارهایی را برای ایمنی شهروندان در فصل سرما ارائه کرد."/>
  </head>
  <body>
    <article>
      <h1>هشدارهای زمستانی؛ از زندگی تا رانندگی</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039056_837.jpg"/>
      </figure>
      <p>معاون آموزش سازمان پیشگیری و مدیریت بحران شهر تهران توصیه‌ها و هشدارهایی را برای ایمنی شهروندان در فصل سرما ارائه کرد.</p>
      <p>حیدر کلهری در گفت‌وگو با ایسنا با اشاره پیش‌بینی‌های هواشناسی از تداوم بارش برف و باران در نقاط مختلف کشور اظهارکرد: علاوه بر پیش‌بینی‌هایی که در مورد روزهای پیش‌رو انجام شده، در آستانه فصل زمستان نیز قرار داریم و از این رو لازم است که شهروندان یکسری نکات را برای ارتقای ایمنی خود در منزل و فضای بیرون از خانه رعایت کنند. نکاتی که بعضا ممکن است بسیار ساده و پیش‌پا افتاده به نظر برسد اما واقعیت این است که عدم رعایت همین نکات در طول زمستان و به ویژه هنگام بارش برف و باران سالانه هزاران نفر را در کشور خودمان دچار مشکل می‌کند.</p>
      <p>کلهری با اشاره به تجهیزات و امکاناتی که لازم است شهروندان در فصل سرما در خانه آماده کنند، گفـت: تجهیزاتی مثل نمک برای آب کردن یخ جاده، شن برای سهولت رفت و آمد، پارو، بیلچه و لوازمی برای کنار زدن برف جزو مواردی است که لازم است در فصل سرما در دسترس باشد.</p>
      <p>وی در مورد شرایط بحرانی در هنگام بارش‌ برف نیز گفت: در برخی از مناطق کشورمان در طول زمستان برف شدید شروع به بارش کرده که ارتفاع آن بعضا تا نزدیک به یک متر نیز می‌رسد، برای چنین شرایطی لازم است که شهروندان حتما لباس گرم به تن کرده و اتاق را با دمای معمولی گرم کنند تا شاهد افت فشار گاز در خطوط انتقال نباشیم.</p>
      <p>معاون آموزش سازمان پیشگیری و مدیریت بحران شهر تهران ادامه داد:‌ درختان تا قبل از آغاز بارش برف باید هرس شده و شاخه‌های سست آنها که احتمال سقوطشان در هنگام بارش و طوفان وجود دارد برچیده شود. همچنین در مواردی که احتمال یخ زدگی لوله‌های آب وجود دارد، لازم است که فلکه اصلی آب را بسته و با بازکردن لوله‌ها داخل آن را از آب خالی کنیم. البته می‌توان از عایق یا چند لایه روزنامه نیز استفاده کرده و آنها را دور لوله‌ها پیچید.</p>
      <p>کلهری با بیان اینکه بام برخی از خانه‌های قدیمی توان تحمل وزن برف را ندارد، اظهار کرد:‌حتما باید ناودان‌ها چک شود و برای سنجش استحکام بام نیز بهتر است از یک کارشناس کمک گرفته شود. پارو کردن برف از روی بام با رعایت موارد ایمنی نیز موثر است.</p>
      <p>وی درباره اصول ایمی در استفاده از چراغ‌های نفتی و علاالدین نیز گفت: در برخی از منازل از چراغ نفتی برای گرم کردن فضای داخلی استفاده می‌شود، در برخی دیگر از اقامتگاه‌های سنتی نیز از چنین امکاناتی استفاده می‌شود، در این خصوص لازم است که حتما شرایطی برای تهویه هوا در خانه فراهم شود. همچنین برای ریختن نفت داخل این چراغ‌ها باید آن را خاموش کرده و در بیرون از اتاق آن را پر کرد.</p>
      <p>به گفته کلهری در خانه‌هایی که بخاری گازی، آبگرمن دیواری یا کوره‌ای و پکیج در داخل ساختمان قرار دارد لازم است که حتما فضایی برای تهویه و گردش هوا در نظر گرفته شود، چرا که احتراق در فضای بسته سبب از بین رفتن اکسیژن فضا و بالا رفتن احتمال گازگرفتگی می‌شود.</p>
      <p>معاون آموزش سازمان پیشگیری و مدیریت بحران شهر تهران در مورد استفاده از وسایل گرمایشی گازسوز نیز گفت: وجود منافذ و درزها برای ورود هوای تازه به داخل ساختمان به ویژه محل خواب و استراحت الزامی است. آبی بودن شعله بخاری و سایر وسایل گرمایشی ضروری است و باید حتما سرد نبودن لوله بخاری و سایر وسایل گرمایشی کنترل شود.</p>
      <p>وی در مورد علائم گازگرفتگی نیز گفت:‌ احساس سردرد، تهوع، سرگیجه، کاهش دید و خواب آلودگی جزو علائم گازگرفتگی است و نباید آن را با مواردی مانند علائم سرماخوردگی اشتباه گرفت، در این‌ شرایط توصیه می‌شود که شهروندان از محیط آلوده خارج شوند.</p>
      <p>کلهری با بیان اینکه در فصل زمستان یکی از اتفاقات رخ داده برای شهروندان سرخوردگی است، گفت: برای جلوگیری از سرخوردگی باید کفش مناسبی برای راه رفتن در زمستان انتخاب شود، باید کفش‌ها و بوت هایی که کف صاف و مسطح دارند مناسب این ایام نیستند و کفش هایی با شیار و عاج در کفه خود بهترین گزینه اند.</p>
      <p>معاون آموزش سازمان پیشگیری و مدیریت بحران شهر تهران با اشاره به شرایط رانندگی در برف نیز گفت: رانندگی در برف حساسیت‌های بسیاری دارد و با رانندگی در شرایط عادی بسیار متفاوت است، به همین دلیل نیز رانندگان اماتور و افرادی که مهارت کافی در رانندگی را ندارند، به هیچ عنوان نباید پشت فرمان بنشینند. تجهیزات زمستانی خودرو نیز باید آماده باشد و مواردی نظیر زنجیر چرخ، ضدیخ و ... باید قبل از سفر تعبیه شود. اگر در هنگام رانندگی ناگهان برف سنگین شروع به بارش کرد و این تجهیزات نیز همراه رانندگان نبود بهترین کار رعایت سرعت مطمئنه و رانندگی با دنده سنگین است.</p>
      <p>وی با اشاره به احتمال محبوس شدن رانندگان در برف نیز گفت:‌در این شرایط اگر خودرو در برف متوقف شد باید با دست زیر لاستیک ها را خالی کرده و برف جلو لاستیک را کنار زد.اگر سطح آسفالت یخ زده بود می‌توان از نمک و در آخر از زیرپائی و یا گونی استفاده کرد و زیر پایی‌ها را در زیر چرخ ها قرار داد و خودرو را با دنده 2 به آرامی به حرکت درآورد.</p>
      <p>کلهری اضافه کرد: به طور کلی برای رانندگی در برف و یخ لازم است با سرعت کمتر از روزهای معمولی که جاده خشک است حرکت کرده و خودرو را در حرکت ثابت نگه داشت، در پیچ ها با دقت و به آرامی گردش کرد، ازگردش و انحراف ناگهانی خودداری کرده و از ترمز کردن ناگهانی پرهیز کرد، همچنین باید از فشاردادن پدال گاز یا برداشتن فشار از روی آن به طور ناگهانی خودداری شود. در صورتی هم که در یک سطح لغزنده سرعت خودرو بالاست لازم است که از تغییر وضعیت به دنده سنگین خودداری شود.</p>
      <p>معاون آموزش سازمان پیشگیری و مدیریت بحران شهر تهران درباره چگونگی ترمز کردن در یخ و برف نیز گفت: این اقدام باید کاملا باید به صورت سبک انجام گرفته و راننده باید طوری ترمز کند که چرخ ها قفل نشوند چون قفل شدن چرخها نه تنها مسیر توقف را طولانی بلکه فرمان را نیز از کنترل خارج می‌کند. راننده خوب و محتاط معمولاً سه الی چهار برابر مسیری را که در مواقع عادی لازم است برای توقف در برف و یخ پیش بینی می کند. همچنین باید مقداری از توجه خود را به راننده های مقابل و پشت سر معطوف کند زیرا امکان دارد که رانندگان دیگر، رعایت شرایط خاص را نکرده و وی را به مخاطره افکنند.</p>
      <p>وی ادامه داد:‌اگر به هر دلیل نیز کنترل خودرو از دست رانندگان خارج شد، باید بلافاصله پدال گاز را رها کرده و فرمان را در جهت مسیر سرخوردن نگه داشت. در این شرایط به هیچ وجه نباید ترمز کرد، چراکه اتومبیل بیش از حد از کنترل خارج می‌شود.</p>
      <p>کلهری در مورد رانندگی در هوای مه آلود نیز گفت: در هوای مه آلود باید با نور پایین و با احتیاط کامل رانندگی کرد. در صورت تراکم مه بهتر است وسیله نقلیه را در جای مناسبی متوقف کرده و تا زمانی که جلو قابل رویت نباشد، از ادامه مسیر خودداری شود. در صورت امکان می‌توان وسیله نقلیه را به چراغ مه شکن مجهز کرد و از خطوط وسط و کنار جاده در ادامه مسیر حرکت خود استفاده شود.</p>
    </article>
  </body>
</html>