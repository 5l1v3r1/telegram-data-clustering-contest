<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200201"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="সলঙ্গায় সড়কের গাছ কর্তন"/>
    <meta property="og:description" content=" সিরাজগঞ্জ-৩ (রায়গঞ্জ-তাড়াশ ও সলঙ্গা) আসনের সংসদ সদস্য অধ্যাপক ডা. আবদুল আজিজ এমপি’র নির্দেশে সরকারি রাস্তার গাছ কাটার অভিযোগ উঠেছে। গতকাল সরজমিন গিয়ে দেখা যায়, সলঙ্গা থানার ধুবিল ইউনিয়নের আমশড়া জোড়দিঘি-মালতিনগর আঞ্চলিক সড়কের আমশড়া মধ্যপাড়া গ্রামের মৃত নজিবর রহমানের ২ ছেলে আরিফুল ইসলাম ও মনিরুল ইসলাম প্রায় ৩৫টা ইউক্যালিপটাস গাছ কর্তন করে। গ্রামের প্রভাবশালী হওয়ায় আইনের তোয়াক্কা না করে সরকারি রাস্তার গাছ কর্তন করছেন। তাদের ভয়ে গ্রামের কোনো মানুষ মুখ খুলতে সাহস পাচ্ছে না। স্থানীয়রা জানান, একজন এমপি হয়ে সরকারের আইন না মেনে কীভাবে সরকারি রাস্তার গাছ কাটার অনুমতি দেন। এদিকে এমপি’র এমন অনুমতির কথা এলাকায় ছড়িয়ে পড়লে সমালোচনার ঝড় বইছে। এ ব্যাপারে আরিফুল ও মনিরুলের সঙ্গে কথা হলে তারা জানান, এমপি ডা. আবদুল আজিজ আমাদের গাছ কাটার অনুমতি দিয়েছেন। তাই আমরা গাছগুলো কেটে নিচ্ছি।মঈন উদ্দিন মেমোরিয়াল হাসপাতালের স্বত্বাধিকারীর ভাই আবদুর রাজ্জাক জানান, এমপি আবদুল আজিজ আমাদের আত্মীয় হওয়ায় গাছগুলো কাটার অনুমতি দিয়েছে। এখানে সরকারি অনুমতির কোনো দরকার নেই। ধুবিল ইউনিয়ন ভূমি সহকারী কর্মকর্তা জেহাদুল ইসলামের সঙ্গে মুঠোফোনে যোগাযোগ করা…"/>
  </head>
  <body>
    <article>
      <h1>সলঙ্গায় সড়কের গাছ কর্তন</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">সলঙ্গা (সিরাজগঞ্জ) প্রতিনিধি</a></address>
      <p> সিরাজগঞ্জ-৩ (রায়গঞ্জ-তাড়াশ ও সলঙ্গা) আসনের সংসদ সদস্য অধ্যাপক ডা. আবদুল আজিজ এমপি’র নির্দেশে সরকারি রাস্তার গাছ কাটার অভিযোগ উঠেছে। গতকাল সরজমিন গিয়ে দেখা যায়, সলঙ্গা থানার ধুবিল ইউনিয়নের আমশড়া জোড়দিঘি-মালতিনগর আঞ্চলিক সড়কের আমশড়া মধ্যপাড়া গ্রামের মৃত নজিবর রহমানের ২ ছেলে আরিফুল ইসলাম ও মনিরুল ইসলাম প্রায় ৩৫টা ইউক্যালিপটাস গাছ কর্তন করে। গ্রামের প্রভাবশালী হওয়ায় আইনের তোয়াক্কা না করে সরকারি রাস্তার গাছ কর্তন করছেন। তাদের ভয়ে গ্রামের কোনো মানুষ মুখ খুলতে সাহস পাচ্ছে না। স্থানীয়রা জানান, একজন এমপি হয়ে সরকারের আইন না মেনে কীভাবে সরকারি রাস্তার গাছ কাটার অনুমতি দেন। এদিকে এমপি’র এমন অনুমতির কথা এলাকায় ছড়িয়ে পড়লে সমালোচনার ঝড় বইছে। এ ব্যাপারে আরিফুল ও মনিরুলের সঙ্গে কথা হলে তারা জানান, এমপি ডা. আবদুল আজিজ আমাদের গাছ কাটার অনুমতি দিয়েছেন। তাই আমরা গাছগুলো কেটে নিচ্ছি।</p>
      <p>মঈন উদ্দিন মেমোরিয়াল হাসপাতালের স্বত্বাধিকারীর ভাই আবদুর রাজ্জাক জানান, এমপি আবদুল আজিজ আমাদের আত্মীয় হওয়ায় গাছগুলো কাটার অনুমতি দিয়েছে।</p>
      <p>এখানে সরকারি অনুমতির কোনো দরকার নেই। ধুবিল ইউনিয়ন ভূমি সহকারী কর্মকর্তা জেহাদুল ইসলামের সঙ্গে মুঠোফোনে যোগাযোগ করা হলে তিনি গাছ কাটার বিষয়টি নিশ্চিত করে জানান, বিষয়টি সরজমিন গিয়ে নাম-ঠিকানা সংগ্রহ করে নিয়ে এসেছি। সরকারি সম্পদ রক্ষা করতে প্রয়োজনীয় ব্যবস্থা গ্রহণ করা করা হবে। রায়গঞ্জ উপজেলা নির্বাহী কর্মর্কতা শামীমুর রহমান জানান, গাছ কাটার বিষয়টি শুনেছি। তদন্ত করে প্রয়োজনীয় ব্যবস্থা গ্রহণ করা হবে।</p>
      <p>সিরাজগঞ্জ-৩ (রায়গঞ্জ-তাড়াশ ও সলঙ্গা) আসনের সংসদ সদস্য ডা. আবদুুল আজিজ এমপি জানান, কারা গাছ কাটছে খোঁজ নিয়ে দেখছি। আমার এমন কোনো কিছু মনে পড়ে না যে কাউকে গাছ কাটার অনুমতি দিয়েছি।</p>
      <p>এই বিভাগের সর্বাধিক পঠিত</p>
    </article>
  </body>
</html>