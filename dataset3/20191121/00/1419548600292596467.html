<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/15mbdp"/>
    <meta property="og:site_name" content="News7 Tamil"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="தேர்தலில் சுயேட்சையாக போட்டியிடும் கர்நாடக பாஜக பிரமுகர்கள் இருவர் கட்சியிலிருந்து நீக்கம்! "/>
    <meta property="og:description" content="தேர்தலில் சுயேட்சையாக போட்டியிடும் கர்நாடக பாஜக பிரமுகர்கள் இருவர் கட்சியிலிருந்து நீக்கம்! "/>
  </head>
  <body>
    <article>
      <h1>தேர்தலில் சுயேட்சையாக போட்டியிடும் கர்நாடக பாஜக பிரமுகர்கள் இருவர் கட்சியிலிருந்து நீக்கம்! </h1>
      <address><time datetime="2019-11-21T00:00:00+00:00">21 Nov 2019</time> by <a rel="author">arun</a></address>
      <p>
        <b>கர்நாடக இடைத்தேர்தலில் சுயேட்சையாக போட்டியிட இருக்கும் இரண்டு அதிருப்தியாளர்களை கட்சியிலிருந்து நீக்கியுள்ளது பாஜக.</b>
      </p>
      <p>முந்தைய மஜத - காங்கிரஸ் கூட்டணி அரசின் மீது அதிருப்தியடைந்து ஆட்சிக்கு எதிராக போர்க்கொடி தூக்கிய இருகட்சிகளையும் சேர்ந்த 17 எம்.எல்.ஏக்கள் தகுதி நீக்கம் செய்யப்பட்டதையடுத்து காலியாக இருக்கும் 15 தொகுதிகளில் வரும் டிசம்பர் 5ம் தேதி இடைத்தேர்தல் நடைபெற உள்ளது.</p>
      <p>இதில் தகுதிநீக்கம் செய்யப்பட்டவர்களில் 13 பேரை பாஜக தனது வேட்பாளர்களாக களமிறக்கியுள்ளது. இவர்களில் 16 பேர், சமீபத்தில் முதல்வர் எடியூரப்பா முன்னிலையில் பாஜகவில் இணைந்தனர்.</p>
      <p>குறைந்தபட்சம் 6 தொகுதிகளில் வென்றால் தான் ஆட்சியை தக்க வைக்க முடியும் என்ற நிலையில் தேர்தலை பாஜக எதிர்கொள்ள இருக்கிறது. இதனிடையே ஹோஸ்கோட் தொகுதியில் சரத் பச்சேகவுடாவும், விஜயநகரா தொகுதியில் அர்ஸும் சுயேட்சைகளாக போட்டியிட களமிறங்கியுள்ளனர். வேட்புமனுவை வாபஸ் பெற கடைசி தேதியான இன்று இருவரும் வேட்புமனுக்களை வாபஸ் பெற வேண்டும் என்று பாஜக கெடு விதித்திருந்தது. இதனை இருவரும் ஏற்காததால் இருவரையும் கட்சி விரோத நடவடிக்கையில் ஈடுபட்டதாக கூறி கட்சியிலிருந்து நீக்குவதாக பாஜக அறிவித்துள்ளது. </p>
      <p>ஹோஸ்கோட் தொகுதியில் போட்டியிட காங்கிரஸ் கட்சியை சேர்ந்த தகுதிநீக்கம் செய்யப்பட்ட எம்.எல்.ஏ  MTB.நாகராஜை பாஜக நிறுத்த்தியுள்ளது. இவரை எதிர்த்து சுயேட்சையாக சரத் பச்சேகவுடா போட்டியிட உள்ளார். பாஜக மாநில இளைஞர் அணி செயலாளராக இருந்த சரத் பச்சேகவுடா பாஜகவை சேர்ந்த Chikkaballapura தொகுதி எம்.பி B.N.பச்சேகவுடாவின் மகனாவார். </p>
      <p>இதேபோலவே மற்றொரு தகுதிநீக்கம் செய்யப்பட்டவரான ஆனந்த் சிங்கை விஜயநகரா தொகுதியில் வேட்பாளராக களமிறக்கியுள்ளது. அவரை எதிர்த்து அர்ஸ் சுயேட்சையாக போட்டியிடுகிறார். இவரை மஜத ஆதரிக்க இருப்பதாக தகவல்கள் வெளியாகியுள்ளன.</p>
    </article>
  </body>
</html>