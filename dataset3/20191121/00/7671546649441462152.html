<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914631"/>
    <meta property="og:site_name" content="Dnevnik"/>
    <meta property="article:published_time" content="2019-11-21T00:40:00+00:00"/>
    <meta property="og:title" content="Druga zmaga Dobovca"/>
    <meta property="og:description" content="Žiga Čeh in Vedran Matošević sta v elitni ligi prvakov v dvoranskem nogometu zadela po dvakrat za Dobovec in zapečatila usodo Mostarja."/>
  </head>
  <body>
    <article>
      <h1>Druga zmaga Dobovca</h1>
      <address><time datetime="2019-11-21T00:40:00+00:00">21 Nov 2019, 00:40</time> by <a rel="author">Sandi Škvarč</a></address>
      <p>
        <b>Žiga Čeh in Vedran Matošević sta v elitni ligi prvakov v dvoranskem nogometu zadela po dvakrat za Dobovec in zapečatila usodo Mostarja.</b>
      </p>
      <p>V dvoboju z najskromnejšo ekipo turnirja, bosanskim prvakom Mostarjem, je Dobovec v skupini A elitne lige prvakov v dvoranskem nogometu v Moskvi zmagal gladko s 6:1. Prvi je zadel Žiga Čeh, ki je na prvi tekmi zaradi kazni počival, nato je bil uspešen Vedran Matošević. Za 3:0 in izid polčasa je bil še enkrat natančen Čeh.</p>
      <p>Slovenski prvaki so imeli tekmo povsem pod nadzorom, zanesljivo so delovali po celotnem igrišču, uspešno so zapolnili tudi vrzel ob odsotnem kapetanu Roku Mordeju, ki je bil z dvema rumenima kartonoma na tribuni. In prav rumeni kartoni so bili glavna skrb v nadaljevanju tekme, ko zmaga ni bila več vprašljiva. Kar štirje igralci so morali malce bolj paziti v duelih, da ne bi ostali brez nastopa na tekmi za prvo mesto. Ampak nazadnje je bila tudi ta bojazen odveč, tudi s portugalskima sodnikoma se je »izšlo« brez posebnosti. Na 4:0 je s svojim drugim zadetkom povišal Matošević, nato je bil uspešen še Čujec, za nameček pa je padel še avtogol Vesića, ki pa je dosegel tudi častni zadetek za bosanskega prvaka. Zmaga je bila tako suverena, da je trener Morina v zadnjih minutah priložnost ponudil tudi igralcem s klopi.</p>
      <p>»Naša prva naloga so bile tri točke, prav tako pomembno pa je bilo tudi to, da ne prejmemo nobenega rumenega kartona. Oba cilja smo izpolnili in ostajamo v igri za spomladanski zaključni turnir,« je vratar <b>Damir Puškar</b> potrdil dosežek. »S to zmago smo dodatno pritisnili na Ruse, s katerimi se bomo pomerili za prvo mesto,« je dodal <b>Žiga Čeh</b>.</p>
      <p>Liga prvakov, skupina A, 2. krog: Mostar – Dobovec 1:6 (0:3), CPRF – Halle-Gooik 2:1 (1:1), vrstni red: Dobovec in CPRF po 6, Halle-Gooik in Mostar po 0.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914517/sport/nogomet/odlocile-so-izkusnje"/>
        <a href="https://www.dnevnik.si/1042842425/sport/nogomet/napake-se-zgodijo-ko-ni-vec-kisika-v-mozganih"/>
      </related>
    </article>
  </body>
</html>