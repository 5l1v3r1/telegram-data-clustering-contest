<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/skoda-a-inceput-productia-lui-citigo-e-iv-modelul-electric-de-oras-are-94879.html"/>
    <meta property="og:site_name" content="Automarket"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Skoda a început producția lui Citigo-e iV: modelul electric de oraș are autonomie de 260 de kilometri"/>
    <meta property="og:description" content="Skoda a început în această săptămână la uzina din Bratislava producția modelului electric de oraș Citigo-e iV, care oferă 83 de cai putere și o autonomie de 260 de kilometri."/>
  </head>
  <body>
    <article>
      <h1>Skoda a început producția lui Citigo-e iV: modelul electric de oraș are autonomie de 260 de kilometri</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Daniel Popescu</a></address>
      <p>Skoda a început în această săptămână la uzina din Bratislava producția modelului electric de oraș Citigo-e iV, care oferă 83 de cai putere și o autonomie de 260 de kilometri.</p>
      <p>La exact o jumătate de an de la prezentarea oficială din luna mai, <a href="https://www.automarket.ro/masini-noi/skoda/">Skoda</a> a anunțat în această săptămână startul producției pentru primul său <a href="https://www.automarket.ro/stiri/masina-electrica-85611.html">model electric</a>.</p>
      <p>Producția lui Skoda Citigo-e iV are loc la uzina pe care constructorul ceh o deține în Bratislava, acolo unde a avut loc și prezentarea oficială a modelului.</p>
      <p><i><b>"Startul producției lui Citigo-e marchează o nouă piatră de hotar în istoria Skoda. Este primul nostru <a href="https://www.automarket.ro/stiri/masina-electrica-85611.html">model electric</a> cu multe avantaje practice, dar are și o calitate înaltă a procesului de producție"</b></i>, a declarat Michael Oeljeklaus, membru în consiliul de administrație Skoda pentru departamentul de producție și logistică.</p>
      <p><a href="https://www.automarket.ro/stiri/skoda-citigo-e-iv-devine-primul-model-electric-al-marcii-din-cehia-83-cp-91621.html">Skoda Citigo-e iV</a> utilizează un motor electric montat pe puntea față care generează 61 kW, echivalentul a 83 de <a href="https://www.automarket.ro/stiri/cal-putere-cp-86347.html">cai putere</a>, în timp ce cuplul maxim este de 210 Nm.</p>
      <p><b>Acumulatorul are o capacitate de 36.8 kWh și este montat pe podea, iar autonomia maximă anunțată de producător este de 265 de kilometri (WLTP).</b> Bateria poate fi încărcată la stații de încărcare rapidă cu până la 40 kW, iar în cazul utilizării unui wallbox de 7.2 kW timpul necesar este de puțin peste 4 ore.</p>
      <p>Skoda nu a anunțat încă prețurile lui Citigo-e iV pentru piața din România, însă mașina electrică de oraș poate fi deja comandată din Germania. În acest stat, prețul de pornire este de 20.950 de euro, iar modelul va fi disponibil doar cu nivelurile de echipare Ambition și Style.</p>
      <p>Via Skoda</p>
    </article>
  </body>
</html>