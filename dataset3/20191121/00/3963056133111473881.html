<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/vaticano/suora_innamorata_uomo_convento_chiuso_valtiberina_ultime_notizie-4877733.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Suora si innamora e il convento chiude: sarebbe rimasta sola una consorella 80enne"/>
    <meta property="og:description" content="Che una suora si innamori e decida di abbandonare il velo non è certo una novità, ma che questo comporti addirittura la chiusura del convento è sicuramente un caso unico. Un..."/>
  </head>
  <body>
    <article>
      <h1>Suora si innamora e il convento chiude: sarebbe rimasta sola una consorella 80enne</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>Che una <b><a href="https://www.ilmessaggero.it/ricerca/suora/">suora</a></b> si innamori e decida di abbandonare il velo non è certo una novità, ma che questo comporti addirittura la chiusura del <b><a href="https://www.ilmessaggero.it/ricerca/convento/">convento</a></b> è sicuramente un caso unico. Un convento che da decenni resisteva in <b><a href="https://www.ilmessaggero.it/ricerca/valtiberina/">Valtiberina</a></b> alla crisi delle vocazioni, alla modernità che mette al bando la vita di meditazione, alla scarsa attrattiva che l'esistenza ritirata e isolata esercita in mondo sempre più connesso e convulso. Succede così che una crisi vocazionale incrocia il sentimento, l'amore verso un uomo, e porta una delle due suore del convento ad abbandonare il velo. Una scelta esistenziale e privata che però ha una ricaduta pubblica, ovvero nella piccola comunità monastica: l'altra consorella infatti ha 80 anni e sola non può di certo riuscire a portare avanti la complessa vita di un convento.</p>
      <p>LEGGI ANCHE <b><a href="https://www.ilmessaggero.it/italia/suora_incinta_sicilia_ultime_notizie-4843052.html">Suore missionarie tornano dall'Africa incinte, imbarazzo in Vaticano. ​Aperta inchiesta sulla fuga di notizie</a></b></p>
      <p>Un convento dove da poco, a sfidare gli eventi, sono arrivate due novizie entusiaste e pronte ad intraprendere in profondità il percorso religioso. Attratte proprio dal lavoro di comunità voluto dalla suora 40enne, diventata la superiora. E così a causa dell'amore, profano e improvviso, il convento non ha perso solo la monaca 40enne, ma anche la più anziana e le due più giovani mettendo fine all'esperienza di religione, vita comune e preghiera in quelle mura che non dipendono dalla diocesi o dal vescovo ma dal loro ordine religioso. Ma il destino, entrato nelle stanze riservate e silenziose della religione, non si è accontentato di far chiudere il convento. Dopo avere sconvolto i piani della vita della 40enne ha voluto che la storia d'amore finisse improvvisamente come era iniziata. L'ormai ex suora però non è ritornata sui suoi passi e ha deciso, risolvendo al crisi vocazionale, di restare al mondo e alla sua vita di donna aprendosi alle esperienze che il futuro le riserverà. Il portone del convento, quello invece resterà chiuso.</p>
      <footer>Ultimo aggiornamento: 19:53<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/politica/sardine_suora_salvini_chi_e_ultime_notizie_oggi-4875057.html"/>
        <a href="https://www.ilmessaggero.it/italia/suora_incinta_sicilia_ultime_notizie-4843052.html"/>
        <a href="https://www.ilmessaggero.it/vaticano/suora_incinta_messina_nebrodi_ultime_notizie-4833306.html"/>
        <a href="https://www.ilmessaggero.it/fotogallery/italia/ilenia_siciliani_carabinieri_suora-4462259.html"/>
        <a href="https://www.ilmessaggero.it/fotogallery/roma/roma_suora_sedia_rotelle_resta_bloccata_negozio_fioraio-2040814.html"/>
      </related>
    </article>
  </body>
</html>