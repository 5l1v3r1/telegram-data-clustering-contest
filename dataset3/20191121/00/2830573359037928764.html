<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/pallavolo/superlega/2019/11/21-63628990/civitanova_passa_a_ravenna_ma_solo_al_quinto_set/"/>
    <meta property="og:site_name" content="Tuttosport"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Civitanova passa a Ravenna ma solo al quinto set"/>
    <meta property="og:description" content="Priva ancora di Juantorena la formazione di De Giorgi soffre le pene dell'inferno contro un'eccellente Consar che si arrende al tie break 2-3(22-25; 24-26; 25-18;25-22; 11-15) dopo aver sfiorato la grande impresa"/>
  </head>
  <body>
    <article>
      <h1>Civitanova passa a Ravenna ma solo al quinto set</h1>
      <h2>Priva ancora di Juantorena la formazione di De Giorgi soffre le pene dell'inferno contro un'eccellente Consar che si arrende al tie break 2-3(22-25; 24-26; 25-18;25-22; 11-15) dopo aver sfiorato la grande impresa</h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p><b>RAVENNA- </b>La Cucine Lube Civitanova firma l'ottavo sigillo in campionato ma stavolta, al contrario delle altre sette, la vittoria è stata davvero sofferta ed è arrivata dopo cinque set di dura lotta contro una Consar Ravenna che, dopo essere andata sotto di due set ha sfiorato la grandissima rimonta sfuggita soltanto al termine di un equilibrato tie break. La gara è stata condotta nei primi due set dagli uomini di Fefè De Giorgi, che subiscono poi il ritorno dei romagnoli guidati da un servizio infuocato (15 ace, scatenato Vernon con 7 personali) ma reagiscono poi con freddezza al tie break grazie ad una ritrovata verve in battuta (Kovar 5 ace) e a muro (2 personali nel quinto set per Simon, 15 di squadra in tutta la gara).</p>
      <p>Con il successo di stasera i cucinieri salgono a quota 23 punti in classifica, perdendo il primo punto dal via al campionato ma restando sempre in testa alla graduatoria, in attesa del match di domenica a Reggio Calabria sul campo della Tonno Callipo Calabria Vibo Valentia.</p>
      <p>
        <b>LA CRONACA DEL MATCH</b>
      </p>
      <p>Bonitta parte con Saitta-Vernon, Cortesia-Grozdanov, Lavia-Ter Horst, Kovacic libero. Fefè De Giorgi come a Verona sceglie al centro la coppia Bieniek-Anzani al centro, la consueta diagonale Bruno-Ghafour e Kovar-Leal in banda, Balaso libero.</p>
      <p>Subito break (3-0 Ravenna) e contro break (3-4 Cucine Lube) con il muro biancorosso protagonista, così come l’iraniano Ghafour in attacco: è lui insieme a Kovar e Leal a guidare i cucinieri al +4 (8-12) concretizzando le difese dei campioni d’Italia sull’insidioso turno al servizio di Bieniek. Un gran diagonale sempre di Kovar tiene la Cucine Lube a distanza (13-17), Ter Horst trova una difesa d’istinto evitando il +5 biancorosso e Vernon-Evans (8 punti nel set) ferma Ghafour (top scorer biancorosso con 7 punti) a muro riportando sotto Ravenna (17-19). Kovar (100% in attacco) piazza l’ace del 17-22, Vernon-Evans e Ter Horst rispondono dai nove metri (21-23) ma Leal chiude i conti 22-25.</p>
      <p>Anzani (80% in attacco) spinge subito sull’acceleratore nel secondo parziale (0-3 e 2-6 in attacco e a muro), Leal prova a spaccare il set immediatamente con due ace consecutivi (2-8) ma Ravenna non molla con Lavia e il solito Vernon-Evans che spingono al massimo in battuta, il canadese trova l’ace del -1 (10-11), lo schiacciatore azzurro il colpo morbido del 13-13. Il servizio di Ravenna continua a mettere in difficoltà la ricezione biancorossa (ancora Lavia, 17-16), Kovar e Bieniek ribaltano la situazione proprio in battuta (19-22, contrattacco Leal): arriva però un altro ace della Consar (Ter Horst, 21-22), Ghafour (5 punti nel set) firma prima il +2 (21-23) poi pesta la linea dei tre metri (24-24) e infine chiude con il contrattacco del 24-26.</p>
      <p>La Cucine Lube Civitanova prova a scappare col servizio (ace Kovar e Bieniek, 1-4), Ravenna tiene il campo con Ter Horst (5-5) e ancora Lavia al suo terzo ace personale (8-7). Si va punto a punto con una lunga serie di cambi palla, i biancorossi non riescono ad incidere dei nove metri, fino all’errore di Ghafour (17-15) che non trova le mani del muro. Vernon-Evans picchia in battuta e costruisce un maxi break che lancia Ravenna sul 21-15, chiude Saitta con un altro ace (25-18). La Consar chiude il set con un super 82% in attacco.</p>
      <p>Vernon-Evans continua lo show al servizio nel quarto set (3-0 con due ace), la Cucine Lube non trova la stessa efficacia dei primi set in attacco e Cortesia ne approfitta a muro, Ter Horst in contrattacco (9-4). De Giorgi gioca la carta D’Hulst per Bruno, Ghafour e Kovar guadagnano il -1 (9-8) con un parziale di 0-4 sul turno al servizio del regista belga, Leal aggancia con un altro muro (11-11): Kovar trova il sorpasso (12-13) ma gli errori di Leal e Bieniek vanificano (19-16). C’è Simon per il centrale polacco, Vernon-Evans piazza l’ennesimo ace (21-17), sul 22-19 rientra Bruno ma Ravenna porta a casa il set sfruttando gli errori in battuta (7 nel parziale) biancorossi 25-22.</p>
      <p>Resto in campo Simon nel tie break, la sua battuta favorisce il colpo di Anzani per l’1-4 Cucine Lube Civitanova, Leal mura il +4 (1-5). Ter Horst ci prova al servizio (3-5), i biancorossi non sfruttano due contrattacchi per allungare ancora e Cortesia-Lavia firmano la rimonta (8-8) a muro e servizio. A togliere le castagne dal fuoco ci pensano Simon (muro 8-10) e Kovar (ace 9-12): il cubano piazza anche muro e ace (10-14), i campioni d’Italia chiudono 11-15.</p>
      <p>
        <b>IL TABELLINO-</b>
      </p>
      <p>CONSAR RAVENNA- CUCINE LUBE CIVITANOVA 2-3 (22-25; 24-26; 25-18;25-22; 11-15)</p>
      <p>CONSAR RAVENNA: Stefani, Cortesia 5, Ter Horst 19, Kovacic (l), Saitta 2, Recine, Vernon Evans 23, Grozdanov 8, Batak, Bortolozzo, Marchini n.e., Lavia 17, Alonso n.e., Cavuto (l) n.e.. All. Bonitta.</p>
      <p>CUCINE LUBE CIVITANOVA: Anzani 15, Kovar 16, D’Hulst 1., Marchisio n.e., Massari, Leal 19, Ghafour 19, Rychlicki , Diamantini n.e., Simon 4, Bruno, D’Amico (l) n.e., Bienek 9, Balaso (l). All.: De Giorgi.</p>
      <p>ARBITRI: Rapisarda (Ud); Gnani (Fe).</p>
      <p>NOTE: spettatori 1830, incasso 12.104, Euro. Ravenna: 20 battute sbagliate, 15 aces, 8 muri vincenti, 40% in ricezione (35% perfette) 49% in attacco. Lube: 20 b.s., 11 aces, 15 m.v., 43% in ricezione (30% perfette) 50% in attacco.</p>
      <p>DURATA SET: 27’; 34'; 24'; 29'; 19'</p>
      <related>
        <a href="https://www.tuttosport.com/news/pallavolo/superlega/2019/11/17-63482653/superlega_/"/>
        <a href="https://www.tuttosport.com/news/pallavolo/superlega/2019/11/13-63359919/superlega_civitanova_modena_e_trento_continuano_a_correre/"/>
        <a href="https://www.tuttosport.com/news/pallavolo/superlega/2019/11/10-63280070/superlega_civitanova_batte_anche_perugia_quarta_vittoria_per_modena/"/>
        <a href="https://www.tuttosport.com/archivio/pallavolo/superlega"/>
        <a href="https://www.tuttosport.com/news/pallavolo/superlega/2019/11/20-63596955/superlega_padova_che_colpo_vibo_travolge_verona/?related_news"/>
        <a href="https://www.tuttosport.com/news/pallavolo/superlega/2019/11/19-63542551/superlega_la_7a_giornata_si_apre_con_milano-modena/?related_news"/>
        <a href="https://www.tuttosport.com/news/pallavolo/superlega/2019/11/17-63482653/superlega_/?related_news"/>
        <a href="https://www.tuttosport.com/news/pallavolo/superlega/2019/11/15-63419664/superlega_civitanova-modena_e_lo_scontro_fra_giganti/?related_news"/>
      </related>
    </article>
  </body>
</html>