<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrovaartha.com/news/41088/student-dead-of-snake-bite-protest-at-sulthan-bathery-government-school"/>
    <meta property="og:site_name" content="Metro Vaartha"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="പാമ്പുകടിയേറ്റ് വിദ്യാർഥിനി മരിച്ച സംഭവം: അധ്യാപകന് സസ്പെന്‍ഷൻ"/>
    <meta property="og:description" content="കൽപ്പറ്റ:ക്ലാസ് മുറിയിൽ വിദ്യാർഥിനി പാമ്പുകടിയേറ്റ് മരിച്ച സംഭവത്തിൽ‌ ആരോപണവിധേയനായ അധ്യാപകന് സസ്പെന്‍ഷൻ. അധ്യാപകൻ ഷാജിലിനെതിരെയാണ് നടപടിയെടുത്തത്. മറ്റു അധ്യാപകർക്ക് മെമ്മോ നൽകാനും തീരുമാനം."/>
  </head>
  <body>
    <article>
      <h1>പാമ്പുകടിയേറ്റ് വിദ്യാർഥിനി മരിച്ച സംഭവം: അധ്യാപകന് സസ്പെന്‍ഷൻ </h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>ബുധനാഴ്ച വൈകിട്ട് മൂന്നോടെ ക്ലാസ് നടക്കുന്നതിന്നിടെ കുട്ടിയുടെ  കാൽ ഭിത്തിയോട് ചേർന്ന പൊത്തിൽപ്പെടുകയും കാലിൽ മുറിവുപറ്റുകയുമായിരുന്നു. മുറിവിൽ നിന്നും രക്തം എടുത്തതോടെ മറ്റു കുട്ടികൾ അധ്യാപകരെ വിവരം അറിയിച്ചു.</p>
      <p>കൽപ്പറ്റ:ക്ലാസ് മുറിയിൽ വിദ്യാർഥിനി പാമ്പുകടിയേറ്റ് മരിച്ച സംഭവത്തിൽ‌ ആരോപണവിധേയനായ അധ്യാപകന് സസ്പെന്‍ഷൻ. അധ്യാപകൻ ഷാജിലിനെതിരെയാണ് നടപടിയെടുത്തത്. മറ്റു അധ്യാപകർക്ക് മെമ്മോ നൽകാനും തീരുമാനം.</p>
      <p>കുട്ടി മരിച്ച സംഭവത്തിൽ സ്കൂളിൽ വിദ്യാർത്ഥികളുടെയും രക്ഷിതാക്കളുടെയും നേതൃത്വത്തിൽ പ്രതിഷേധം നടന്നു. സ്കൂളിലെത്തിയ ജില്ലാ വിദ്യാഭ്യാസ ഓഫിസറെ നാട്ടുകാർ തടഞ്ഞു.  സുൽത്താൻ ബത്തേരി സർവജന ഹയർ സെക്കൻഡറി സ്കൂളിലെ അഞ്ചാം ക്ലാസ് വിദ്യാർഥിനി പുത്തൻകുന്ന് നൊട്ടൻ വീട്ടിൽ അഡ്വ. അസീസിന്‍റെയും അഡ്വ. സജ്ന ആയിഷയുടെയും മകൾ ഷഹ്‌ല ഷെറിനാണ്(9) ഇന്നലെ ക്ലാസിൽ പാമ്പുകടിയേറ്റ് മരിച്ചത്.</p>
      <p>ബുധനാഴ്ച വൈകിട്ട് മൂന്നോടെ ക്ലാസ് നടക്കുന്നതിന്നിടെ കുട്ടിയുടെ  കാൽ ഭിത്തിയോട് ചേർന്ന പൊത്തിൽപ്പെടുകയും കാലിൽ മുറിവുപറ്റുകയുമായിരുന്നു. മുറിവിൽ നിന്നും രക്തം എടുത്തതോടെ മറ്റു കുട്ടികൾ അധ്യാപകരെ വിവരം അറിയിച്ചു.</p>
      <p>വിദ്യാർഥിനിയുടെ കാൽ പരിശോധിച്ചപ്പോൾ പാമ്പ് കടിയേറ്റതു പോലുള്ള പാടുകൾ കണ്ടു. ഉടനെ കുട്ടിയുടെ പിതാവിനെ സ്കൂൾ അധികൃതർ വിവരം അറിയിച്ചു. പിതാവ് എത്തിയതിനു ശേഷം സ്കൂൾ അധികൃതരും ചേർന്ന് ആദ്യം സുൽത്താൻ ബത്തേരിയിലെ സ്വകാര്യ ആശുപത്രിയിലും പിന്നീട് താലൂക്ക് ആശുപത്രിയിലും പ്രവേശിപ്പിക്കുകയും ആയിരുന്നു.</p>
      <p> പിന്നീട് ഡോക്റ്ററുടെ നിർദ്ദേശത്തെ തുടർന്ന് കോഴിക്കോട് മെഡിക്കൽ കോളെജ് ആശുപത്രിയിലേക്ക് കൊണ്ടും പോകും വഴി  കുട്ടിയുടെ സ്ഥിതി വഷളാവുകയും വൈത്തിരി ചേലോട് ആശുപത്രിയിൽ പ്രവേശിപ്പിച്ചെങ്കിലും മരണപ്പെടുകയായിരുന്നു. ക്ലാസിൽ ചെരുപ്പ് ധരിക്കാൻ അനുവാദമില്ലാത്തത് കാരണമാണ് പൊത്തിൽ നിന്നും കുട്ടിയ്ക്ക് പാമ്പിന്‍റെ കടിയേറ്റത്.</p>
      <p>കടിയേറ്റിട്ടും മതിയായ ചികിത്സ കുട്ടിയ്ക്ക് എത്രെയും പെട്ടെന്ന് നൽകാൻ അധ്യാപകർ അനാസ്ഥ നടത്തിയെന്നും ആരോപണമുയർന്നു. സംഭവത്തിൽ ശക്തമായ നടപടിയെടുക്കുമെന്ന് ജില്ലാ കലക്റ്റർ അറിയിച്ചു. </p>
    </article>
  </body>
</html>