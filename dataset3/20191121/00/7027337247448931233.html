<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699394/%D9%BE%DB%8C%DA%A9%D9%87-%D8%A7%D8%B2-%D8%A8%D8%A7%D8%B2%DA%AF%D8%B4%D8%AA-%D8%A7%D9%86%D8%B1%DB%8C%DA%A9%D9%87-%D8%A8%D9%87-%D8%AA%DB%8C%D9%85-%D9%85%D9%84%DB%8C%E2%80%8C-%D8%A8%D8%B3%DB%8C%D8%A7%D8%B1-%D8%AA%D8%B9%D8%AC%D8%A8-%DA%A9%D8%B1%D8%AF%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="پیکه: از بازگشت انریکه به تیم ملی‌ بسیار تعجب کردم"/>
    <meta property="og:description" content="واقعا نمی‌دانم چه اتفاقی افتاده است. با هم‌‌‌تیمی‌هایم در بارسلونا در این مورد صحبت نکرده‌ام چون آنها دوشنبه مقابل رومانی بازی کردند."/>
  </head>
  <body>
    <article>
      <h1>پیکه: از بازگشت انریکه به تیم ملی‌ بسیار تعجب کردم</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>
        <b>واقعا نمی‌دانم چه اتفاقی افتاده است. با هم‌‌‌تیمی‌هایم در بارسلونا در این مورد صحبت نکرده‌ام چون آنها دوشنبه مقابل رومانی بازی کردند.</b>
      </p>
      <figure>
        <img src="https://cdn.asriran.com/files/fa/news/1398/8/30/1039158_574.jpg"/>
      </figure>
      <p>مدافع میانی و با تجربه بارسلونا می‌گوید خبر بازگشت لوئیس انریکه به نیمکت مربیگری تیم ملی اسپانیا او را متعجب کرد.</p>
      <p>به گزارش خبرگزاری فارس، در هفته جاری، تیم ملی اسپانیا به خاطر تغییر کادر فنی‌اش،‌ خبرساز شد. بعد از آنکه تیم ملی اسپانیا تحت هدایت «روبرتو مورنو» مسابقات مقدماتی جام ملت‌های 2020 اروپا را با قدرت به پایان برد، اتفاقی عجیب روی نیمکت ماتادورها رخ داد.</p>
      <p>بعد از اتمام آخرین بازی له‌روخا که برابر رومانی جنبه تشریفاتی داشت و البته با برد پرگل 5 بر صفر همراه بود، فدراسیون فوتبال اسپانیا اعلام کرد مورنو دیگر مسئولیتی در تیم ندارد. این سازمان اعلام کرد لوئیس انریکه، سرمربی چندماه قبل به نیمکت تیم ملی بازخواهد گشت.</p>
      <p>حتی این سازمان روز سه‌شنبه در بیانیه‌ای که منتشر شد، عنوان کرد کنفرانس مطبوعاتی سرمربی جدید که در اصل جلسه معارفه وی به رسانه‌هاست، در تاریخ 27 نوامبر(چهارشنبه 6 آذر 98) در مادرید برگزار می‌شود.</p>
      <p>این اتفاق در حالی رخ داد که مردم اسپانیا به آن چندان روی خوشی نشان ندادند.حتی رسانه ها نیز با تصمیمی که فدراسیون این کشور گرفت، با انتشار خبر و گزارش، زاویه گرفتند.</p>
      <p>«جرراد پیکه» مدافع 32 ساله بارسلونا از جمله چهره‌های ورزشی بود که درباره تغییر صورت‌گرفته نظر داد.</p>
      <p>بازیکن پرسابقه به خبرنگار مارکا گفت: واقعا نمی‌دانم چه اتفاقی افتاده است. با هم‌‌‌تیمی‌هایم در بارسلونا در این مورد صحبت نکرده‌ام چون آنها دوشنبه مقابل رومانی بازی کردند.</p>
      <p>وی افزود: تمام چیزی که من می‌دانم، همانی است که در رسانه‌ها خواندم. برداشتم این است که در روزهای آینده به چیزهای بیشتری در این مورد خواهیم رسید. ستاره قدیمی کاتالان‌ها افزود: فقط می‌توانم بگویم که از بازگشت انریکه بسیار تعجب کردم.</p>
      <p>این اظهار نظر از طرف پیکه در حالی انتشاریافت که برخی چهره‌های فوتبالی اسپانیایی‌ها،‌ برداشت‌های دیگری داشتند.</p>
      <p>ایکر کاسیاس،‌گلر اسبق ماتادورها و همچنین رئال مادرید، این تصمیم فدراسیون را «شوخی بزرگ» تعبیرکرد.</p>
      <p>انریکه قبل از مسابقات جام جهانی،‌ عملکرد درخشانی به عنوان مربی فوتبال در تیم بارسلونا داشت. بعد از مسابقات جام جهانی روسیه فدراسیون اسپانیا وی را به عنوان سرمربی تیم ملی برگزید. انریکه نیز با قدرت کارش را شروع کرد و نتایج خوبی گرفت. اما بعد از مدتی عنوان کرد به علت گرفتاری‌های شخصی از مربیگری تیم،‌کناره می‌گیرد.</p>
      <p>در آن هنگام روزنامه‌های نظیر آس و مارکا گزارش کردند وی به خاطر بیماری سرطان دختر 9 ساله ‌اش از چنین پستی کناره‌گرفته است. در اواخر تابستان سال جاری، انریکه از طریق پست‌های که در فضای مجازی منتشر کرد، از مرگ دخترش خبر داد. به همین خاطر دنیای فوتبال با او همدردی کرد.</p>
      <p>بعد از گذشت چندین ماه مسئولان فدراسیون فوتبال اسپانیا او را به عنوان سرمربی تیم ملی بازگرداندند و مورنو که در گذشته دستیارش بود، از تیم ملی کنار رفت.</p>
    </article>
  </body>
</html>