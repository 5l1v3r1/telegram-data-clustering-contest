<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telepolis.pl/wiadomosci/wydarzenia/xiaomi-buduje-wielka-fabryke-smartfonow-5g-co-minute-z-tasmy-zjedzie-ich-60"/>
    <meta property="og:site_name" content="Telepolis"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Xiaomi buduje wielką fabrykę smartfonów 5G. Co minutę z taśmy zjedzie ich 60"/>
    <meta property="og:description" content="Xiaomi ma poważne plany wejścia na rynek smartfonów 5G. Producent ujawnił, że trwa budowa ogromnej, zautomatyzowanej fabryki 5G, która pozwoli dostarczyć rocznie do odbiorców dziesiątki milionów smartfonów, wykorzystujących tę technologię."/>
  </head>
  <body>
    <article>
      <h1>Xiaomi buduje wielką fabrykę smartfonów 5G. Co minutę z taśmy zjedzie ich 60</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Mieszko</a></address>
      <p>
        <b>Xiaomi ma poważne plany wejścia na rynek smartfonów 5G. Producent ujawnił, że trwa budowa ogromnej, zautomatyzowanej fabryki 5G, która pozwoli dostarczyć rocznie do odbiorców dziesiątki milionów smartfonów, wykorzystujących tę technologię.</b>
      </p>
      <p>Przewidywania na przyszły rok, dotyczące smartfonów 5G, zakładają, że producenci wprowadzą na rynek <b>nawet 200 milionów urządzeń</b>. Takie szacunki przedstawił ostatnio Qualcomm, który na kolejny rok - 2021 - przewiduje wzrost podaży do 450 mln sztuk i ocenia, że w 2022 roku powstanie aż 750 mln smartfonów 5G. Podobne dane prezentował niedawno inny producent układów SoC - MediaTek.</p>
      <related>
        <h4>Zobacz:</h4>
        <a href="https://www.telepolis.pl/wiadomosci/prawo-finanse-statystyki/rynek-smartfonow-w-polsce-3q2019-xiaomi-huawei-samsung"/>
        <a href="https://www.telepolis.pl/wiadomosci/prawo-finanse-statystyki/raport-wdrozenia-5g-reszta-swiata-goni-ameryke"/>
      </related>
      <p>Te prognozy idą w parze z działaniami producentów smartfonów. Na konferencji 2019 World 5G w Pekinie dyrektor generalny Xiaomi, Lei Jun, ujawnił, że firma buduje <b>wielką fabrykę smartfonów 5G</b>. Obiekt o powierzchni 187 tys. metrów kwadratowych wznoszony jest w specjalnej strefie rozwoju gospodarczego i technicznego w stolicy Chin. Mają tam powstawać wyłącznie flagowe modele wyposażone w 5G. Produkcja będzie zautomatyzowana i zoptymalizowana dzięki Big Data, co sprawi, że <b>co sekundę z taśmy produkcyjnej zjedzie jeden egzemplarz</b> smartfonu z 5G. Co minutę będzie ich 60, a w teorii, docelowo rocznie fabryka pozwoli na produkcję <b>nawet 30 milionów urządzeń</b>. Na razie plany Xiaomi nie są jednak tak rozległe - we wstępnej fazie działania fabryki producent zapowiada produkcję jednego miliona urządzeń rocznie. Zapewne z czasem, wraz ze wzrostem rynku, produkcja się zwiększy. Zakończenie budowy fabryki Xiaomi planowane jest na grudzień 2019 r. </p>
      <p>Xiaomi nie po raz pierwszy przyznaje się do wielkich planów rynku smartfonów. Kilka dni temu Lei Jun zapowiedział, że w 2020 roku każdy smartfon marki kosztujący więcej niż 2000 juanów (około 1100 zł) zapewni działanie w sieci 5G. Wtedy też CEO Xiaomi prognozował, że w przyszłym roku firma sprzeda 70 milionów smartfonów z 5G.</p>
      <related>
        <h4>Zobacz:</h4>
        <a href="https://www.telepolis.pl/wiadomosci/sprzet/xiaomi-telefony-z-5g"/>
        <a href="https://www.telepolis.pl/wiadomosci/wydarzenia/chiny-siec-5g-prace-nad-6g"/>
      </related>
      <p>Źródło tekstu: GizmoChina, GSM Arena</p>
      <related>
        <h4>Czytaj więcej na ten temat</h4>
        <a href="https://www.telepolis.pl/wiadomosci/sprzet/xiaomi-mi-band-3i-cena-specyfikacja-opaska-sportowa"/>
        <a href="https://www.telepolis.pl/wiadomosci/sprzet/xiaomi-pracuje-nad-rozkladanym-smartfonem-z-czterema-aparatami"/>
        <a href="https://www.telepolis.pl/wiadomosci/sprzet/xiaomi-mi-reader-oficjalnie"/>
        <a href="https://www.telepolis.pl/wiadomosci/sprzet/redmi-4-jednak-otrzyma-miui-11"/>
        <a href="https://www.telepolis.pl/wiadomosci/sprzet/xiaomi-telefony-z-5g"/>
      </related>
    </article>
  </body>
</html>