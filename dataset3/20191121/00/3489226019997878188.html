<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/olympiakos-h-idiaiterh-periptwsh-toy-sasa-bezenkof"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Ολυμπιακός: Η ιδιαίτερη περίπτωση του Σάσα Βεζένκοφ"/>
    <meta property="og:description" content="Ο Σάσα Βεζένκοφ είναι από τους παίκτες που δεν έχουν πάρει τις ευκαιρίες που του αναλογούν την φετινή σεζόν στον Ολυμπιακό και το Eurohoops αναλύει τα δεδομένα της περίπτωσης."/>
  </head>
  <body>
    <article>
      <h1>Ολυμπιακός: Η ιδιαίτερη περίπτωση του Σάσα Βεζένκοφ</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Newsroom</a></address>
      <h4>Ο Σάσα Βεζένκοφ είναι από τους παίκτες που δεν έχουν πάρει τις ευκαιρίες που του αναλογούν την φετινή σεζόν στον Ολυμπιακό και το Eurohoops αναλύει τα δεδομένα της περίπτωσης.</h4>
      <p>Ήταν Ιούλιος του 2018 όταν ο <b>Σάσα Βεζένκοφ </b>μετακόμιζε στον Πειραιά, με τον Ολυμπιακό να δείχνει, πως καλύπτει με τον καλύτερο δυνατό τρόπο την θέση στα φόργουορντ που άφησε κενή η αποχώρηση του <b>Ιωάννη Παπαπέτρου </b>για τον <b>Παναθηναϊκό</b>.</p>
      <p>Ο <b>Βεζένκοφ </b>ήρθε στον Ολυμπιακό μετά από μια 3ετή παρουσία στην Βαρκελώνη, παρουσία όμως που δεν θα χαρακτηριζόταν και… ιδανική. Ο <b>24χρονος </b>φόργουορντ αποκτήθηκε το <b>2015 </b>από τους Καταλανούς, αφού πρώτα, με την φανέλα του Άρη, είχε λάμψει για τα καλά. Ας μην ξεχνάμε, άλλωστε, πως ήταν μόλις <b>19 ετών </b>όταν αναδείχθηκε πρώτος σκόρερ στην <b>Basket League</b>, αναγκάζοντας τους “μπλαουγκράνα” να καταβάλουν την ρήτρα των <b>315.000 ευρώ </b>προκειμένου να τον κάνουν δικό τους.</p>
      <p>Μετά από την πρώτη… αναγνωριστική σεζόν, στην οποία τον βλέπαμε κυρίως στην <b>ACB</b>, την δεύτερη (2016-17) κέρδισε με το σπαθί του μια θέση στο ροτέισιον και στην <b>Ευρωλίγκα </b>είχε <b>7,5 πόντους σε 18′ παρουσίας </b>του στο παρκέ, με το 48% στα τρίποντα να εντυπωσιάζει. Ο <b>Γιώργος Μπαρτζώκας </b>την επόμενη σεζόν αποχώρησε και ο Σίτο Αλόνσο δεν τον εμπιστεύτηκε ποτέ. Είναι χαρακτηριστικό πως στην συγκεκριμένη σεζόν μόνο σε 1 παιχνίδι είχε πάνω από 10 πόντους (11) και στο συγκεκριμένο η Μπαρτσελόνα γνώρισε την συντριβή εκτός έδρας με 77-101 από την Ρεάλ. Η κατάσταση δεν άλλαξε ούτε με τον Πέσιτς, ο οποίος ανέλαβε στα μέσα της σεζόν, παρά τις πολύ καλές εμφανίσεις του <b>Βεζένκοφ </b>στην Ισπανία. Έτσι οι δύο πλευρές δεν συνέχισαν την συνεργασία τους, παρότι υπήρχε ακόμα ένας χρόνος στο συμβόλαιο που είχαν υπογράψει.</p>
      <p>https://twitter.com/EuroleagueTV/status/720320848033239040?ref_src=twsrc%5Etfw%7Ctwcamp%5Etweetembed%7Ctwterm%5E720320848033239040&amp;ref_url=https%3A%2F%2Fwww.eurohoops.net%2Fel%2Ftrademarks-el%2F970234%2Folimpiakos-i-idieteri-periptosi-tou-sasa-vezenkof%2F</p>
      <p>Ο Ολυμπιακός λοιπόν τον έκανε δικό του το καλοκαίρι του 2018 και το ξεκίνημα του ίδιου ήταν εντυπωσιακό, έχοντας <b>9 πόντους μ.ο. </b>στα πρώτα <b>4 παιχνίδια</b>. Παρόλα αυτά από εκείνο το σημείο και μετά η αλλαγή που έκανε ο Μπλατ στο ροτέισιον, βάζοντας τον ΛεΝτέι στο 4 τον έβγαλε ουσιαστικά εκτός πλάνων. Αξίζει να σημειωθεί πως με τους Παπανικολάου, Τίμα και Τουπάν στο ρόστερ, ο ίδιος δεν μπορούσε να βρει χρόνο στο 3, ενώ η ύπαρξη τόσων πολλών φόργουορντ στην ομάδα έδειχνε πως κάτι δεν είχε βγει σωστά στον σχεδιασμό. Αυτό εξάλλου φάνηκε και από την απόδοση που είχαν οι συγκεκριμένοι παίκτες, καθώς ο χρόνος δεν μπορούσε να μοιραστεί αρμονικά.</p>
      <p>Έπρεπε να περάσουν <b>15 αγωνιστικές (19η) για να χρησιμοποιηθεί πάνω από 10’ λεπτά</b> και κόντρα στη Χίμκι πρόλαβε να σκοράρει 14 πόντους, δείχνοντας πως ίσως το πράγμα θα άλλαζε. Αυτό όμως δεν έγινε. Ο διεθνής Βούλγαρος, ο οποίος είναι κάτοχος ελληνικού διαβατηρίου, έχοντας μεγαλώσει στην Θεσσαλονίκη, ήταν εκτός ρυθμού και φόρμας για μεγάλο χρονικό διάστημα, ψάχνοντας να βρει και πάλι τα πατήματά του. 12 πόντοι κόντρα στην <b>Μπουντούτσνοστ </b>και 10 απέναντι στην Αρμάνι τον έφεραν και πάλι στο προσκήνιο, ενώ στα υπόλοιπα παιχνίδια χάθηκε μέσα στην συνολική κακή απόδοση της ομάδας.</p>
      <figure>
        <iframe src="https://www.youtube.com/embed/ZuwoAq5284U" width="480" height="270" data-service="Youtube" scrolling="no"/>
      </figure>
      <p>Στο πρωτάθλημα ο Ολυμπιακός ήταν σε μια περίεργη κατάσταση, χτυπημένος από τους τραυματισμούς και τις αποχωρήσεις. Έτσι ο Βεζένκοφ, ο οποίος ήταν θετικός σχεδόν κάθε φορά που βρισκόταν για περισσότερο χρόνο στο παρκέ, βρήκε την ευκαιρία του και μπόρεσε να δείξει πράγματα. Χαρακτηριστικότερο παράδειγμα ήταν το παιχνίδι με τον ΠΑΟΚ, εκεί όπου σε <b>38’ λεπτά είχε 15 πόντους με 14 ριμπάουντ και 29 βαθμούς στο ράνκινγκ.</b></p>
      <figure>
        <iframe src="https://www.youtube.com/embed/HxDCMYf-20M" width="480" height="270" data-service="Youtube" scrolling="no"/>
      </figure>
      <p>Ο Βεζένκοφ παρέμεινε το καλοκαίρι στον Ολυμπιακό, με την ομάδα να ετοιμάζεται για μια ιδιαίτερη σεζόν, η οποία την βρήκε μόνο στην Ευρωλίγκα. Το αρχικό πλάνο είχε τον <b>Βεζένκοφ </b>στο 3, δίνοντας μερικές βοήθειες και στο 4. Βέβαια η απόκτηση του <b>Μιντάουγκας Κουζμίνσκας </b>περιέπλεξε την κατάσταση, καθώς ο <b>Λιθουανός </b>είναι παίκτης με κατά πολύ παρόμοια χαρακτηριστικά με τον ίδιο.</p>
      <p>Αυτό φάνηκε άμεσα και στο παρκέ. Ο <b>Βεζένκοφ</b>, έχοντας ολοκληρώσει την αποθεραπεία του μετά την επέμβαση στον ώμο, δεν βρήκε πρόσφορο έδαφος. Στους πρώτους 4 αγώνες πάτησε συνολικά παρκέ για 5 λεπτά και 37 δεύτερα, ενώ απέναντι στην Ζενίτ έμεινε και εκτός 12άδας. Στο παιχνίδι της Μόσχας απέναντι στην <b>ΤΣΣΚΑ </b>ο τραυματισμός του Παπανικολάου ανάγκασε τον Κεμζούρα να τον βάλει στο παρκέ, με τον παίκτη να είναι εμφανώς εκτός ρυθμού, αλλά να δίνει βοήθειες αμυντικά στα 10’ που αγωνίστηκε, ματσάροντας εξαιρετικά τα μεγάλα κορμιά των Ρώσων στο 3. Κόντρα στην <b>Μακάμπι </b>δεν ήταν αυτός που έπρεπε, όπως και όλη ομάδα, ενώ στην πορεία βρέθηκε και πάλι για πολύ λίγο στο παρκέ, με αποκορύφωμα την αναμέτρηση με την Μπάγερν όπου την είδε όλη από τον πάγκο.</p>
      <p>Ας δούμε όμως με μια λίγο διαφορετική ματιά την περίπτωση του Σάσα Βεζένκοφ. Παικτικά πρόκειται για έναν παίκτη ο οποίος δεν έχει την αθλητικότητα σαν βασικό όπλο. Αντιθέτως μάλιστα θα έλεγε κανείς. Παρόλα αυτά είναι από εκείνους που γνωρίζουν καλά το άθλημα και τα βασικά του. Έχει πολύ καλό σουτ, είναι μακρύς και αρκετά ψηλός για την θέση του, ενώ το ριμπάουντ είναι από τα βασικά του όπλα, καθώς, κυρίως σε ό,τι έχει να κάνει με το επιθετικό, ξέρει πώς να τοποθετηθεί και να βρεθεί εκεί που πρέπει.</p>
      <p>Πάμε τώρα στο κομμάτι της χρησιμοποίησής του. Ο Βεζένκοφ ξεκίνησε καλά την πρώτη του σεζόν, όμως όπως είπαμε η αλλαγή θέσης του <b>ΛεΝτέι </b>σε συνδυασμό με την παρουσία πολλών παικτών στο 3 περιέπλεξε τα πράγματα. Βρέθηκε σαφώς και ο ίδιος σε αρκετές περιπτώσεις να μην εκμεταλλεύεται όλες τις ευκαιρίες που πήρε. Η απόκτηση πολλών φόργουορντ περιέπλεξε λοιπόν τα πράγματα και τη φετινή σεζόν, αφήνοντάς τον εκτός. Παράλληλα, ο μικρός αριθμός αγώνων δεν του δίνει την δυνατότητα να βρει ρυθμό μέσα από πιο… εύκολα παιχνίδια στην Ελλάδα, καθώς μόνο το φιλικό με τον Ιωνικό δεν αρκεί. Αλλά αυτό είναι μια δικαιολογία που ισχύει για όλη την ομάδα σε θεωρητικό επίπεδο.</p>
      <p>Από εκεί και πέρα θα πρέπει να εξεταστούν και κάποιοι ακόμα παράγοντες στην περίπτωση. Ο Ολυμπιακός, του αποδεκατισμένου ελληνικού κορμού, έχει το περιθώριο να αφήνει εκτός έναν από τους λίγους Έλληνες που έχει στο ρόστερ του; Η γλώσσα των αριθμών είναι σαφής και λέει πως όταν ο Βεζένκοφ μένει στο παρκέ και βρίσκει ρυθμό και προσφέρει. Τα νούμερα μιλάνε από μόνα τους καθώς στα 6 παιχνίδια που βρέθηκε για πάνω από 15 λεπτά στο παρκέ στην περσινή Ευρωλίγκα σκόραρε 10 πόντους κατά μέσο όρο, με το RIR του να είναι στο 13. Όμως αυτό πρέπει να κερδηθεί και από τον ίδιο.</p>
      <p>Αξίζει να σημειωθεί βέβαια πως ο ίδιος είναι σε εξαιρετική ηλικία (24) και σε μια τόσο… παράξενη περίοδο για τον σύλλογο, με τον όπως είπαμε αποδεκατισμένο ελληνικό κορμό, ο “Βέζε” θα μπορούσε να είναι ένας από εκείνους που θα αποτελέσουν τον βασικό κορμό της επόμενης ημέρας.</p>
      <p>Στην παρούσα φάση, όμως, <b>ο Ολυμπιακός και ο παίκτης βρίσκονται σε ένα σταυροδρόμι</b>. Ουσιαστικά ο Βεζένκοφ εδώ και 2 χρόνια δεν έχει πάρει τον ρόλο που θα ήθελε (ή ίσως και άξιζε), ενώ και η φετινή σεζόν είναι κάτι παρόμοιο.</p>
      <p>Έτσι λοιπόν, με βάση όλα τα παραπάνω, ίσως, εάν ο παίκτης δεν υπολογίζεται πραγματικά (δεν μπορούμε να είμαστε στο μυαλό του Κεμζούρα), να πρέπει να συνεχίσει αλλού την καριέρα του προκειμένου να δείξει τον παίκτη που το 2015 έλαμψε στο <b>Αλεξάνδρειο </b>με την φανέλα του Άρη και εκείνον που δίνει λύσεις όποτε βρίσκεται στο παρκέ λίγο περισσότερο. Όμως με το υπάρχον ρόστερ και το ταλέντο του σίγουρα δεν αξίζει να είναι DNP…</p>
      <p>Πηγή: <b><a href="https://www.eurohoops.net/el/trademarks-el/970234/olimpiakos-i-idieteri-periptosi-tou-sasa-vezenkof/">Eurohoops</a></b></p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>