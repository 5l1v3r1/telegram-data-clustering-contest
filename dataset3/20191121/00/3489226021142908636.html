<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/kina-paradosiako-farmako-apeilei-ta-gaidoyrakia-me-afanismo"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Κίνα: Παραδοσιακό φάρμακο απειλεί τα γαϊδουράκια με αφανισμό!"/>
    <meta property="og:description" content="Η ζήτηση για το δέρμα γαϊδάρου για την παρασκευή κινέζικων παραδοσιακών φαρμάκων κινδυνεύει να εξαλείψει περισσότερο από τον μισό παγκόσμιο πληθυσμό των ζώων αυτών μέσα στην επόμενη πενταετία, ανακοίνωσαν σήμερα ερευνητές."/>
  </head>
  <body>
    <article>
      <h1>Κίνα: Παραδοσιακό φάρμακο απειλεί τα γαϊδουράκια με αφανισμό!</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Newsroom</a></address>
      <h4>Η ζήτηση για το δέρμα γαϊδάρου για την παρασκευή κινέζικων παραδοσιακών φαρμάκων κινδυνεύει να εξαλείψει περισσότερο από τον μισό παγκόσμιο πληθυσμό των ζώων αυτών μέσα στην επόμενη πενταετία, ανακοίνωσαν σήμερα ερευνητές.</h4>
      <p>Περίπου πέντε εκατομμύρια δέρματα χρησιμοποιούνται κάθε χρόνο για την παρασκευή ejiao, ενός ζελέ το οποίο στην Κίνα θεωρείται θεραπεία για μια σειρά προβλημάτων --από τα κρυολογήματα έως τη γήρανση--, γεγονός που απειλεί τους παγκόσμιους πληθυσμούς των γαϊδάρων, αναφέρει σε μια έκθεσή της η οργάνωση προστασίας των ζώων που εδρεύει στη Βρετανία Donkey Sanctuary ('Ασυλο Γαϊδουριών).</p>
      <p>Το ejiao ήταν κάποτε αυτοκρατορικό προνόμιο, αλλά σήμερα έχει μεγάλη ζήτηση και από μια εκκολαπτόμενη μεσαία τάξη με την παραγωγή του να έχει αυξηθεί κατά 20% σε ετήσια βάση μεταξύ του 2013 και του 2016, ανακοίνωσε το Donkey Sanctuary.</p>
      <p>Ο εγχώριος πληθυσμός γαϊδουριών στην Κίνα έχει μειωθεί κατά 76% από το 1992 και η χώρα εισάγει το μεγαλύτερο μέρος από τα δέρματα γαϊδάρων που χρησιμοποιεί, κυρίως από εμπόρους στη Νότια Αμερική, την Αφρική και την Ασία.</p>
      <p>Αυτή τη στιγμή στον κόσμο υπάρχουν περίπου 45,8 εκατομμύρια γάιδαροι, σύμφωνα με το Donkey Sanctuary.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/21/5dd68d01825e63325541f7e4.jpg"/>
      </figure>
      <p>Το εμπόριο δέρματος γαϊδάρου έχει ως αποτέλεσμα τα ζώα αυτά να "υποφέρουν σε τεράστιο και ανεπίτρεπτο βαθμό", ανέφερε σε ανακοίνωσή του ο επικεφαλής της οργάνωσης Μάικ Μπέικερ.</p>
      <p>Οι ερευνητές ανέφεραν περιστατικά ανθυγιεινών και απάνθρωπων συνθηκών επεξεργασίας, όπως για παράδειγμα γάιδαροι να δέχονται χτυπήματα στο κεφάλι με ρόπαλο, σε ένα σφαγείο στην Τανζανία, ενώ είναι ακόμη ζωντανοί και δεμένοι.</p>
      <p>Σε κάποιες εγκαταστάσεις στην Βραζιλία, υποσιτισμένοι γάιδαροι κρατούνται στους ίδιους χώρους όπου βρίσκονται "εκατοντάδες πτώματα γαϊδάρων" που έχουν μολύνει τη μοναδική πηγή νερού, "εκθέτοντας τους υπόλοιπους στον κίνδυνο είτε να μολυνθούν από κάποια μολυσματική νόσο είτε να υποστούν σοβαρή αφυδάτωση".</p>
      <p>Οι ερευνητές προειδοποιούν ότι η αλυσίδα προμήθειας, η οποία δεν διέπεται από κανονισμούς και γιγαντώνεται ώστε να ικανοποιεί την αυξανόμενη ζήτηση, μπορεί να εκθέσει σε κίνδυνο τους καταναλωτές του ejiao και ταυτόχρονα να συνεισφέρει στην εξάπλωση ασθενειών.</p>
      <p>Οι ακατάλληλες συνθήκες υγιεινής αυξάνουν τον κίνδυνο "μολυσμένοι φορείς, όπως έντομα, να είναι παρόντες στο προϊόν", σημειώνεται στην έκθεση.</p>
      <p>Ο πληθυσμός που κατοικεί κοντά σε σφαγεία γαϊδάρων στην Κένυα και στην Μποτσουάνα έχει επίσης αναφέρει την ύπαρξη χώρων ρίψης απορριμμάτων γεμάτων με πτώματα γαϊδάρων, τα οποία εγκαταλείπονται εκεί αφού προηγουμένως αφαιρεθεί το πολύτιμο δέρμα τους και μολύνουν τις τοπικές υδάτινες προμήθειες και προκαλούν επιδημίες, προσθέτει η έκθεση.</p>
      <p>Η πίεση προς τους προμηθευτές έχει επίσης προκαλέσει την αύξηση στις κλοπές γαϊδάρων, απειλώντας τους πόρους ζωής των 500 εκατομμυρίων ανθρώπων στον κόσμο που εξαρτώνται από τα ζώα για τη μεταφορά αγαθών και τις αγροτικές εργασίες, διαπίστωσαν οι ερευνητές.</p>
      <p>Ορισμένες χώρες έχουν ξεκινήσει να στρέφονται εναντίον του εμπορίου δέρματος γαϊδάρου.</p>
      <p>Η Μποτσουάνα, η Σενεγάλη, το Μαλί, η Μπουρκίνα Φάσο και η Γκάμπια έχουν ξεκινήσει να επιβάλλουν περιορισμούς σε αυτό, ενώ οι αρχές της Ζιμπάμπουε μπλόκαραν την περάτωση ενός υπό κατασκευή ιδιωτικού σφαγείου γαϊδάρων και η Αιθιοπία έκλεισε το μοναδικό εν λειτουργία σφαγείο της.</p>
      <p>Η Donkey Sanctuary δήλωσε ότι η βιομηχανία του ejiao στην Κίνα θα πρέπει να κατευθυνθεί προς "περισσότερο ανανεώσιμες πηγές πρώτων υλών", όπως το προερχόμενο από γαϊδούρια κολλαγόνο που καλλιεργείται στο εργαστήριο.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/21/5dd68d01825e63325541f7e3.jpg"/>
        <figcaption>Εκτροφείο γαϊδουριών στην Κίνα για την Παρασκευή του φαρμάκου – Associated Press</figcaption>
      </figure>
      <p>Πηγή: ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>