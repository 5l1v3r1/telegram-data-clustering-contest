<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/news/sci-news/380907"/>
    <meta property="og:site_name" content="beartai"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ปลอมตัวได้สมจริงอย่าง Mission Impossible ด้วยหน้ากากซิลิโคนที่ใครก็แยกไม่ออก"/>
    <meta property="og:description" content="นักวิจัยจากมหาวิทยาลัยยอร์กในอังกฤษและมหาวิทยาลัยเกียวโตในญี่ปุ่น ได้สร้างหน้ากากซิลิโคนที่เลียนแบบทุกอย่างตั้งแต่ตีนกา กระ และผมเพื่อหลอกใคร ๆ ให้คิดว่านี่คือหน้าคนจริง ๆ ดังนั้นเมื่อคุณสวมหน้ากากใบนี้แล้วปลอมตัวเดินไปยังที่ต่าง ๆ เชื่อหรือไม่ว่าไม่มีใครสามารถจับผิดได้เลย อารมณ์เหมือนการปลอมตัวในภารกิจลับจากภาพยนตร์เรื่อง Mission: Impossible"/>
  </head>
  <body>
    <article>
      <h1>ปลอมตัวได้สมจริงอย่าง Mission Impossible ด้วยหน้ากากซิลิโคนที่ใครก็แยกไม่ออก</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Sila Wongchareon</a></address>
      <p>หน้ากากซิลิโคนที่เหมือนจริง (ภาพจาก University of York : york.ac.uk)</p>
      <p>นักวิจัยจากมหาวิทยาลัยยอร์กในอังกฤษและมหาวิทยาลัยเกียวโตในญี่ปุ่น ได้สร้างหน้ากากซิลิโคนที่เลียนแบบทุกอย่างตั้งแต่ตีนกา กระ และผมเพื่อหลอกใคร ๆ ให้คิดว่านี่คือหน้าคนจริง ๆ ดังนั้นเมื่อคุณสวมหน้ากากใบนี้แล้วปลอมตัวเดินไปยังที่ต่าง ๆ เชื่อหรือไม่ว่าไม่มีใครสามารถจับผิดได้เลย อารมณ์เหมือนการปลอมตัวในภารกิจลับจากภาพยนตร์เรื่อง Mission: Impossible</p>
      <p>การศึกษาที่ได้ตีพิมพ์ในวารสารการวิจัยเกี่ยวกับความรู้ความเข้าใจ: หลักการและการสืบสวน เมื่อวันที่ 20 พฤศจิกายน นักวิจัยได้นำภาพถ่ายคู่หนึ่งออกมาแสดงแก่ผู้เข้าร่วมงานจากอังกฤษและญี่ปุ่น ซึ่งภาพคนหนึ่งเป็นคนปกติและอีกคนหนึ่งได้ปลอมตัวโดยการสวมหน้ากากซิลิโคน จากนั้นนักวิจัยได้ทดลองให้ผู้เข้าร่วมงานทายดูว่าคนใดที่ใส่หน้ากากปลอมตัว แต่ปรากฏว่ามีคนทายผิด 20% จากจำนวนครั้งที่มีการเลือก</p>
      <p>การศึกษาในครั้งนี้ ผู้เข้าร่วมงานมีความได้เปรียบมากกว่าคนที่ใช้ชีวิตประจำวันบนท้องถนนทั่วไป เพราะพวกเขาได้ดูตัวอย่างของหน้ากากก่อนที่จะเริ่มการทดสอบโดยให้ทายว่าในภาพแต่ละคู่ ภาพใดคือหน้ากาก? แต่พวกเขาก็ยังทายผิด ดังนั้นนักวิจัยจึงคาดว่าเมื่อมีการนำหน้ากากใช้ปลอมตัวในโลกแห่งความเป็นจริงก็จะมีอัตราความผิดพลาดสูงขึ้น สรุปง่าย ๆ ว่าคนทั่วไปแทบจะไม่รู้ว่าเป็นหน้ากาก ซึ่งเมื่อต้นปีที่ผ่านมาได้มีคนสวมหน้าปลอมตัวเป็นรัฐมนตรีของฝรั่งเศสก่ออาชญากรรมมาแล้ว</p>
      <p>ต่อไปคุณจะได้เห็นกรณีการก่ออาชญากรรมแบบนี้เพิ่มมากขึ้น เพราะหน้ากากเหล่านี้ราคาแค่ชิ้นละ 39,121.68 บาท (1,000 ปอนด์) และเมื่อมีการใช้งานกันอย่างแพร่หลายยอดผลิตมากขึ้นราคาก็จะถูกลง แล้วคุณล่ะคิดหรือยังถ้ามีโอกาสจะปลอมตัวไปทำอะไรดี</p>
      <figure>
        <iframe src="https://www.youtube.com/embed/E2WkPKR6hes" width="640" height="360" data-service="Youtube" scrolling="no"/>
      </figure>
      <p>ที่มา : <a href="https://www.cnet.com/news/hyper-realistic-masks-can-fool-us-just-like-in-mission-impossible/">Cnet</a></p>
      <p>พิสูจน์อักษร : สุชยา เกษจำรัส</p>
    </article>
  </body>
</html>