<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/paramenei-sthn-ked-o-pereira-5dd699200f91e"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Παραμένει στην ΚΕΔ ο Περέιρα"/>
    <meta property="og:description" content="H FIFA για άλλη μία φορά έβαλε τέλος στα σενάρια που ήθελαν αποχώρηση του Βίτορ Μέλο Περέιρα από την προεδρία της ΚΕΔ."/>
  </head>
  <body>
    <article>
      <h1>Παραμένει στην ΚΕΔ ο Περέιρα</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Newsroom</a></address>
      <h4>H FIFA για άλλη μία φορά έβαλε τέλος στα σενάρια που ήθελαν αποχώρηση του Βίτορ Μέλο Περέιρα από την προεδρία της ΚΕΔ.</h4>
      <p>Στο σημερινό <b>ΔΣ </b>της <b>ΕΠΟ </b>έδωσε το «παρών» ο επιτετραμμένος της παγκόσμιας ομοσπονδίας, <b>Νίκολα Λούκα</b>, ο οποίος διάβασε μία επιστολή της προς την ΕΠΟ στην οποία, μεταξύ άλλων, αναφερόταν τα εξής<i>: «Η παρουσία των FIFA και UEFA στην Ελλάδα, προς υποστήριξη της λειτουργίας της ΕΠΟ, και η οποία εκφράζεται τα τελευταία χρόνια μέσω της Επιτροπής Παρακολούθησης, του διορισμού των μελών της ΚΕΔ και την μόνιμη παρουσία του κ. Πετρ Φούσεκ, θα συνεχιστεί έως το τέλος Ιουλίου του 2020. Υπογραμμίζουμε την απόλυτη στήριξή μας στο σύστημα αυτό, έχουν την εμπιστοσύνη και την υποστήριξη των FIFA και UEFA. Επίσης, και την αυτονομία και ανεξαρτησία της Κεντρικής Επιτροπής Διαιτησίας. Δεν αλλάζει τίποτα ως τον Ιούλιο του 2020. Ο κ. Περέιρα, ο κ. Μαρίν και ο κ. Λιντμπεργκ απολαμβάνουν θεσμικά και προσωπικά απόλυτης εμπιστοσύνης και στήριξης στο δύσκολο έργο που έχουν αναλάβει».</i></p>
      <p>Η <b>Εκτελεστική Επιτροπή, όπως αναφέρεται σε Δελτίο Τύπου της ΕΠΟ</b>, <i>«ενέκρινε τόσο τις οικονομικές κατευθυντήριες γραμμές, όσο και το αναθεωρημένο οικονομικό σχέδιο δράσης 2019-2021. Τα μέλη της Ε.Ε. ενημερώθηκαν για το περιεχόμενο επιστολών των FIFA και UEFA, οι οποίες ανακοίνωσαν την απόφασή τους να απελευθερώσουν κεφάλαια για τη χρηματοδότηση της ανάπτυξης του Ελληνικού Ποδοσφαίρου μέσω των προγραμμάτων Forward και Hat Trick, καθώς και για τις προϋποθέσεις που πρέπει να εκπληρωθούν εφεξής, ώστε να υλοποιηθεί η εκταμίευση των χρημάτων.</i></p>
      <p>
        <i>Στο πλαίσιο αυτό οι οικονομικές υπηρεσίες της ΕΠΟ θα αναδιαρθρωθούν και θα προχωρήσουν σε άμεσο εκσυγχρονισμό και αυτοματοποίηση των λειτουργιών και πληρωμών, καθώς και προσαρμογής σε νέα λογιστικά πρότυπα και πολιτικές, σε απόλυτη εναρμόνιση με τις διεθνείς ομοσπονδίες. Το σχετικό σχέδιο δράσης θα υποβληθεί έως τις 15 Δεκεμβρίου 2019.</i>
      </p>
      <p><i>Ο ανεξάρτητος εμπειρογνώμονας των FIFA και UEFA κ. Πετρ Φούσεκ θα παρακολουθεί την υλοποίηση των προϋποθέσεων και θα εγκρίνει τις σχετικές διαδικασίες και εκταμιεύσεις, σε συνεργασία με Έλληνα ειδικό επί οικονομικών θεμάτων, που θα επιλέξουν οι διεθνείς φορείς»</i>.</p>
      <h3>Η Ε.Ε. της Ε.Π.Ο. έλαβε σήμερα επίσης τις παρακάτω αποφάσεις: </h3>
      <p>1) Θα υποβληθεί στην UEFA εκδήλωση ενδιαφέροντος για την διοργάνωση του τελικού του UEFA Europe Conference League του 2022 ή του 2023, στο Ηράκλειο Κρήτης (Παγκρήτιο Στάδιο).</p>
      <p>2) Ενέκρινε τον Κανονισμό Αδειοδότησης της περιόδου 2020-21, βάσει της εισήγησης της Επιτροπής Επαγγελματικού Ποδοσφαίρου. </p>
      <p>3) Ενέκρινε το επικαιροποιημένο στρατηγικό πλάνο αντιμετώπισης των προσυνεννοημένων αγώνων.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>