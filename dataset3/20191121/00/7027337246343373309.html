<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699457/%D9%85%D8%AD%D9%85%D8%AF-%D8%A8%D9%86%D8%A7-%D9%82%D9%88%D9%84-%DA%A9%D8%B3%D8%A8-2-%D9%85%D8%AF%D8%A7%D9%84-%D8%B7%D9%84%D8%A7%DB%8C-%D8%A7%D9%84%D9%85%D9%BE%DB%8C%DA%A9-%D8%B1%D8%A7-%D8%A8%D9%87-%D9%88%D8%B2%DB%8C%D8%B1-%D9%88%D8%B1%D8%B2%D8%B4-%D8%AF%D8%A7%D8%AF%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="محمد بنا: قول کسب 2 مدال طلای المپیک را به وزیر ورزش دادم"/>
    <meta property="og:description" content="سرمربی تیم ملی کشتی فرنگی ایران گفت: من و غلامرضا محمدی سرمربی تیم آزاد، هرکدام قول کسب ۲ مدال طلای المپیک توکیو را به وزیر ورزش و جوانان دادیم."/>
  </head>
  <body>
    <article>
      <h1>محمد بنا: قول کسب 2 مدال طلای المپیک را به وزیر ورزش دادم</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039292_711.jpg"/>
      </figure>
      <p>سرمربی تیم ملی کشتی فرنگی ایران گفت: من و غلامرضا محمدی سرمربی تیم آزاد، هرکدام قول کسب ۲ مدال طلای المپیک توکیو را به وزیر ورزش و جوانان دادیم.</p>
      <p>به گزارش ایرنا؛ علیرضا دبیر رئیس فدراسیون کشتی همراه محمد بنا و غلامرضا محمدی سرمربیان تیم‌های ملی کشتی فرنگی و آزاد ایران با حضور در وزارت ورزش و جوانان با مسعود سلطانی‌فر وزیر ورزش و جوانان دیدار کردند.</p>
      <p>محمد بنا سرمربی تیم‌ملی کشتی فرنگی ایران با اشاره به دیدار با وزیر ورزش و جوانان گفت: با موافقت و نظر مثبت سلطانی‌فر قرار است این نشست‌ها به منظور بررسی شرایط و برطرف کردن موانع و مشکلات برای موفقیت در المپیک برگزار شود.</p>
      <p>وی ادامه داد: کلیات این جلسه مربوط به راه‌های رسیدن و موفقیت در المپیک بود و خواسته‌های رییس فدراسیون و سرمربیان دو تیم و همچنین امکانات لازم در این راه مطرح شد که خوشبختانه وزیر از هیچ چیز دریغ نکرد. در مجموع یک ملاقات خوب و مفید بود.</p>
      <p>بنا اضافه کرد: سلطانی فر به رییس فدراسیون دستور داد که همه امکانات از هر نظر در اختیار سرمربیان آزاد و فرنگی قرار گیرد و از طرفی یک قول سنگین نیز از ما گرفتند که هم در آزاد و هم فرنگی دو طلا بگیریم.</p>
      <p>وی در خصوص ظرفیت و شرایط حال حاضر کشتی ایران گفت: کشتی آزاد یک عقبه بلند و پرافتخار دارد و از لحاظ کمیت و کیفیت همیشه از فرنگی بالاتر بوده و شناخت مردم هم بیشتر از کشتی آزاد بوده است.</p>
      <p>بنا ادامه داد: کشتی فرنگی یک دهه موفق داشت که دهه اخیر بود و کشتی گیرانی مثل حمید سوریان، امید نوروزی، قاسم رضایی و سعید عبدولی ظهور و افتخار آفرینی کردند ولی اکنون تغییر نسل داده‌ایم و تیم جوانی داریم که در عین جوانی نسلی هستند که می‌شود امیدوارانه روی آنها سرمایه گذاری کرد تا هم در این مدت کوتاه تا المپیک ۲۰۲۰ آبروداری کنند و هم برای المپیک بعدی نیز سرمایه بزرگی باشند.</p>
      <p>غلامرضا محمدی سرمربی تیم ملی کشتی آزاد هم پس از این نشست گفت: وزیر ورزش با دیدی کارشناسانه و دلسوزانه و به جزئیات کشتی را پیگیری می کند و از روز اولی که به اتفاق بنا با او ملاقات کردیم همیشه حمایت تمام قدی از ما داشت.</p>
      <p>وی با بیان اینکه هر زمانی کشتی ایران در المپیک موفق بوده کاروان ایران هم رنکینگ خوبی در المپیک داشته ادامه داد: برعکس این موضوع هم صادق است و این جلسات قرار است در مقاطع مختلف تا المپیک ادامه پیدا کند تا کمبودها رفع و امکانات برای حضور موفق در المپیک مهیا شود.</p>
      <p>محمدی با بیان اینکه رابطه خوب وزارت ورزش و کمیته ملی المپیک باعث تقویت ورزش کشور شده است، افزود: امیدواریم با حمایت این دو نهاد بتوانیم از حیثیت کشتی ایران دفاع کنیم.</p>
      <p>وی در پایان با بیان این که شرایط کسب سهمیه و اوزان در المپیک ۲۰۲۰ تغییر کرده و بسیار سخت‌تر از المپیک ریو (برزیل) شده است افزود: با همه این اوصاف و نتایج و کم و کاستی های دو سال اخیر کشتی، همه تلاشمان بر این است تا با حمایت وزارت ورزش و جوانان و کمیته ملی المپیک باز هم برای ایران افتخار آفرینی کنیم.</p>
    </article>
  </body>
</html>