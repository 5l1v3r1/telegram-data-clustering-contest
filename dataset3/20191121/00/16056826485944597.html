<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200281"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="আমাকে পছন্দ না হলে প্রকাশ্যে বলুন: ড. মাহাথির"/>
    <meta property="og:description" content="পার্লামেন্টে উপস্থিতির ভিত্তিতে মালয়েশিয়ার মন্ত্রীপরিষদ রদবদল করা হবে। যেসব সংসদ সদস্য দেওয়ান রাকায়েত নামে মালয়েশিয়ার পার্লামেন্টে উপস্থিত হন না তাদের সঙ্গে সরাসরি কথা বলবেন প্রধানমন্ত্রী ড. মাহাথির মোহাম্মদ নিজে। তিনি বলেছেন, পার্লামেন্টে উপস্থিতি হবে মন্ত্রিপরিষদকে ঢেলে সাজানোর ক্ষেত্রে একটি ফ্যাক্টর। তার ভাষায়, এ নিয়ে পার্লামেন্টারিয়ানদের সঙ্গে আমাদের কথা বলতে হবে। তারা প্রার্থী হওয়ার জন্য খুব উদ্বিগ্ন ছিলেন। কিন্তু নির্বাচিত হওয়ার পর তারা এমন আচরণ করছেন, যা দেখে মনে হচ্ছে তারা আর জনগণের সেবার বিষয়টি খুব গুরুত্ব দিচ্ছেন না। এ সময় ড. মাহাথিরের কাছে জানতে চাওয়া হয়েছিল পার্লামেন্টে উপস্থিতির ওপর ভিত্তি করে কিভাবে মন্ত্রীপরিষদ পুনর্গঠন করা হবে। এমন প্রশ্নের জবাবে বুধবার তিনি বলেছেন, এটা আমার ব্যাপার। ১৬ই নভেম্বর তানজুয়াং পিয়াইতে উপনির্বাচনে ভাল ব্যবধানে পরাজিত হয়েছে পাকাতান হারাপান দল। এর ড. মাহাথির মোহাম্মদ বলেছেন, মন্ত্রীপরিষদ ঢেলে সাজানোর প্রয়োজন। পার্লামেন্টে বুধবার ২২২ জন এমপির মধ্যে মাত্র ২৪ জন উপস্থিত ছিলেন। এখানে কোরাম পূর্ণ করতে কমপক্ষে ২৬ জন এমপির উপস্থিতি প্রয়োজন। ফলে দেওয়ান রাকায়েত মিটিং স্ট্যান্ডিং…"/>
  </head>
  <body>
    <article>
      <h1>আমাকে পছন্দ না হলে প্রকাশ্যে বলুন: ড. মাহাথির</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">মানবজমিন ডেস্ক</a></address>
      <p>পার্লামেন্টে উপস্থিতির ভিত্তিতে মালয়েশিয়ার মন্ত্রীপরিষদ রদবদল করা হবে। যেসব সংসদ সদস্য দেওয়ান রাকায়েত নামে মালয়েশিয়ার পার্লামেন্টে উপস্থিত হন না তাদের সঙ্গে সরাসরি কথা বলবেন প্রধানমন্ত্রী ড. মাহাথির মোহাম্মদ নিজে। তিনি বলেছেন, পার্লামেন্টে উপস্থিতি হবে মন্ত্রিপরিষদকে ঢেলে সাজানোর ক্ষেত্রে একটি ফ্যাক্টর। তার ভাষায়, এ নিয়ে পার্লামেন্টারিয়ানদের সঙ্গে আমাদের কথা বলতে হবে। তারা প্রার্থী হওয়ার জন্য খুব উদ্বিগ্ন ছিলেন। কিন্তু নির্বাচিত হওয়ার পর তারা এমন আচরণ করছেন, যা দেখে মনে হচ্ছে তারা আর জনগণের সেবার বিষয়টি খুব গুরুত্ব দিচ্ছেন না। এ সময় ড. মাহাথিরের কাছে জানতে চাওয়া হয়েছিল পার্লামেন্টে উপস্থিতির ওপর ভিত্তি করে কিভাবে মন্ত্রীপরিষদ পুনর্গঠন করা হবে। এমন প্রশ্নের জবাবে বুধবার তিনি বলেছেন, এটা আমার ব্যাপার।</p>
      <p>১৬ই নভেম্বর তানজুয়াং পিয়াইতে উপনির্বাচনে ভাল ব্যবধানে পরাজিত হয়েছে পাকাতান হারাপান দল। এর ড. মাহাথির মোহাম্মদ বলেছেন, মন্ত্রীপরিষদ ঢেলে সাজানোর প্রয়োজন। পার্লামেন্টে বুধবার ২২২ জন এমপির মধ্যে মাত্র ২৪ জন উপস্থিত ছিলেন। এখানে কোরাম পূর্ণ করতে কমপক্ষে ২৬ জন এমপির উপস্থিতি প্রয়োজন। ফলে দেওয়ান রাকায়েত মিটিং স্ট্যান্ডিং অর্ডার নাম্বার ১৩(১)-এর অধীনে স্পিকার পার্লামেন্টের অধিবেশন বিলম্বিত করেন। কোরাম সঙ্কটের কারণে অক্টোবরেও একবার পার্লামেন্ট অধিবেশন বিলম্বিত করা হয়েছিল।</p>
      <p>পার্লামেন্টে এমপিদের অনুপস্থিতিতে ক্ষোভ প্রকাশ করেন ড. মাহাথির মোহাম্মদ। তিনি বলেন, তার নেতৃত্বের বিরুদ্ধে যদি এমপিদের অনুপস্থিতি একটি প্রতিবাদ হয়, তাহলে এমন প্রতিবাদ জানানোর তো আরো অনেক উপায় আছে। তার ভাষায়, আমাকে নিয়ে সমালোচনা করুন। সমালোচনার জন্য আমি উন্মুক্ত। বৃহস্পতিবার ৮ম ইন্টারন্যাশনাল সোশ্যাল ওয়েল-বিং কনফারেন্স ২০১৯-এ যোগ দেয়ার পর মিডিয়ার কাছে বলেন, যদি আপনারা আমাকে পছন্দ না করেন তাহলে তা প্রকাশ্যে বলে দিন। তিনি বলেন, পিকেআর সভাপতি আনোয়ার ইব্রাহিমের সঙ্গে একমত যে, যেকেউ যদি প্রধানমন্ত্রী হওয়ার আশা করেন তাহলে তাকে যথাযথ পথে আসতে হবে। ড. মাহাথির বলেন, (আনোয়ারের) সঙ্গে আমি একমত। সঠিক পথেই প্রধানমন্ত্রী হতে হবে। ২০ নভেম্বর আনোয়ার ইব্রাহিত বলেছেন, যারা প্রধানমন্ত্রী হতে চান তাদের উচিত ঘরের ভিতর বৈঠক না করা। তাদের উচিত পাকাতান দলের সঙ্গে একমত হওয়া।</p>
      <p>এই বিভাগের সর্বাধিক পঠিত</p>
    </article>
  </body>
</html>