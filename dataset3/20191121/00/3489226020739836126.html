<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/diadiktyakos-eranos-gia-ta-koala-ths-aystralias-xeperasan-ta-600000-eyrw-oi-dwrees"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Διαδικτυακός έρανος για τα κοάλα της Αυστραλίας - Ξεπέρασαν τα 600.000 ευρώ οι δωρεές"/>
    <meta property="og:description" content="Ένας διαδικτυακός έρανος για τα κοάλα που τραυματίστηκαν στις καταστροφικές φωτιές στην Αυστραλία έφθασε σήμερα τα 614.265 ευρώ, γεγονός που τον καθιστά την μεγαλύτερη εκστρατεία στην αυστραλιανή πλατφόρμα GoFundMe αυτόν τον χρόνο."/>
  </head>
  <body>
    <article>
      <h1>Διαδικτυακός έρανος για τα κοάλα της Αυστραλίας - Ξεπέρασαν τα 600.000 ευρώ οι δωρεές</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Newsroom</a></address>
      <h4>Ένας διαδικτυακός έρανος για τα κοάλα που τραυματίστηκαν στις καταστροφικές φωτιές στην Αυστραλία έφθασε σήμερα τα 614.265 ευρώ, γεγονός που τον καθιστά την μεγαλύτερη εκστρατεία στην αυστραλιανή πλατφόρμα GoFundMe αυτόν τον χρόνο.</h4>
      <p>Οι πυρκαγιές στην Αυστραλία έχουν καταστρέψει τεράστιες εκτάσεις χαμηλής βλάστησης στα ανατολικά και οι οργανώσεις προστασίας της άγριας ζωής εκτιμούν ότι μόνο στη Νέα Νότια Ουαλία, που καίγεται εδώ και μήνες, <b>έχουν πεθάνει περισσότερα από 350 κοάλα.</b></p>
      <p>Μια σελίδα για τη συγκέντρωση χρημάτων που άνοιξε η Κλινική για την Περίθαλψη Κοάλα του Πορτ Μακουάρι, στη Νέα Νότια Ουαλία, για την παροχή ειδικών σταθμών για να πίνουν νερό τα κοάλα, ξεπέρασε τα 614.265 ευρώ (περίπου ένα εκατ δολάρια Αυστραλίας) <b>με δωρεές περισσοτέρων από 20.000 ανθρώπων</b> από διάφορες χώρες, περιλαμβανομένων των ΗΠΑ, της Γαλλίας και της Βρετανίας.</p>
      <p>Η πρωτοβουλία της φιλανθρωπικής οργάνωσης για την προστασία της άγριας ζωής "Βοηθήστε τα Διψασμένα Κοάλα που Έχουν Πληγεί από τις Πρόσφατες Φωτιές", η οποία είχε ως αρχικό της στόχο τη συγκέντρωση μόλις 15.355 ευρώ, συγκέντρωσε περισσότερες δωρεές από οποιαδήποτε άλλη εκστρατεία στην Αυστραλία αυτόν τον χρόνο, δήλωσε η GoFundMe, και είναι η δεύτερη μεγαλύτερη από τότε που ξεκίνησε η πλατφόρμα στην Αυστραλία το 2016.</p>
      <p><b>Η κλινική για κοάλα</b>, που βρίσκεται σε απόσταση λίγων ωρών βορείως του Σίδνεϊ, έχει διασώσει 31 κοάλα από τους καμένους θάμνους τις τελευταίες εβδομάδες, και όπως υποστηρίζει "έχει κατακλυστεί από την καλοσύνη, τις θερμές ευχές και την υποστήριξη της αυστραλιανής και της διεθνούς κοινότητας".</p>
      <p>Μια "Κιβωτός για Κοάλα", όπως την χαρακτήρισαν, θα κατασκευαστεί για τα μαρσιποφόρα που θα αναρρώνουν, ανακοίνωσε η κλινική, με την ελπίδα ότι, εν καιρώ, θα αναπαραχθούν και θα επιστραφούν στο φυσικό τους περιβάλλον.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>