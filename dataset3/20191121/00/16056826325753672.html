<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200162"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="১০ গ্রামবাসীর ভরসা ‘নৌকা’"/>
    <meta property="og:description" content=" পটুয়াখালীর মির্জাগঞ্জে শিক্ষার্থীসহ ১০ গ্রামবাসীর নৌকাই একমাত্র ভরসা। উপজেলার শ্রীমন্ত নদীর পূর্ব পাড়ে মির্জাগঞ্জ ইউনিয়নের ঘটকের আন্দুয়া এলাকার বুড়ির খালের গোড়া এবং পশ্চিম পাড়ে আমড়াগাছিয়া ইউনিয়নের ছৈলাবুনিয়া এলাকার সামাদ সিকদার বাড়ির সামনে একটি সেতুর অভাবে দুর্ভোগ পোহাচ্ছে ওইসব এলাকার শিক্ষার্থীসহ হাজারো গ্রামবাসী। এতে আতঙ্কে পারাপার হচ্ছেন শিক্ষাপ্রতিষ্ঠানের যাতায়াতকারী শিক্ষার্থী ও সাধারণ মানুষ। প্রতিনিয়ত ওই স্থান থেকে নৌকায় দিয়ে শ্রীমন্ত নদী পার হয়ে চলাচল করছে পূর্ব পাড়ে ঘটকের আন্দুয়া, পিপড়াখালী, ভাজনা, কলাগাছিয়া, মানসুরাবাদ এবং পশ্চিম পাড়ের ছৈলাবুনিয়া, দক্ষিণ ঝাটিবুনিয়া, কিসমত ছৈলাবুনিয়া ও ময়দাসহ ১০ গ্রামের হাজারো গ্রামবাসী। এ ছাড়া সেতু না থাকায় জীবনের ঝুঁকি নিয়ে নৌকা দিয়ে পারাপার হচ্ছে উত্তর ঘটকে আন্দয়া, পূর্ব ঘটকের আন্দুয়া, চর ছৈলাবুনিয়া, ছোট ছৈলাবুনিয়া সরকারি প্রাথমিক বিদ্যালয়, ঘটকের আন্দুয়া হাজী আশ্রাফ আলী মাধ্যমিক বিদ্যালয় ও ঘটকের আন্দুয়া ছালোহীয়া ফাজিল মাদ্রাসার কোমল মতি ছাত্র-ছাত্রীরা। ওইসব শিক্ষাপ্রতিষ্ঠানের শিক্ষার্থীরা জানান, আমাদের শিক্ষাপ্রতিষ্ঠানে যাওয়ার একমাত্র পথ শ্রীমন্ত নদী। আর সেখানে কোনো…"/>
  </head>
  <body>
    <article>
      <h1>১০ গ্রামবাসীর ভরসা ‘নৌকা’</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">মির্জাগঞ্জ (পটুয়াখালী) প্রতিনিধি</a></address>
      <p> পটুয়াখালীর মির্জাগঞ্জে শিক্ষার্থীসহ ১০ গ্রামবাসীর নৌকাই একমাত্র ভরসা। উপজেলার শ্রীমন্ত নদীর পূর্ব পাড়ে মির্জাগঞ্জ ইউনিয়নের ঘটকের আন্দুয়া এলাকার বুড়ির খালের গোড়া এবং পশ্চিম পাড়ে আমড়াগাছিয়া ইউনিয়নের ছৈলাবুনিয়া এলাকার সামাদ সিকদার বাড়ির সামনে একটি সেতুর অভাবে দুর্ভোগ পোহাচ্ছে ওইসব এলাকার শিক্ষার্থীসহ হাজারো গ্রামবাসী। এতে আতঙ্কে পারাপার হচ্ছেন শিক্ষাপ্রতিষ্ঠানের যাতায়াতকারী শিক্ষার্থী ও সাধারণ মানুষ। প্রতিনিয়ত ওই স্থান থেকে নৌকায় দিয়ে শ্রীমন্ত নদী পার হয়ে চলাচল করছে পূর্ব পাড়ে ঘটকের আন্দুয়া, পিপড়াখালী, ভাজনা, কলাগাছিয়া, মানসুরাবাদ এবং পশ্চিম পাড়ের ছৈলাবুনিয়া, দক্ষিণ ঝাটিবুনিয়া, কিসমত ছৈলাবুনিয়া ও ময়দাসহ ১০ গ্রামের হাজারো গ্রামবাসী। এ ছাড়া সেতু না থাকায় জীবনের ঝুঁকি নিয়ে নৌকা দিয়ে পারাপার হচ্ছে উত্তর ঘটকে আন্দয়া, পূর্ব ঘটকের আন্দুয়া, চর ছৈলাবুনিয়া, ছোট ছৈলাবুনিয়া সরকারি প্রাথমিক বিদ্যালয়, ঘটকের আন্দুয়া হাজী আশ্রাফ আলী মাধ্যমিক বিদ্যালয় ও ঘটকের আন্দুয়া ছালোহীয়া ফাজিল মাদ্রাসার কোমল মতি ছাত্র-ছাত্রীরা। ওইসব শিক্ষাপ্রতিষ্ঠানের শিক্ষার্থীরা জানান, আমাদের শিক্ষাপ্রতিষ্ঠানে যাওয়ার একমাত্র পথ শ্রীমন্ত নদী। আর সেখানে কোনো সেতু না থাকায় নৌকা দিয়ে পারাপার হয়ে যেতে হচ্ছে। ডিজিটাল যুগেও নৌকাই আমাদের একমাত্র ভরসা।</p>
      <p>ছোট নৌকা দিয়ে ঝুঁকি নিয়ে পারাপার হতে হচ্ছে। উত্তর ঘটকের আন্দুয়া সরকারি প্রাথমিক বিদ্যালয়ের প্রধান শিক্ষক মো. আঃ আউয়াল বলেন, শ্রীমন্ত নদীর দুই পাশেই পাকা সড়ক রয়েছে। কিন্তু ওই জায়গায় সেতু নাই। তাই কৃষকের উৎপাদিত ফসল এবং নদীতে যাতায়াত করতে এ খেয়ার (নৌকার) জন্য ৫ থেকে ৭ কিমি. পথ ঘুরতে হয়। অভিভাবক ও গ্রামবাসী বলেন, আমাদের ভাগ্য ভালো নয়। কে করবে এ সেতু। মনে হয় আজীবনই আমাদের দুর্ভোগ পোহাতে হবে। উপজেলা চেয়ারম্যান খান মো. আবু বকর সিদ্দিকী বলেন, যেহেতু ১০ গ্রামবাসী এবং কোমলমতি শিক্ষার্থীরা ঝুঁকি নিয়ে নৌকায় নদী পার হয়ে চলাচল করছে। তাই জনগণের দুর্ভোগ লাঘবের জন্য শ্রীমন্ত নদীর ওই স্থানে একটি সেতু নির্মাণ প্রয়োজন। বিষয়টি সংশ্লিষ্ট দপ্তরকে অবহিত করা হবে। এ ব্যাপারে মির্জাগঞ্জ উপজেলা প্রকৌশলী (এলজিইডি) শেখ আজিজুর রশীদ বলেন, ওই এলাকা পরিদর্শন করে প্রতিবেদন ঊর্ধ্বতন কর্তৃপক্ষের নিকট পাঠানো হবে। যাতে গুরুত্বপূর্ণ যাতায়াতে ওই জায়গায় একটি সেতু নির্মাণের ব্যবস্থা গ্রহণ করা হয়।</p>
      <p> </p>
      <p>এই বিভাগের সর্বাধিক পঠিত</p>
    </article>
  </body>
</html>