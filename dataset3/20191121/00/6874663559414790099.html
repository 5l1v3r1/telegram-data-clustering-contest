<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774214,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="אלוני חץ: ההכנסות זינקו ב-79%, הרווח המתואם ירד ב-17%"/>
    <meta property="og:description" content="חברת האחזקות לנדל&quot;ן מניב רשמה ברבעון השלישי הכנסות של 483 מיליון שקל ורווח מתואם של 120 מיליון שקל; אלוני חץ מחזיקה בכ-56.2% בחברת הנדל&quot;ן המניב אמות ובחברות נדל&quot;ן נוספות בארה&quot;ב ואירופה"/>
  </head>
  <body>
    <article>
      <h1>אלוני חץ: ההכנסות זינקו ב-79%, הרווח המתואם ירד ב-17%</h1>
      <h2>חברת האחזקות לנדל"ן מניב רשמה ברבעון השלישי הכנסות של 483 מיליון שקל ורווח מתואם של 120 מיליון שקל; אלוני חץ מחזיקה בכ-56.2% בחברת הנדל"ן המניב אמות ובחברות נדל"ן נוספות בארה"ב ואירופה</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">אורי גלאור</a></address>
      <p>חברת האחזקות <a href="https://www.calcalist.co.il/stocks/home/0,7340,L-3959-390013,00.html?quote=%D7%90%D7%9C%D7%95%D7%A0%D7%99%20%D7%97%D7%A5">אלוני חץ</a> שבשליטת נתן חץ דיווחה הבוקר (ה') על תוצאותיה לרבעון השלישי של השנה: ה-FFO המיוחס לבעלי המניות ירד ב-17.6% והסתכם בכ-120.2 מיליון שקל לעומת 145.8 מיליון שקל ברבעון המקביל אשתקד.</p>
      <p>הירידה ב-FFO נובעת בעיקר מכך שלא התקבלו דיבידנדים מקרנות ברוקטון, בעוד ברבעון המקביל אשתקד התקבלו מהן דיבידנדים בגובה של 20 מיליון שקל. זאת, בנוסף לדילול באחזקה של CARR האמריקאית שגרע כ-7 מיליון שקל ב-FFO מול הרבעון המקביל אשתקד. מצד שני, קוזזה עליה של 5 מיליון שקל בחלקה של אלוני חץ ב-FFO של אנרג'יקס.</p>
      <figure>
        <img src="https://images1.calcalist.co.il/PicServer2/20122005/307418/AMIT-121212-32373628_l.jpg"/>
        <figcaption>נתן חץ, מנכ"ל אלוני חץ <br/>צילום: עמית שעל</figcaption>
      </figure>
      <p>בסיכום תשעת החודשים, ה-FFO המיוחס לבעלי המניות צמח ב-4.5% והסתכם ב-398.2 מיליון שקל לעומת 381 מיליון שקל בתקופה המקבילה. חלק אלוני חץ ב-FFO של אמות צמח ב-2.4% והסתכם ב-217 מיליון שקל לעומת 212 מיליון שקל בתקופה המקבילה. חלק אלוני ב-FFO של CARR ירד ב-10% והסתכם ב-91 מיליון שקל לעומת 101 מיליון שקל בתקופה המקבילה. הירידה בחלקה ב-FFO נבעה עקב דילול בשיעור האחזקה של אלוני חץ ב-CARR.</p>
      <p>חלק החברה ב-FFO של אנרג'יקס צמח ב-79.5% והסתכם ב-70 מיליון שקל, לעומת 39 מיליון שקל בתקופה המקבילה. הדיבידנדים מקרנות ברוקטון ירדו ב-21% והסתכמו ב-22 מיליון שקל בתשעת החודשים, לעומת 28 מיליון שקל בתקופה המקבילה.</p>
      <p>הכנסות החברה צמחו ב-79% והסתכמו בכ-483 מיליון שקל לעומת 270 מיליון שקל ברבעון המקביל אשתקד - 50.5 מיליון שקל מתוך ה-483 מיליון שקל נרשמו בגין שערוכי נדל"ן להשקעה בברוקטון. חלק החברה ברווחי חברות כלולות הסתכם בכ-105 מיליון שקל לעומת 53 מיליון שקל. ההכנסות מדמי שכירות וניהול נדל"ן להשקעה צמחו ב-21% והסתכמו ב-213.6 מיליון שקל לעומת 176.5 מיליון שקל ברבעון המקביל. חלק הקבוצה ברווחי חברות כלולות (חברות שבהן יש לחברה אחזקות אך היא אינה בעלת השליטה) עלה ב-98.7% ל-105 מיליון שקל לעומת 52.9 מיליון שקל ברבעון המקביל. ההכנסות ממכירת חשמל ותעודות ירוקות צמחו ב-28.3% ל-55 מיליון שקל.</p>
      <p>בשורת הרווח הנקי המיוחס לבעלי המניות, החברה הציגה זינוק של 169% שהסתכם בכ-183 מיליון שקל, לעומת 68 מיליון שקל ברבעון המקביל. בנוסף, נרשמה ירידה בהוצאות המימון נטו שהסתכמו ב-35 מיליון שקל לעומת 72.8 מיליון שקל ברבעון המקביל, עקב ירידת המדד.</p>
      <p>אלוני חץ מחזיקה בכ-56.2% בחברת הנדל"ן המניב אמות, כ-44% בחברת Carr Properties הפועלת בתחום הנדל"ן המניב בבוסטון וושינגטון DC בארה"ב. בנוסף, החברה פועלת באירופה ע"י החזקה של כ-8% בחברת PSP Swiss property הפועלת בתחום הנדל"ן המניב בשוויץ. פעילות נוספת שיש לאלוני חץ באירופה היא החזקה של 95.3% ב- Brockton Everlast העוסקת בתחום הנדל"ן המניב בבריטניה, תוך כדי התמקדות בלונדון, והחזקה ב-AH BOSTON הפועלת בתחום המשרדים בבוסטון. כמו כן, לחברה יש החזקה של 60.1% בחברת האנרגיה המתחדשת אנרג'יקס.</p>
    </article>
  </body>
</html>