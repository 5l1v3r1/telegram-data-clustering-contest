<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774226,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="בריטיש איירווייז מגיבה לוירג'ין: השיקה בארץ את המטוס הכי חדש שלה"/>
    <meta property="og:description" content="אחרי שוירג'ין נכנסה לארץ והשתלטה תוך חודש על 22% מהטיסות לארץ, בריטיש מחזירה מלחמה ומשיקה בארץ את A350-1000 עם דלתות לכל מושב במחלקת עסקים וטלוויזיה גם מחוץ לשעות הטיסה. אין בשורת מחיר, או התאמה לקהל הלואו קוסט, הבשורה היא בעיקר לקהל הביזנס ובטיסות קונקשן"/>
  </head>
  <body>
    <article>
      <h1>בריטיש איירווייז מגיבה לוירג'ין: השיקה בארץ את המטוס הכי חדש שלה</h1>
      <h2>אחרי שוירג'ין נכנסה לארץ והשתלטה תוך חודש על 22% מהטיסות לארץ, בריטיש מחזירה מלחמה ומשיקה בארץ את A350-1000 עם דלתות לכל מושב במחלקת עסקים וטלוויזיה גם מחוץ לשעות הטיסה. אין בשורת מחיר, או התאמה לקהל הלואו קוסט, הבשורה היא בעיקר לקהל הביזנס ובטיסות קונקשן</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">נווית זומר</a></address>
      <p>וירג'ין נכנסה לישראל ובריטיש איירווייז מגיבה: תשיק ב-1 בדצמבר את המטוס החדש ביותר שלה A350-1000 בקו ת"א-לונדון.</p>
      <p>החברה תעשה בו שימוש בטיסה אחת בלבד מתוך 3-2 שיוצאות מדי יום - הטיסה שיוצאת ב-6:20. הבשורה של בריטיש בהשקה הזאת, היא לא בשורת מחיר אלא בשורת נוחות. מדובר במטוס משודרג מאוד לעומת A330 של וירג'ין.</p>
      <p>היתרונות של המטוס החדש הם בעיקר לצרכני מחלקת הביזנס, לטיסות קונקשן (שכן לבריטיש יש 29 יעדי קונקשן בארה"ב) ולמי שנוחות במטוס מאוד חשובה לו ומוכן לשלם עליה יותר גם בטיסה של 5 שעות. רוב הצרכנים הישראלים כיום הם צרכני לואו קוסט אבל לבריטיש יש קהל נאמן מאוד של אנשי עסקים שטסים באופן קבוע במחלקת עסקים.</p>
      <figure>
        <img src="https://images1.calcalist.co.il/PicServer3/2019/11/18/948244/1_l.jpg"/>
        <figcaption>איירבוס A350 <br/>צילום: איי אף פי</figcaption>
      </figure>
      <p>ישראל היא היעד השני בעולם שהמטוס מושק בו אחרי דובאי, למרות שמספר הטיסות בישראל נמוך לעומת הודו, שתהיה היעד השלישי להשקה. הוא כבר עבר טיסות הרצה בברצלונה וטורונטו.</p>
      <p>בטיסות האחרות מישראל, החברה תמשיך להשתמש במטוס בוינג 777 שביקורת הצרכנים עליהם אינה מהמעולות. ב-2024 מטוסי 777 יצאו משימוש.</p>
      <h3>ככה זה ייראה: המטוס החדש של בריטיש</h3>
      <p>באיירבס החדש יש מחלקת עסקים חדשה בשם club suite עם 56 מושבים. המטוס מכיל 56 מושבים נוספים במחלקת תיירים פרימיום ו-219 מושבים במחלקת תיירים.</p>
      <p>במחלקת עסקים, יש דלת הזזה לכל מושב, כך שהמושב נראה בעצם כמו תא פרטי, באופן שלא נראה קודם לכן בטיסות כאלה. התאים הללו נראים כמו כוורת ומאפשרים שמירה על פרטיות. הכיסא מגיע למצב של שכיבה מלאה.</p>
      <p>יש גם שדרוג במחלקת תיירים פרימיום: יותר מקום לרגליים ואוכל ומשקאות שונים ממחלקת תיירים.</p>
      <p>לכל מחלקה יש מעבר משלה, כך שנוסעי הביזנס לא יתקלי בנוסעי האקונומי ולהיפך. עוד במטוס, מסכי בידור בגדלי 18.5 אינץ' במחלקות היוקרה ו-13.5 אינץ' במחלקת תיירים, שמופעלים עוד בטרם הטיסה וגם אחרי הנחיתה. שמיכה מפשתן וכרית,</p>
      <p>ותאי אחסון עליונים מהגדולים בענף התעופה.</p>
      <p>מחירי בריטיש לא נמוכים. המחיר לטיסה במחלקת עסקים מתחיל מ-1,500 דולר. מחיר טיסה עם קונקשן בניו יורק נע סביב 2,170 דולר עד 2,800 דולר. טיסות במחלקת תיירים מתחילות מ-450 דולר במבצע.</p>
      <h3>אם תזמינו שנה מראש תוכלו לממש כרטיס בונוס</h3>
      <p>לנוכח הכניסה לארץ, הגיע לישראל המנהל המסחרי של בריטיש העולמית אנדרו ברם, כדי להסביר את הבידול של בריטיש לעומת המתחרים. עד כניסת וירג'ין, נתח השוק של בריטיש עמד על 60% מהטיסות ללונדון, מתוך זה 50% קונקשנים לארה"ב. ברם טען שהם לא חשים בירידה בנוסעים לנוכח כניסת וירג'ין למרות שזו לקחה 22% מנתח הטיסות.</p>
      <p>הוא נמנע מלדבר מפורשות על מבצעי מחיר או הוזלות אך מבין השורות ניתן להבין כי הצעות המחיר של החברה טובות משהיו בעבר. בין היתר, השוואת מחירים למתחרות העיקריות שלה וירג'ין ואל על שטסות כמוה להית'רו ושדרוג למחלקה משופרת במחיר נמוך יחסית. מפעם לפעם יש בהזמנות מראש הנחות ולחברי מועדון הטיסה שלה: כרטיסי בונוס בהזמנה של 355 יום מראש.</p>
      <p>ברם הדגיש: "היום אין מחיר אחד לחברת תעופה. המחיר הנמוך ביותר בדרך כלל, הוא בהזמנה מוקדמת. אין ספק שהתחרות מורידה מחירים ומשפרת את השירות, אבל אני מציע לישראלים: תחוו את המטוס החדש ותראו בעצמכם. אנחנו נוחתים בהית'רו שם התחבורה זמינה ומעולה ויש לנו 29 טיסות קונקשן לארה"ב כולל צ'ארלטון ואוסטין שהושקו השנה.</p>
      <p>"מי שמזמין 3 חודשים מראש יכול למצוא מחירים טובים גם למחלקת העסקים, אבל זה מטוס חדש לגמרי אז גם בתיירים יהיה מאוד נעים לטוס. שדרגנו גם את האוכל במטוס.</p>
      <p>"אני אוהב תחרות, היא מורידה מחירים מעודדת אבל זו תעשייה שדורשת השקעות כבדות מאוד. יש לנו צרכנים, שותפים ומשקיעים שצריך לספק. לכן השקענו 6.5 מיליארד ליש"ט השנה, חלק מזה מושקע ב-73 מטוסים חדשים, במטוס A350 החדש, בשדרוג הלאונג'ים, בתחבורה שלנו שמקשרת בין המטוס לנמל התעופה, במסלולים חדשים.  בריטיש אירווייז חוגגת 100 שנה בעולם ו-87 שנים בישראל ואנחנו מסתכלים על העתיד".</p>
      <h3>הקהל החרדי חשוב גם לבריטיש</h3>
      <p>גם בריטיש לא יכולה להתעלם מהקהל החרדי למרות שלא נאמר באופן רשמי יש התחשבות בדרישות ההושבה.</p>
      <p>לטענתו "אין לנו הצעות מיוחדות לקבוצה דתית מסוימת. אפשר כמובן להזמין מושבים מראש. כן יש לנו כמה הצעות כשרות - בניגוד לחברות אחרות.</p>
    </article>
  </body>
</html>