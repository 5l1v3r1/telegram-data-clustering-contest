<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774248,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="מנדלבליט הכריע: אישום בשוחד נגד נתניהו בתיק 4000"/>
    <meta property="og:description" content="נתניהו יואשם בעבירות שוחד, מרמה והפרת אמונים בתיק 4000 (בזק-וואלה); ובמרמה והפרת אמונים בתיקי 2000 (שיחות נתניהו-מוזס) ו-1000 (פרשת המתנות); זו הפעם הראשונה בתולדות המדינה שבה ראש ממשלה מכהן יועמד לדין; כתבי אישום יוגשו גם נגד שאול ואיריס אלוביץ' ונוני מוזס; היועמ&quot;ש ימסור הצהרה לתקשורת ב-19:30, נתניהו - ב-20:30"/>
  </head>
  <body>
    <article>
      <h1>מנדלבליט הכריע: אישום בשוחד נגד נתניהו בתיק 4000</h1>
      <h2>נתניהו יואשם בעבירות שוחד, מרמה והפרת אמונים בתיק 4000 (בזק-וואלה); ובמרמה והפרת אמונים בתיקי 2000 (שיחות נתניהו-מוזס) ו-1000 (פרשת המתנות); זו הפעם הראשונה בתולדות המדינה שבה ראש ממשלה מכהן יועמד לדין; כתבי אישום יוגשו גם נגד שאול ואיריס אלוביץ' ונוני מוזס; היועמ"ש ימסור הצהרה לתקשורת ב-19:30, נתניהו - ב-20:30</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">ליטל דוברוביצקי ותומר גנון</a></address>
      <p>היועץ המשפטי לממשלה אביחי מנדלבליט הודיע כי החליט להגיש כתב אישום נגד ראש הממשלה בנימין נתניהו בגין שוחד, מרמה והפרת אמונים. מדובר בפעם הראשונה בתולדות המדינה שבה מועמד ראש ממשלה מכהן לדין.</p>
      <p>
        <b>לצפייה בכתב האישום המלא </b>
        <a href="https://z.calcalist.co.il/assets/pickerul/7e065ea1-9291-4b53-b666-06aac8be1ac5.pdf">
          <b>לחצו כאן</b>
        </a>
      </p>
      <p>
        <b>לצפייה בתמלילי החקירות בתיק 4000 </b>
        <a href="https://www.calcalist.co.il/local/home/0,7340,L-5671,00.html">
          <b>לחצו כאן</b>
        </a>
      </p>
      <p> </p>
      <p>נתניהו יואשם בעבירות שוחד, מרמה והפרת אמונים בתיק 4000 (פרשת בזק-וואלה) ובמרמה והפרת אמונים בתיקי 2000 (שיחות נתניהו-מוזס) ו-1000 (פרשת המתנות).</p>
      <p>  </p>
      <p>עוד החליט היועץ המשפטי לממשלה, על פי המלצת הפרקליטות, להגיש כתב אישום גם נגד בני הזוג שאול ואיריס אלוביץ' בעבירות של מתן שוחד, שיבוש מהלכי משפט והדחה בחקירה, בפרשת "4000", וכן בעבירות נוספות נגד שאול אלוביץ'.</p>
      <p>כמו כן החליט היועץ המשפטי לממשלה, על פי המלצת הפרקליטות, להגיש כתב אישום גם נגד בעל השליטה והעורך האחראי של קבוצת "ידיעות אחרונות", ארנון (נוני) מוזס, בעבירה של הצעת שוחד בפרשת "2000".</p>
      <p>מי שלא הוגש נגדו כתב אישום בתיק 4000 הוא איש העסקים הישראלי אמריקאי <a href="https://www.calcalist.co.il/local/articles/0,7340,L-3751160,00.html">זאב רובינשטיין </a>שזומן בפברואר לשימוע בגין תיווך לשוחד. הוא מקורב לבני הזוג נתניהו ובני הזוג אלוביץ'. רובינשטיין היה לטענת הפרקליטות בזימון לשימוע מי שהעביר מסרים בעניין הסיקור המלטף עבור משפחת נתניהו באתר וואלה. בשימוע שנערך לו טענה באת כוחו עו"ד פנינת ינאי כי ראש הממשלה כלל לא שוחח עם רובינשטיין ובסופו של יום החליט היועמ"ש לאחר השימוע לא להגיש נגדו כתב אישום.</p>
      <p>הודעות על כך נמסרו לבאי-כוחם של המעורבים.</p>
      <p>  </p>
      <figure>
        <img src="http://www.calcalist.co.il/PicServer3/2019/09/16/935557/CAL157044_l.jpg"/>
      </figure>
      <p>נתניהו ומנדלבליט צילום: יאיר שגיא, עמית שאבי</p>
      <p>בהודעת היועמ"ש נאמר כי החלטת היועץ המשפטי לממשלה לגבי ראש הממשלה התקבלה לאחר בחינה מקיפה ויסודית של הטענות הרבות שהועלו ע"י באי-כוחו של ראש הממשלה במהלך ארבעת ימי השימוע שנערך בראשית חודש אוקטובר 2019. כל הטענות נבחנו לעומקן בתהליך עבודה סדור שנפרס על פני שעות עבודה רבות מאוד, שבמסגרתו הוגשו ע"י הפרקליטות חוות דעת מעמיקות של מאות עמודים, המתייחסות לטענות שהועלו בשימוע.</p>
      <p>עם תום בחינת כל הטענות נמצא, כי אין בטענות שעלו בשימוע כדי לשנות את העבירות שיוחסו לראש הממשלה בכתב החשדות. יחד עם זאת, חלק מהטענות הביאו לשינויים בכתב האישום, גם אם לא לשינוי בסעיפי העבירה עצמם.</p>
      <p>במקביל נבחנו כל הטענות שהועלו בשימועים שנערכו לשאול אלוביץ', לאיריס אלוביץ' ולארנון מוזס, והוחלט כאמור לעיל.</p>
      <p>החקירות בפרשות אלה נוהלו ע"י יחידת להב 433 של משטרת ישראל (יאל"כ ויאח"ה) ומחלקת חקירות, מודיעין ובקרת מסחר של רשות ניירות ערך, בליווי פרקליטות מיסוי וכלכלה.</p>
      <figure>
        <img src="https://images1.calcalist.co.il/PicServer3/2018/08/30/843890/WhatsApp-Image-2018-08-30-at-14.28_l.jpg"/>
        <figcaption>שאול ואיריס אלוביץ' <br/>צילום: דנה קופל</figcaption>
      </figure>
      <p>
        <b>תגובות הפרקליטים</b>
      </p>
      <p>פרקליטיהם של שאול ואיריס אלוביץ', ז'ק חן ומיכל רוזן עוזר, מסרו: "אנו מצטערים על החלטת היועץ המשפטי לממשלה. על סמך הראיות בתיק, אנחנו משוכנעים שראוי היה להמנע מהגשת כתב אישום נגד מרשינו. עכשיו עובר ההליך לבית המשפט שיבחן את הראיות במסגרת הליך הוגן ופומבי. משעבר התיק לבחינה שיפוטית, אנו תקווה כי יחדל מסע ההשמצות וההדלפות הברוטאליות שנמשך כ-3 שנים, וההליך המשפטי יחזור למקומו הנכון בו תתברר האמת. אנו סמוכים כי גם בית המשפט הנכבד יגיע לכלל מסקנה כי הראיות מעידות על כך ששאול ואיריס אלוביץ' לא ביצעו את העבירות ואת המעשים המיוחסים להם".</p>
      <p>עורכות הדין נוית נגב ואיריס ניב-סבאג, המייצגות את נוני מוזס, מסרו: "נתניהו זימן את מוזס לפגישות, בהן נזף בו על הסיקור שלו ב'ידיעות אחרונות'. מוזס הסביר לנתניהו שחזרה שלו לשיתוף פעולה עם כתבי ועורכי 'ידיעות אחרונות' יוביל לשיפור הסיקור כלפי נתניהו ולסיקור מאוזן יותר. בין השניים התקיים שיח מורכב, והצגת חלק נקודתי ומסוים מדברי מוזס בשיחה כהצעת שוחד היא פרשנות שגויה ומעוותת, המתעלמת מהקשר הדברים בשיחה עצמה, מדברים שמוזס אמר באותה שיחה ומהתמונה העובדתית הכוללת של מערכת היחסים בין השניים.</p>
      <p>"מוזס לא הציע לתת לנתניהו טובת הנאה. מהשיחה עצמה עולה, כי מוזס ניסה לדחוף את נתניהו להתראיין, ולהציע שם של כותב מאמרים שיכתוב מדי פעם מאמר בעמודי הדעות בעיתון - דברים אלה היו אינטרס מובהק של 'ידיעות אחרונות', והם הוצעו לנתניהו עוד לפני השיחה שביסוד העבירה המיוחסת וגם אחריה, ללא קשר לחוק 'ישראל היום' ואף לאחר שזה ירד מהפרק.</p>
      <p>"גם הסיקור בעיתון באותם ימים תומך בעובדה שלא היתה הצעת שוחד. כך שלא בכדי ה'הצעה' כביכול לא יצאה לפועל במציאות. דבר השולל פרשנות של שוחד. גם העובדה שכלפי נתניהו אין טענה של בקשת שוחד מעידה כשלעצמה על כך שלא היה מדובר בשיח של שוחד.  במקרים אחרים, כמו למשל בעניין של 'ישראל היום' - התביעה לא ראתה את הסיקור מיטיב ואף המפרגן והמלטף שנתניהו קיבל במשך שנים ב'ישראל היום' כשוחד, למרות שנתניהו הודה שפיזר את הכנסת כדי למנוע, לטענתו, פגיעה בחינמון. העובדה שהפרקליטות לא מצאה לנכון לפתוח בחקירה פלילית נגד נתניהו ושלדון אדלסון בהקשר זה, מעידה כשלעצמה שגם בעניינו של מוזס אין מדובר בשוחד. לנוני מוזס עומדות טענות משפטיות ועובדתיות חזקות, ואנו מאמינות שבית המשפט יקבע שלא עבר עבירה פלילית ויזכה אותו". </p>
      <p>עו"ד פנינת ינאי, באת כוח זאב רובינשטיין שהוחלט לא להגיש נגדו כתב אישום מסרה בתגובה: "למן הרגע הראשון טענו בתוקף כי מר זאב רובינשטיין פעל ממניעים טהורים של חברות כנה, וממקום אנושי בלבד ובמטרה לסייע וכי ממילא לא היתה לו כל ידיעה על ענייני רגולציה או כל עניין של קידום עסקי אחר הקשור במר אלוביץ', במידה והיו. אני שמחה ומברכת על כך שהשימוע בוצע באוזן כרויה ונפש חפצה, ומודה לפרקליטת המחוז הגברת ליאת בן ארי, ואנשי צוותה עוה"ד יהודית תירוש ואמיר טבנקין על ניהול הליך משפטי באופן מקצועי מכבד וראוי".</p>
      <p>  </p>
      <figure>
        <img src="https://images1.calcalist.co.il/PicServer3/2019/04/30/902796/3_l.jpg"/>
        <figcaption>מימין: עו"ד ז'ק חן ועו"ד מיכל רוזן עוזר, פרקליטיהם של שאול ואיריס אלוביץ', ועו"ד עמית חדד שמייצג את רה"מ נתניהו <br/>צילום: יח"צ, רפאל מזרחי</figcaption>
      </figure>
      <p>
        <b>כתב האישום בפרשת 4000 - שוחד</b>
      </p>
      <p> </p>
      <figure>
        <img src="https://images1.calcalist.co.il/PicServer3/2019/11/21/949229/1H.jpg"/>
        <figcaption>עו"ד פנינת ינאי, ייצגה את זאב רובינשטיין <br/>צילום: תמוז רחמים</figcaption>
      </figure>
      <p>במסגרת כתב האישום בתיק 4000 נטען כי בתקופה שבין דצמבר 2012 ועד ינואר 2017 היה נתניהו בעל סמכות להעניק אישורים והיתרים לפעולות עסקיות שונות שבוצעו ע"י קבוצת בזק מתוקף תפקידו כראש ממשלה, ולאחר מכן גם מתוקף תפקידו כשר התקשורת. כן היתה לנתניהו יכולת השפעה על נושאים שלטוניים הנוגעים לקבוצת בזק. עוד נטען כי בתקופה הרלוונטית היה אלוביץ' בעל השליטה בקבוצת בזק, ובשל כך היה בעל יכולת השפעה על אופי וטיב הפרסומים החדשותיים באתר "וואלה" שבשליטת בזק. על פי הפרקליטות תחום הסיקור התקשורתי היה בעל משמעות רבה עבור נתניהו ובני משפחתו, והוא ייחס לו חשיבות מכרעת בכל הקשור לעתידו הפוליטי. על רקע זה נוצרה בין נתניהו לאלוביץ' מערכת יחסים של "תן וקח", שהתבססה על הבנתם המשותפת כי כל אחד מהם מחזיק באינטרס משמעותי שהצד השני הוא בעל יכולת לקדמו. במסגרת זו, בארוחת ערב משותפת שקיימו בני הזוג נתניהו עם בני הזוג אלוביץ', בשנת 2012, במהלך מערכת הבחירות לכנסת ה-19, סוכם כי נתניהו ורעייתו יוכלו להפנות לבני הזוג אלוביץ' דרישות הנוגעות לאופן הסיקור התקשורתי שלהם באתר "וואלה". הפרקליטות טוענת כי מערכת היחסים בין נתניהו לבין בני הזוג אלוביץ' התאפיינה בקשר אינטנסיבי ותדיר שהתנהל במישרין ובאמצעות מתווכים. במסגרת קשר זה הפנו נתניהו ובני משפחתו לבני הזוג אלוביץ' דרישות שונות שעניינן אופן הסיקור שלהם באתר "וואלה", ואף דרשו דרישות הנוגעות לסיקור יריביו הפוליטיים של נתניהו. בני הזוג אלוביץ' הפעילו לחץ כבד ומתמשך על מנכ"ל "וואלה" דאז, אילן ישועה, להיענות לדרישות אלה. כתוצאה מכך הנחה ישועה את העורכים והעיתונאים של "וואלה" לשנות פרסומים באתר באופן התואם את דרישותיו של נתניהו. עוד נטען כי לאורך התקופה הרלוונטית, כחלק ממערכת היחסים ההדדית של "תן וקח", בני הזוג אלוביץ' נענו, ככלל, לדרישותיו של נתניהו, באשר הן, ועשו כל מאמץ כדי לממשן. בחלק משמעותי מהמקרים השתדלותם עבור נתניהו אף נשאה פרי. נתניהו ידע כי מידת ההתגייסות וההיענות של בני הזוג אלוביץ' לדרישותיו היתה חריגה, משמעותית ונרחבת, וכי היא ניתנה לו בעד ביצוע פעולות הקשורות בתפקידו הציבורי. בני הזוג אלוביץ' נענו לדרישות להתערבות בפרסומים באתר ואף דאגו לוודא שנתניהו יהיה מודע למידת היענותם לדרישותיו.  </p>
      <p>   </p>
      <p>על פי כתב האישום במסגרת מערכת יחסי "תן וקח" שנרקמה בין נתניהו לבין בני הזוג אלוביץ', הפעיל נתניהו את כוחו וסמכויותיו כעובד ציבור כדי לקדם נושאים שאלוביץ' היה מעוניין בקידומם - בעבורו, בעבור בזק או בעבור חברות שונות בקבוצת "יורוקום", שבאמצעותה שלט בבזק וב"וואלה". בתוך כך, ובמקביל לדרישות שהפנה לאלוביץ'</p>
      <p>בקשר לסיקור באתר "וואלה", עסק נתניהו מתוקף תפקידיו הציבוריים במספר מקרים בענייניו הרגולטוריים של אלוביץ', וביצע פעולות שקידמו אינטרסים עסקיים משמעותיים שלו, שהיקפם נאמד בסכומי עתק. את פעולותיו לטובת אלוביץ' עשה נתניהו בתמורה לטובות ההנאה שלקח מבני הזוג אלוביץ' בתחום הסיקור כאמור, תוך שנהג במשוא פנים והעמיד עצמו בניגוד עניינים בין תפקידיו הציבוריים לבין ענייניו הפרטיים ותוך סטייה מן השורה. אלוביץ' קשר מפורשות בין אופן הסיקור של נתניהו ב"וואלה" לבין ההחלטות הרגולטוריות שקיבל נתניהו ופעולות שאמור היה לבצע, במסגרת תפקידיו הציבוריים. בדומה, קשרה איריס אלוביץ' אף היא בין ההיענות לדרישות נתניהו ורעייתו להתערבות בפרסומים, לבין אופן הטיפול בענייניה הרגולטוריים של בזק על ידי נתניהו. בני הזוג אלוביץ' אף הבהירו לגורמים שונים ב"וואלה", כי יש לשפר את הסיקור של נתניהו ובני משפחתו כדי להביא לקבלת ההחלטות הרגולטוריות הרצויות להם.</p>
      <p> </p>
      <p>על פי הפרקליטות נתניהו הסתיר את מערכת היחסים בינו לבין בני הזוג אלוביץ' באופן שיטתי ועקבי מפני שורה של גורמים רשמיים, להם מסר מידע חלקי ומטעה על אודות טיב יחסיו עם אלוביץ'. לשם הסתרת הקשר שלהם עם נתניהו, פעלו בני הזוג אלוביץ' על מנת להשמיד ראיות שנמצאו בטלפונים הניידים שהיו ברשותם וכן הורו לישועה לפעול באופן דומה, ואף הנחו אותו למסור גרסאות כוזבות ביחס למעורבותם בשינוי הפרסומים באתר "וואלה", ביחס לקשר בינם לבין נתניהו ובאשר לדרישותיו להתערבות בפרסומים השונים.</p>
      <p> </p>
    </article>
  </body>
</html>