<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e-forologia.gr/cms/viewContents.aspx?id=215861"/>
    <meta property="og:site_name" content="e-forologia"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Brexit: Ποια θα είναι η νέα σχέση μεταξύ ΕΕ-Βρετανίας;"/>
    <meta property="og:description" content="- Το EK έχει καθοριστικό ρόλο στον καθορισμό της τελικής συμφωνίας για την έξοδο της Βρετανίας από την Ένωση αλλά και τη..."/>
  </head>
  <body>
    <article>
      <h1>Brexit: Ποια θα είναι η νέα σχέση μεταξύ ΕΕ-Βρετανίας;</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>Το EK έχει καθοριστικό ρόλο στον καθορισμό της τελικής συμφωνίας για την έξοδο της Βρετανίας από την Ένωση αλλά και τη μελλοντική τους σχέση.</p>
      <p>Στις 23 Ιουνίου 2016, η πλειοψηφία των Βρετανών αποφάσισε υπέρ της αποχώρησης της χώρας από την ΕΕ. Η κυβέρνηση ενεργοποίησε το άρθρο 50 της Συνθήκης της Λισαβόνας, το οποίο περιγράφει τον τρόπο με τον οποίο η ΕΕ και το κράτος μέλος προς αποχώρηση πρέπει να διαπραγματευτούν τη συμφωνία αποχώρησης και να καθορίσουν τις μελλοντικές τους σχέσεις. Οποιαδήποτε συμφωνία θα πρέπει να εγκριθεί από το Ευρωπαϊκό Κοινοβούλιο και το Συμβούλιο. Οι ευρωβουλευτές ψήφισαν τις κόκκινες γραμμές του ΕΚ στην ολομέλεια του Απριλίου, που μεταξύ άλλων περιλαμβάνουν την προστασία των συμφερόντων των Eυρωπαίων, τη διασφάλιση σταθερότητας στην Ιρλανδία και τον ορισμό πλαισίου για τις μελλοντικές οικονομικές σχέσεις των δύο πλευρών.</p>
      <p>Το ΕΚ επιβεβαίωσε τη στήριξή του στη θέση της ΕΕ με ψήφισμα που υιοθέτησε στις 18 Σεπτεμβρίου του 2019, ενώ οι ευρωβουλευτές συζήτησαν για τις εξελίξεις του Brexit στις 18 Οκτωβρίου 2019.</p>
      <p>Οι διαπραγματεύσεις μεταξύ των δυο πλευρών είναι ιδιαίτερα περίπλοκες, με την ΕΕ να παρέχει συνολικά στη Βρετανία τρεις μακροχρόνιες παρατάσεις παραμονής. Η τελευταία από αυτές λήγει στις 31 Ιανουαρίου του 2020, ενώ η έξοδος της Βρετανίας μπορεί να πραγματοποιηθεί και πριν το πέρας της προθεσμίας, εφόσον η συμφωνία γίνει αποδεκτή από το Bρετανικό και το Ευρωπαϊκό Κοινοβούλιο. Πρόκειται για ένα πλάνο «ευέλικτης αναβολής» που υποστηρίζει η ηγεσία του ΕΚ.</p>
    </article>
  </body>
</html>