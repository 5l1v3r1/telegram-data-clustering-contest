<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/lifestyle/380663"/>
    <meta property="og:site_name" content="beartai"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="[รีวิว] Countdown: หนังหวีดสยองรสชาติแปลกใหม่"/>
    <meta property="og:description" content="สนับสนุนเนื้อหาโดย Major Cineplex"/>
  </head>
  <body>
    <article>
      <h1>[รีวิว] Countdown: หนังหวีดสยองรสชาติแปลกใหม่</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Nattaphan Songviroon</a></address>
      <table bordered="">
        <caption><b>Countdown<br/></b>91 นาที</caption>
        <tr>
          <td><pic src="https://www.beartai.com/wp-content/uploads/2019/11/thumb_2814-200x200.jpg"/><br/><b>6.4<br/></b><br/>ความสมบูรณ์ของบท<br/>4.5/10<br/><br/>คุณภาพงานสร้าง<br/>6.5/10<br/><br/>คุณภาพนักแสดง<br/>7.0/10<br/><br/>ความสนุกน่าติดตามของเรื่องราว เพลงประกอบภาพยนตร์<br/>8.0/10<br/><br/>คุ้มเวลา ค่าตั๋ว<br/>6.0/10</td>
          <td/>
        </tr>
      </table>
      <p>
        <pic src="https://www.beartai.com/wp-content/uploads/2019/11/timeline_25610514_172539-32x50.jpg" width="32" height="49"/>
      </p>
      <p>สนับสนุนเนื้อหาโดย Major Cineplex</p>
      <p>
        <b>
          <i>หากอยู่มาวันหนึ่งมีคนมาแนะนำคุณให้รู้จักกับแอปพลิเคชันแปลก ๆ ในสมาร์ตโฟน ที่สามารถทำนายเวลาตายของคุณล่วงหน้าได้ คุณจะกล้าโหลดมาเล่นไหม? </i>
        </b>
      </p>
      <p>Countdown หรือในชื่อไทย ๆ แบบโต้ง ๆ ว่า ‘เคาท์ดาวน์ตาย’ หนังแนวสยองขวัญที่มาพร้อมกับไอเดียแหวก ๆ ทันสมัยรับโลกโซเชียล เป็นอีกหนึ่งในหนังหวีดสยองเกรดบีที่แอบน่าสนใจอยู่ในที</p>
      <figure>
        <img src="https://www.beartai.com/wp-content/uploads/2019/11/maxresdefault-14.jpg"/>
        <figcaption>เอลิซาเบ็ธ เลล จาก You ซีรีส์ Netflix เรื่องดัง มารับบทนำ</figcaption>
      </figure>
      <p>หนังเล่าเรื่องราวของ <i><b>ควินน์ แฮร์ริส</b> (เอลิซาเบ็ท เลล) </i>พยาบาลสาวที่มาฝึกงานในโรงพยาบาลแห่งหนึ่ง ซึ่งเธอเป็นเด็กสาวธรรมดา ๆ ที่ตั้งใจฝึกงานเพื่อสานฝันได้รับบรรจุทำงานที่นี่ให้ได้ แต่ทว่าอยู่มาวันหนึ่งที่ควินน์ไปปาร์ตี้กับเพื่อน เธอก็ได้รู้จักกับแอปพลิเคชันหน้าตาแปลก ๆ ที่ชื่อ ‘Countdown’ ด้วยความคึกคะนองและบรรยากาศเฮฮาที่พาไป ทำให้เธอก็ยอมโหลดแอปฯ ไปด้วย ซึ่งปรากฏว่า แอปฯ บอกว่าเธอเหลือเวลาอีกไม่กี่วันเท่านั้น! แม้ ควินน์ จะคิดว่ามันแทบเป็นไปไม่ได้ แต่อีกใจหนึ่งก็แอบกังวล แล้วในที่สุดเหตุการณ์แปลกประหลาดก็เริ่มเกิดขึ้นกับเธอจริง ๆ</p>
      <p>หนังเรื่องนี้ได้ทีมสร้างจาก <i>Final Destination และ Paranormal Activity </i>มาด้วย นั่นทำให้ทิศทางของ Countdown นั้นก็เหมือนนำแฟรนไชส์หนังโกงตายปนหลอนในยุคก่อนอย่าง Final Destination หรือ The Ring มาผสมผสานกัน ซึ่ง Countdown มันแอบสะท้อนมุมที่คนเราในยุคนี้ติดสมาร์ตโฟนกันจนเป็นอวัยวะที่ 33 ของร่างกายไปนั้นมาวางเป็นคอนเซปต์หลอน ๆ คล้ายใส่เมสเซจเป็นบทเรียนเชิงเตือนสติวัยรุ่นยุคนี้อยู่ลึก ๆ</p>
      <figure>
        <img src="https://www.beartai.com/wp-content/uploads/2019/11/countdown-20193222.jpg"/>
      </figure>
      <p>สำหรับตัวเรื่องส่วนใหญ่ไม่ได้แตกต่างจากหนังสยองขวัญทั่ว ๆ ไปมากนัก แต่คอนเซปต์แอปฯ มรณะ ที่ถูกแชร์ต่อไปเรื่อย ๆ นั้นทำให้หนังเดินเรื่องได้เรื่อย ๆ และสร้างบรรยากาศความไม่น่าไว้วางใจได้อยู่ตลอด ซึ่งไอ้สไตล์ตุ้งแช่ jump scare เนี่ย ยังไงก็ใช้หากินได้ตลอดสำหรับหนังสยองฟอร์มเกรดบี เรียกว่าเสียตังค์มาแล้วยังไงก็ได้ความลุ้นระทึก สะดุ้งตุ้งแช่กลับบ้านได้ตามเป้า</p>
      <p>จะว่าไป แม้ว่าองก์หลัง ๆ หนังจะออกทะเลไปหาปลาซะไกลอยู่บ้าง แต่พาร์ตสำคัญก็มีจุดพีคที่แอบทรงพลังอยู่เหมือนกัน โดยเฉพาะประเด็นครอบครัวและคนใกล้ตัว หนังเปรียบแอปฯ และสมาร์ตโฟน อยู่ตรงข้ามกับความสัมพันธ์แบบมนุษย์จริง ๆ พร้อมตั้งคำถามว่าเมื่อถึงเวลาที่คุณจะสูญเสียสิ่งที่สำคัญในชีวิตคุณจริง ๆ คุณจะเลือกรักษาอะไร ส่วนตัวรู้สึกว่า <i>เอลิซาเบ็ท</i> มีเสน่ห์ดี เป็นสาวผมบลอนด์ที่มองแล้วสดใสไม่เบื่อ แม้ว่าออร่าอาจไม่ถึงหนังใหญ่ แต่รวม ๆ แล้วแบกพาหนังเรื่องนี้ไปได้ไม่ขี้เหร่</p>
      <p>อย่าทำเป็นเล่นไป ไอ้เจ้าแอปฯ มรณะเนี่ยมันมีให้โหลดจริง ๆ นะ ใครอยากท้าพิสูจน์ก็ลองได้เลย <a href="https://apps.apple.com/us/app/countdown-app/id1481006495">iOS</a>, <a href="https://play.google.com/store/apps/details?id=com.rbcd.countdownapp&amp;hl=en_US">Android</a></p>
      <figure>
        <a href="https://www.majorcineplex.com/booking2/search_showtime/movie=1160">
          <img src="https://www.beartai.com/wp-content/uploads/2019/11/Countdown-%E0%B9%80%E0%B8%84%E0%B8%B2%E0%B8%99%E0%B8%95%E0%B9%8C%E0%B8%94%E0%B8%B2%E0%B8%A7%E0%B8%99%E0%B9%8C-1024x564.jpg"/>
        </a>
      </figure>
      <figure>
        <iframe src="https://www.youtube.com/embed/2tPiAmbtDRE" width="640" height="360" data-service="Youtube" scrolling="no"/>
      </figure>
      <p>พิสูจน์อักษร : สุชยา เกษจำรัส</p>
    </article>
  </body>
</html>