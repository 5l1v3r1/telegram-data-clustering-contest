<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200272"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ইটিভির সাবেক চেয়ারম্যান সালামের মামলা বাতিল"/>
    <meta property="og:description" content="একুশে টেলিভিশনের (ইটিভি) সাবেক চেয়ারম্যান আবদুস সালামের বিরুদ্ধে দায়ের হওয়া অর্থপাচারের মামলা বাতিল ঘোষণা করেছেন হাইকোর্ট। আজ বিচারপতি ওবায়দুল হাসান ও বিচারপতি এসএম কুদ্দুস জামানের সমন্বয়ে গঠিত হাইকোর্ট বেঞ্চ এ রায় দেন।আদালতে আবদুস সালামের পক্ষে শুনানি করেন আইনজীবী শাহদীন মালিক। অপরদিকে দুর্নীতি দমন কমিশনের (দুদক) পক্ষে শুনানি করেন আইনজীবী খুরশীদ আলম খান। পরে খুরশীদ আলম খান বলেন,  এ মামলায় শুধুমাত্র আবদুস সালামের অংশ বাতিল করেছেন হাইকোর্ট। তবে আমরা দুদকের পক্ষ থেকে এ রায়ের বিরুদ্ধে আপিল দায়ের করবো।নথি থেকে জানা যায়, ২০১৫ সালের ১৩ই এপ্রিল দুদকের উপ-পরিচালক সামছুল আলম বাদী হয়ে তেজগাঁও থানায় এ মামলা দায়ের করেন। মামলার অন্য আসামিরা হলেন, সালামের ভাই আফতাবুল আলম ও ইটিভির সাবেক জ্যেষ্ঠ ব্যবস্থাপক ফজলুর রহমান শিকদার। তাদের বিরুদ্ধে পরস্পরের যোগসাজশে বৈদেশিক মুদ্রা ক্রয়, সংরক্ষণ ও পাচারের অভিযোগ আনা হয়। পরে মামলাটি বাতিল চেয়ে আবদুস সালাম হাইকোর্টে আবেদন করেন। এরপর আদালত রুল জারি করে মামলার কার্যক্রমের ওপর স্থগিতাদেশ দেন। এ অবস্থায় গত ৭ই নভেম্বর মামলা বাতিল চেয়ে করা রুল শুনানি শেষে মামলাটি রায়ের জন্য অপেক্ষমাণ (সিএভি)…"/>
  </head>
  <body>
    <article>
      <h1>ইটিভির সাবেক চেয়ারম্যান সালামের মামলা বাতিল</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">স্টাফ রিপোর্টার</a></address>
      <p>একুশে টেলিভিশনের (ইটিভি) সাবেক চেয়ারম্যান আবদুস সালামের বিরুদ্ধে দায়ের হওয়া অর্থপাচারের মামলা বাতিল ঘোষণা করেছেন হাইকোর্ট। আজ বিচারপতি ওবায়দুল হাসান ও বিচারপতি এসএম কুদ্দুস জামানের সমন্বয়ে গঠিত হাইকোর্ট বেঞ্চ এ রায় দেন।</p>
      <p>আদালতে আবদুস সালামের পক্ষে শুনানি করেন আইনজীবী শাহদীন মালিক। অপরদিকে দুর্নীতি দমন কমিশনের (দুদক) পক্ষে শুনানি করেন আইনজীবী খুরশীদ আলম খান। পরে খুরশীদ আলম খান বলেন,  এ মামলায় শুধুমাত্র আবদুস সালামের অংশ বাতিল করেছেন হাইকোর্ট। তবে আমরা দুদকের পক্ষ থেকে এ রায়ের বিরুদ্ধে আপিল দায়ের করবো।</p>
      <p>নথি থেকে জানা যায়, ২০১৫ সালের ১৩ই এপ্রিল দুদকের উপ-পরিচালক সামছুল আলম বাদী হয়ে তেজগাঁও থানায় এ মামলা দায়ের করেন। মামলার অন্য আসামিরা হলেন, সালামের ভাই আফতাবুল আলম ও ইটিভির সাবেক জ্যেষ্ঠ ব্যবস্থাপক ফজলুর রহমান শিকদার। তাদের বিরুদ্ধে পরস্পরের যোগসাজশে বৈদেশিক মুদ্রা ক্রয়, সংরক্ষণ ও পাচারের অভিযোগ আনা হয়।</p>
      <p>পরে মামলাটি বাতিল চেয়ে আবদুস সালাম হাইকোর্টে আবেদন করেন।</p>
      <p>এরপর আদালত রুল জারি করে মামলার কার্যক্রমের ওপর স্থগিতাদেশ দেন। এ অবস্থায় গত ৭ই নভেম্বর মামলা বাতিল চেয়ে করা রুল শুনানি শেষে মামলাটি রায়ের জন্য অপেক্ষমাণ (সিএভি) রাখেন হাইকোর্ট। এরই ধারাবাহিকতায় রুল যথাযথ ঘোষণা করে আজ রায় দিলেন হাইকোর্ট।</p>
      <p>এই বিভাগের সর্বাধিক পঠিত</p>
    </article>
  </body>
</html>