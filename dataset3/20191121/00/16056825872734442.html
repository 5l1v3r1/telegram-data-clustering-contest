<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200258"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="বান্ধবীর সঙ্গে বাজি ধরে লাশ হলো বিশ্ববিদ্যালয় ছাত্র"/>
    <meta property="og:description" content="বান্ধবীর সঙ্গে বাজি ধরে বরিশালের দুর্গাসাগর পাড়ি দিতে গিয়ে নিখোঁজ আহছানউল্লাহ বিজ্ঞান ও প্রযুক্তি বিশ্ববিদ্যালয়ের  ছাত্রের লাশ উদ্ধার করেছে পুলিশ। নিখোঁজের ৯ ঘণ্টার মাথায় বুধবার রাত ৯টার দিকে দিঘি থেকে লাশটি উদ্ধার করা হয়।বরিশাল শহরের কাউনিয়া হাউজিং এলাকার বাসিন্দা পুলিশের সুবেদার শাহ আলমের ছেলে রাজধানী আহছানউল্লাহ বিজ্ঞান ও প্রযুক্তি বিশ্ববিদ্যালয়ের শিক্ষার্থী হৃদয় হোসেন বুধবার বেলা ১২টার দিকে বান্ধবীর সঙ্গে বাজি ধরে দুর্গাসাগর দিঘি পাড়ি দিতে গিয়ে নিখোঁজ হন।বরিশাল মেট্রোপলিটন বিমানবন্দর থানা পুলিশ জানায়, দিঘির দক্ষিণপ্রাপ্ত থেকে নেমে কিছুটা পথ অতিক্রম করার পরে ডুব দিয়ে যুবক নিখোঁজ হন। এই খবর পেয়ে তাদের একাধিক টিম নৌকাযোগে দিঘিতে উদ্ধার অভিযান শুরু করে। পরে তাদের সঙ্গে ফায়ার সার্ভিস এন্ড সিভিল ডিফেন্সের একটি ডুবুরিদলও সেখানে অভিযানে অংশ নেয়। কিন্তু শিক্ষার্থীর সন্ধান পাওয়া যাচ্ছিলো না। পরবর্তীতে তল্লাশির একপর্যায়ে রাত ৯টার দিকে দিঘি থেকে লাশটি উদ্ধার করা হয়। এই তথ্য নিশ্চিত করে বিমানবন্দর থানা পুলিশের ভারপ্রাপ্ত কর্মকর্তা (ওসি) জাহিদ বিন আলম বলেন, যুবকের স্বজনদের খবর দেয়া হয়েছে। তাদের সিদ্ধান্ত অনুসারে পরবর্তীতে…"/>
  </head>
  <body>
    <article>
      <h1>বান্ধবীর সঙ্গে বাজি ধরে লাশ হলো বিশ্ববিদ্যালয় ছাত্র</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">স্টাফ রিপোর্টার, বরিশাল থেকে</a></address>
      <p>বান্ধবীর সঙ্গে বাজি ধরে বরিশালের দুর্গাসাগর পাড়ি দিতে গিয়ে নিখোঁজ আহছানউল্লাহ বিজ্ঞান ও প্রযুক্তি বিশ্ববিদ্যালয়ের  ছাত্রের লাশ উদ্ধার করেছে পুলিশ। নিখোঁজের ৯ ঘণ্টার মাথায় বুধবার রাত ৯টার দিকে দিঘি থেকে লাশটি উদ্ধার করা হয়।</p>
      <p>বরিশাল শহরের কাউনিয়া হাউজিং এলাকার বাসিন্দা পুলিশের সুবেদার শাহ আলমের ছেলে রাজধানী আহছানউল্লাহ বিজ্ঞান ও প্রযুক্তি বিশ্ববিদ্যালয়ের শিক্ষার্থী হৃদয় হোসেন বুধবার বেলা ১২টার দিকে বান্ধবীর সঙ্গে বাজি ধরে দুর্গাসাগর দিঘি পাড়ি দিতে গিয়ে নিখোঁজ হন।</p>
      <p>বরিশাল মেট্রোপলিটন বিমানবন্দর থানা পুলিশ জানায়, দিঘির দক্ষিণপ্রাপ্ত থেকে নেমে কিছুটা পথ অতিক্রম করার পরে ডুব দিয়ে যুবক নিখোঁজ হন। এই খবর পেয়ে তাদের একাধিক টিম নৌকাযোগে দিঘিতে উদ্ধার অভিযান শুরু করে। পরে তাদের সঙ্গে ফায়ার সার্ভিস এন্ড সিভিল ডিফেন্সের একটি ডুবুরিদলও সেখানে অভিযানে অংশ নেয়। কিন্তু শিক্ষার্থীর সন্ধান পাওয়া যাচ্ছিলো না। পরবর্তীতে তল্লাশির একপর্যায়ে রাত ৯টার দিকে দিঘি থেকে লাশটি উদ্ধার করা হয়।</p>
      <p>এই তথ্য নিশ্চিত করে বিমানবন্দর থানা পুলিশের ভারপ্রাপ্ত কর্মকর্তা (ওসি) জাহিদ বিন আলম বলেন, যুবকের স্বজনদের খবর দেয়া হয়েছে। তাদের সিদ্ধান্ত অনুসারে পরবর্তীতে আইনগত পদক্ষেপ গ্রহণ করা হবে।।</p>
      <p>এই বিভাগের সর্বাধিক পঠিত</p>
    </article>
  </body>
</html>