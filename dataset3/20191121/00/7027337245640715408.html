<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699474/%D9%86%D8%AA%D8%A7%D9%86%DB%8C%D8%A7%D9%87%D9%88-%D8%B1%D8%B3%D9%85%D8%A7-%D8%A8%D9%87-%D9%81%D8%B3%D8%A7%D8%AF-%D9%85%D8%AA%D9%87%D9%85-%D8%B4%D8%AF%E2%80%8E"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="نتانیاهو رسما به فساد متهم شد‎"/>
    <meta property="og:description" content="دادستانی اسرائیل امروز بالأخره بعد از ماه‌ها کش و قوس، رسما نخست‌وزیر این رژیم را به تقلب، دریافت رشوه و سوء استفاده از اعتماد عمومی متهم کرد."/>
  </head>
  <body>
    <article>
      <h1>نتانیاهو رسما به فساد متهم شد‎</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039308_821.jpg"/>
      </figure>
      <p>دادستانی اسرائیل امروز بالأخره بعد از ماه‌ها کش و قوس، رسما نخست‌وزیر این رژیم را به تقلب، دریافت رشوه و سوء استفاده از اعتماد عمومی متهم کرد.</p>
      <p>به گزارش فارس، «بنیامین نتانیاهو» نخست‌وزیر اسرائیل که از ماه‌ها پیش درگیر چند پرونده قضایی است، امروز (پنج‌شنبه) رسما با سه اتهام روبرو شد.</p>
      <p>به نوشته روزنامه «هاآرتص»، دادستانی اسرائیل در بیانیه‌ای اعلام کرد که نتانیاهو به تقلب، دریافت رشوه و سوء استفاده از اعتماد عمومی متهم شده است.</p>
      <p>دادستانی اسرائیل با ارسال نامه‌هایی به وکیل نتانیاهو و رئیس پارلمان این رژیم، خواستار آغاز سلب مصونیت پارلمانی نتانیاهو شده است.</p>
      <p>نتانیاهو ۳۰ روز فرصت دارد تا به صدور درخواست سلب مصونیت، اعتراض کند.</p>
      <p>پلیس اسرائیل سه پرونده درخصوص فساد دولتی و مالی علیه نخست وزیر خود تشکیل داده و طی یک سال اخیر از منابع مختلفی شامل دستیاران و وزیران پیشین کابینه، بازجویی کرده است. اولین مورد موسوم به «پرونده ۱۰۰۰» است که در آن نتانیاهو به دریافت مستقیم رشوه و رانت‌‌خواری متهم است.</p>
      <p>پرونده دوم فساد مالی نتانیاهو موسوم به «پرونده ۲۰۰۰» درباره سوء استفاده از قدرت و جایگاه خود جهت تحت فشار قرار دادن «آرنون موزس» صاحب‌امتیاز نشریه «یدیعوت آحرونوت» برای ارائه پوشش بهتر از اخبار نخست‌وزیری است.</p>
      <p>او همچنین در «پرونده ۴۰۰۰» متهم است به «شائول ایلوویچ» مالک شرکت «بِزِک» میلیون ها دلار تسهیلات مالی پرداخت کرده تا پایگاه خبری «واللا» وابسته به این سرمایه دار صهیونیست از او و همسرش حمایت رسانه‌ای بهتری داشته باشد.</p>
      <p>تصمیم دادستانی برای صدور کیفرخواست علیه نتانیاهو در حالی اتخاذ شده که روند تشکیل کابینه در فلسطین اشغالی به بن بست رسیده و احتمال دارد که رژیم صهیونیستی وادار شود برای سومین بار در کمتر از یک سال، انتخابات عمومی برگزار کند. هرچند بر اساس قانون نتانیاهو هنوز هم می‌تواند در این انتخابات شرکت کند، اما صدور اتهام علیه وی هم به اعتبار او خدشه وارد می‌کند و هم می‌تواند آینده حضور وی در سمت نخست‌وزیری را مبهم کند، چراکه نهایتا در صورت صدور حکم علیه نتانیاهو او باید از این سمت کنار روند.</p>
    </article>
  </body>
</html>