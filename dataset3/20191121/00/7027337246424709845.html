<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699386/%D8%A7%D8%B3%D8%AA%D8%B9%D9%81%D8%A7%DB%8C-%D9%BE%D8%B3%D8%B1-%DA%A9%D9%88%DA%86%DA%A9-%D9%85%D9%84%DA%A9%D9%87-%D8%A8%D8%B1%DB%8C%D8%AA%D8%A7%D9%86%DB%8C%D8%A7-%D8%A8%D9%87-%D8%AF%D9%84%DB%8C%D9%84-%D8%B1%D8%B3%D9%88%D8%A7%DB%8C%DB%8C-%D8%A7%D8%AE%D9%84%D8%A7%D9%82%DB%8C-%D8%AF%D9%88%D8%B3%D8%AA%D8%B4"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="استعفای پسر کوچک ملکه بریتانیا به دلیل رسوایی اخلاقی دوستش"/>
    <meta property="og:description" content="یکی از زنان شاکی پرونده اپستین نیز شاهزاده اندرو را متهم کرده که وقتی زیر سن قانونی بوده سه بار به او تجاوز کرده است. هنوز دادگاه نیویورک این ادعا را نپذیرفته است."/>
  </head>
  <body>
    <article>
      <h1>استعفای پسر کوچک ملکه بریتانیا به دلیل رسوایی اخلاقی دوستش</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>
        <b>یکی از زنان شاکی پرونده اپستین نیز شاهزاده اندرو را متهم کرده که وقتی زیر سن قانونی بوده سه بار به او تجاوز کرده است. هنوز دادگاه نیویورک این ادعا را نپذیرفته است.</b>
      </p>
      <p>شاهزاده "اندرو" پسر کوچک ملکه بریتانیا از وظایف سلطنتی خود استعفا کرد.</p>
      <p>به گزارش <a href="http://www.asriran.com/">عصرایران</a> به نقل از "سی‌ان‌ان ترک"، "شاهزاده اندرو" ملقب به "دوک یورک" سومین و کوچک‌ترین پسر ملکه بریتانیا، در پی بالا گرفتن انتقادها از او درباره پرونده رسوایی جنسی "جفری اپستین" میلیاردر آمریکایی دیروز با صدور بیانیه‌ای اعلام کرد از وظایف سلطنتی کناره می‌گیرد.</p>
      <p><a href="http://www.asriran.com/fa/news/683825"><b>"جفری اپستین"</b></a> میلیونر آمریکایی اهل نیویورک رابطه نزدیکی با شاهزاده اندرو داشت و انتقاد محافل داخلی در بریتانیا از شاهزاده انگلیسی به خاطر ادامه رابطه نزدیک او با اپستین حتی پس از روشن شدن ابعاد پرونده رسوایی جنسی او در سال 2008 بوده است.</p>
      <p>
        <b>شاهزاده اندرو در کنار ملکه بریتانیا/ عکس آرشیوی/ سی ان ان ترک</b>
      </p>
      <figure>
        <img src="https://cdn.asriran.com/files/fa/news/1398/8/30/1039133_897.jpg"/>
      </figure>
      <p>اپستین در 6 ژوئیه سال جاری برای دومین بار  در رابطه با پرونده تشکیل "یک شبکه وسیع" دختران نوجوان برای سوء استفاده جنسی دستگیر شد و اندکی بعد در زندان درگذشت. تحقیقات پلیس فدرال آمریکا درباره مرگ او حاکی از <a href="http://www.asriran.com/fa/news/684284"><b>" خودکشی"</b></a>  او در زندان بود. ( نخستین دستگیری و زندانی شدن اپستین در سال 2008 بود و او در آن سال در دادگاه به جرم " راضی کردن یک فرد زیر 18 سال به رابطه جنسی" به 13 ماه زندان محکوم شد.)</p>
      <p>از سوی دیگر یکی از زنان شاکی پرونده اپستین نیز شاهزاده اندرو را متهم کرده که وقتی زیر سن قانونی بوده سه بار به او تجاوز کرده است. هنوز دادگاه نیویورک این ادعا را نپذیرفته است.</p>
      <p>
        <b>شاهزاده اندرو در مراسم عروسی برادر زاده اش/ عکس آرشیوی</b>
      </p>
      <figure>
        <img src="https://cdn.asriran.com/files/fa/news/1398/8/30/1039134_838.jpg"/>
      </figure>
      <p>شاهزاده اندرو در بیانیه استعفای خود گفته است رابطه دوستانه او با جفری اپستین، و ادامه این دوستی، حتی بعد از محکومیت  اپستین در پرونده آزار و سوءاستفاده جنسی افراد زیر سن قانونی، منجر به  اختلال بزرگی  برای خاندان سلطنتی بریتانیا شده و او به همین خاطر تا آینده‌ای نامعلوم از وظایف و مسئولیت‌های سلطنتی خود کناره می‌گیرد.</p>
      <p>او در این بیانیه بار دیگر هرگونه ارتباط نامناسب با سرمایه‌دار آمریکایی را تکذیب و تاکید کرده: برای انجام تحقیقات با نهادهای قانونی همکاری خواهد کرد.</p>
      <p>شاهزاده اندرو شنبه گذشته برای پاسخ دادن به انتقادهای گسترده از خودش در رابطه با پرونده اپستین، با بی‌بی‌سی یک مصاحبه اختصاصی انجام داد، اما پخش این مصاحبه نه تنها منجر به کاهش انتقادها نشد بلکه بر دامنه و شدت انتقادها از او افزود، چون او در آن مصاحبه گفت بابت دوستی با جفری اپستین، متأسف نیست.</p>
      <figure>
        <img src="https://cdn.asriran.com/files/fa/news/1398/8/30/1039135_214.jpg"/>
      </figure>
      <p>او در آن مصاحبه اتهامات علیه سوء استفاده جنسی را به طور کلی رد کرد.</p>
      <p>برخی رسانه‌های بریتانیایی طی روزهای گذشته از تشکیل جلسه بحران در خانواده سلطنتی بریتانیا و احضار شاهزاده اندرو به این جلسه برای ادای توضیحات خبر داده بودند.</p>
      <figure>
        <img src="https://cdn.asriran.com/files/fa/news/1398/8/30/1039136_997.jpg"/>
      </figure>
      <figure>
        <img src="https://cdn.asriran.com/files/fa/news/1398/8/30/1039146_390.jpg"/>
      </figure>
      <p>
        <b>شاهزاده اندرو در کنار جفری اپستین در سال 2010 در سنترال پارک نیویورک/ اندرو مدعی است این ملاقات او پس از زندان اپستین برای اعلام خاتمه دوستی با این میلیونر آمریکایی بوده است./عکس: گتی ایمجز</b>
      </p>
    </article>
  </body>
</html>