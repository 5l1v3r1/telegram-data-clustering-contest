<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/343012/sport:/title:partizanov-pogled-u-retrovizor-superkup-dobijen-derbi-top-16-evrokupa"/>
    <meta property="og:site_name" content="MozzartSport"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Partizanov pogled u retrovizor: Superkup, dobijen derbi, TOP 16 Evrokupa…"/>
    <meta property="og:description" content="Ali i promašaj sa Parahovskim, dolazak pa odlazak Bela, Kilpatrik, tabela ABA lige"/>
  </head>
  <body>
    <article>
      <h1>Partizanov pogled u retrovizor: Superkup, dobijen derbi, TOP 16 Evrokupa…</h1>
      <h2>Ali i promašaj sa Parahovskim, dolazak pa odlazak Bela, Kilpatrik, tabela ABA lige</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">Strahinja Klisarić</a></address>
      <p>
        <b>Vozi Andrea Trinkijeri crno-beli Parni valjak ove sezone od starta trke, a već sada krajem novembra kada pogleda u retrovizor može da bude zadovoljan. Trka je duga, ali ako sada napravimo mali presek, Partizan je već osvojio ABA Superkup, dobio je derbi protiv evroligaške Crvene zvezde i obezbedio je TOP 16 fazu Evrokupa. Vrlo dobro.</b>
      </p>
      <p>Malo Partizanu sreću kvari činjenica da je u ABA ligi na skoru 5-2 i to je nešto što je sada prioritet crno-belima. Partizan deli treće mesto sa Primorskom i FMP-om dok su Budućnost i Cedevita na prvoj poziciji sa 6-1.</p>
      <p>S tim u vezi, Partizanu će biti izuzetno važna utakmica na gostovanju Budućnosti u Podgorici jer će mu posle toga doći, uslovno rečeno, malo lakše utakmice, a i manje gostovanja posle onog pomalo nenormalnog rasporeda.</p>
      <p>Ne može se sve do sada okarakterisati kao uspešno u Partizanovoj sezoni. <b>Artjom Parahovski</b> je najveći promašaj i on bi utoliko više boleo samo da <b>Vilijam Mozli</b> nije toliko dobar koliko jeste. Ovako je <b>Art</b> prošao bezbolno koliko je to moguće  po crno-bele. <b>Bel</b> je doveden na poziciju šutera, međutim nije prošao medicinske. <b>Kilpatrik</b> je bio blizu, ali je Budućnost bila izdašnija u ponudi.</p>
      <p>Dakle, Partizan je sada u istoj poziciji kao i pred početak sezone - traži centra i beka, odnosno igrača koji bi mogao da igra na pozicijama dva i tri, možda i jedan i dva. A to sve treba prvo dovesti, kasnije i uigrati... Nije jednostavno, ali ako se „ubode“ sa pojačanjima Partizan bi tek onda dobio potrebnu širinu i dubinu u igri. Vremena ima.</p>
      <figure>
        <img src="https://mozzartsport.com/upload/CKEditor/01.05.2019/slllavvee/2c81ff7d814c4cabc887b535ef9c3164dae654a7.jpg"/>
      </figure>
      <p>Crno-beli su počeli da se navikavaju i na Arenu, pre derbija nisu mogli da treniraju u njoj, i to može da bude vrlo bitno pred izazove koji slede. Partizanu je neophodan dobar domaći teren, a to u Areni nije tako garantovano kao što je u Pioniru.</p>
      <p>Posle Superkupa i dobijenog derbija, sada Partizan ima ozvaničen prolazak u narednu fazu Evrokupa, a videćemo sa koje će pozicije tamo. Ako nastavi sa ovakvim partijama verovatno će to biti ili prva ili druga, a problem crno-belima je što Venecija ima bolji međusobni skor, pa ako italijanska ekipa kiksne otvara se prostor Partizanu da dođe do prvog mesta u grupi koje će opet doneti nominalno lakše protivnike u nastavku. S obzirom na način raspoređivanja ekipa po grupama (A1, B2, C3, D4) jako je teško sada prognozirati sa kime bi Partizan mogao da ukrsti koplja u narednoj rundi.</p>
      <figure>
        <img src="https://mozzartsport.com/upload/CKEditor/01.05.2019/slllavvee/770x200-PFK.png"/>
      </figure>
      <p>Pitali smo <b>Radeta Zagorca</b>, jednog od junaka pobede nad Ritasom, upravo da napravi kratku rekapitulaciju dosadašnjeg dela sezone.<br/>„ <b>Ovom pobedom smo i matematički obezbedili plasman u Top 16 fazu. Ostvarili smo glavni cilj, a sledi nam utakmica protiv Budućnosti. Taj meč može da odredi mnogo toga u daljem rasporedu ABA lige, koja nam je podjednako važna. Igra se na njihovom terenu, a posle te utakmice u narednom periodu nemamo mečeve sa konkurentima za plasman u međusobnom duelu, bez potcenjivanja drugih ekipa koje nam dolaze</b>“, rekao je košarkaš crno-belih.</p>
      <p>Kakva je generalna ocena dosadašnjeg  dela sezone?<br/>„<b>Vrlo dobro, neću da kažem odlično. Imali smo zaista začuđujuće težak raspored na početku što se tiče gostovanja. I onda smo neke utakmice u kojima smo uslovno bili favoriti možda nismo pobedili. Nije vreme za podvlačenje crte, ali ako moramo da je podvučemo, za sada svaki član kolektiva treba i mora da bude zadovoljan</b>“, rekao je <b>Zagorac</b>.</p>
      <p>Ima li snage za Budućnost posle ovakve dve prethodne utakmice? To je sada glavno pitanje... Jer, eventualnim porazom u Podgorici Partizan bi došao u neugodnu situaciju na Jadranu.<br/>„<b>Veličina dobrih ekipa je da naslanja velike pobede. Ovo su dve  jako velikepobede iz mnogih razloga.Pričao sam i o važnosti derbija koja je dosta iracionalna i koja donosi mnogo  toga dodatnog osim same pobede. Napravili smo važan uspeh i sada ide treća utakmica koja je podjednako važna. Nadam se da ćemo zaokružiti uspešno taj mini-ciklus</b>“.</p>
      <p>Naredne dve utakmice u Evrokupu su bitne gledajući borbu za prvo mesto u grupi, ali s obzirom na to koliko je ovo takmičenje izjednačeno, dok se ne dođe do TOP 16 faze apsolutni prioritet crno-belih biće ABA liga na koju sada moraju da bace sve karte i gde ne smeju da dozvole nikakva iznenađenja.</p>
      <p>Generalno gledano, Partizan gura muški ovu sezonu. Dosta će toga zavisiti od pojačanja koja će stići i tu bi sve moglo da dobije potpuno drugačiju konotaciju.</p>
      <p>A dok pojačanja ne stignu, Parni valjak mora da nagazi gas. I da ne gleda u retrovizor.</p>
      <figure>
        <img src="https://mozzartsport.com/upload/CKEditor/01.05.2019/slllavvee/borac.png"/>
      </figure>
    </article>
  </body>
</html>