<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238498-sneijder-ak-by-som-urobil-jednu-vec-inak-mohol-som-byt-na-urovni-messiho-a-ronalda"/>
    <meta property="og:site_name" content="ProFutbal"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Sneijder: Ak by som urobil jednu vec inak, mohol som byť na úrovni Messiho a Ronalda"/>
    <meta property="og:description" content="Futbaloví fanúšikovia po celom svete sa vo viacerých prípadoch zhodujú - Wesley Sneijder mal získať v roku ﻿2010 Zlatú loptu. Holandský záložník prežíval fantastické obdobie. Patril medzi silnú generáciu &quot;oranjes&quot;, ktorí sa aj jeho zásluhou dostali do finále majstrovstiev sveta. Pár mesiacov dozadu oslavoval s Interom Miláno celkové víťazstvo v rámci Ligy majstrov. Individuálne ocenenie si napriek tomu uchmatol Lionel Messi."/>
  </head>
  <body>
    <article>
      <h1>Sneijder: Ak by som urobil jednu vec inak, mohol som byť na úrovni Messiho a Ronalda</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Viktor Háber</a></address>
      <p>Futbaloví fanúšikovia po celom svete sa vo viacerých prípadoch zhodujú - Wesley Sneijder mal získať v roku ﻿2010 Zlatú loptu. Holandský záložník prežíval fantastické obdobie. Patril medzi silnú generáciu "oranjes", ktorí sa aj jeho zásluhou dostali do finále majstrovstiev sveta. Pár mesiacov dozadu oslavoval s Interom Miláno celkové víťazstvo v rámci Ligy majstrov. Individuálne ocenenie si napriek tomu uchmatol Lionel Messi.</p>
      <p><i>"Ľudia ma zvyknú stále zastavovať a hovoria mi, že som mal získať v roku 2010 Zlatú loptu. Ja im na to odpovedám jednoducho: 'Vyhrať Ligu majstrov bolo oveľa krajšie, ako získať individuálnu trofej'. Samozrejme, bola by to čerešnička na torte, ale som dostatočne spokojný už len s tým, že mi fanúšikovia hovoria, že som ju mal získať,"</i> reagoval <b>Sneijder</b> v rozhovore pre holandský verziu televízie <a href="https://www.foxsports.nl/video/3148411/jaren-van-perez-wesley-sneijder/#">Fox Sports</a>.</p>
      <p>Vo svojom príme získal vynikajúci futbalový stredopoliar taktiež štyri ligové tituly v štyroch rôznych krajinách. S Ajaxom Amsterdam vyhral holandskú Eredivisie, s Realom Madrid španielsku La Ligu, s Interom Miláno taliansku Serie A a s tureckým Galatasarayom Süper Lig. V roku 2010 sa dostal do ideálnej jedenástky roka podľa FIFA. Dnes už 35-ročného záložníka radili k najlepším na svete. Doteraz pre to cíti obrovské zadosťučinenie. Cíti však, že niečo mohol urobiť inak.</p>
      <figure>
        <iframe data-src="https://twitter.com/Football__Tweet/status/1197309901971738624?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><i>"Musím byť úprimný a priznať, že som mohol byť na jednej úrovni s Messim či Cristianom Ronaldom, ak by som bol viac zaviazaný jednému klubu. Dobre si to uvedomujem," </i>priznal <b>"snajper",</b> ktorý počas svojej hráčskej kariéry vystriedal šesť klubov. V žiadnom z nich nezotrval dlhšie ako päť rokov a nemal tak možnosť stať sa úplnou ikonou jedného či dvoch tímov, ako je tomu v prípade vyššie spomenutých hráčov. <i>"Neľutujem to, lebo som to ani nechcel urobiť. Nie že by som to nemal v sebe, skrátka som po tom netúžil," </i>pokračoval v úprimnej spovedi držiteľ striebra z MS 2010 a bronzu z MS 2014. Ten si v súčasnosti užíva futbalový dôchodok a od augusta navyše pôsobí v štruktúrach FC Utrecht, a teda klubu z jeho rodného mesta.<i><br/><br/>"Užil som si celú svoju futbalovú kariéru presne takú, aká bola. Na ihrisku aj mimo neho. Vyhral som na klubovej úrovni každú trofej, ktorú som len mohol. Preto nemôže byť reč o ľútosti. Som tímový hráč a preferoval som úspechy mužstva," </i>doplnil <b>Sneijder.</b> Na klubovej i národnej úrovni si mohol zahrať po boku viacerých veľkých mien. V interview pre <a href="https://www.foxsports.nl/video/3148411/jaren-van-perez-wesley-sneijder/#">Fox Sports</a> prezradil aj to, kto bol jeho najlepší spoluhráč.</p>
      <figure>
        <iframe data-src="https://twitter.com/Xpress_Sports/status/1197469048419700739?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><i>"Guti z Realu Madrid. Akonáhle som prišiel do tohto klubu, rýchlo som sa stal súčasťou základnej jedenástky. Guti sa so mnou vtedy nerozprával tri mesiace, pretože skončil na lavičke. Potom sme ale nastupovali spolu a bola medzi nami výborná chémia. Vedeli sme, kde je ten druhý bez toho, aby sme sa na seba čo i len pozreli. Bol fenomenálny futbalista a asi najlepší, s ktorým som kedy hral. Zanechal vo mne skvelé dojmy,"</i> skonštatoval <b>Sneijder.</b></p>
    </article>
  </body>
</html>