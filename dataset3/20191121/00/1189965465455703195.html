<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/world_articles/260039/i-genia-ton-efivon-youtubers-exei-mathei-apo-noris-na-allazei-diarkos-taytotites"/>
    <meta property="og:site_name" content="LiFO"/>
    <meta property="article:published_time" content="2019-11-21T00:35:00+00:00"/>
    <meta property="og:title" content="Η γενιά των εφήβων YouTubers έχει μάθει από νωρίς να αλλάζει διαρκώς ταυτότητες"/>
    <meta property="og:description" content="Για τους σύγχρονους «πολυ-πολικούς» εφήβους που φαίνονται να γνωρίζουν ήδη ότι η ταυτότητα είναι μια διαδικασία σε διαρκή εξέλιξη, ινδάλματα δεν είναι οι σταρ του Χόλιγουντ αλλά οι συνομήλικοι τους με τα εκατομμύρια συνδρομητές στο YouTube."/>
  </head>
  <body>
    <article>
      <h1>Η γενιά των εφήβων YouTubers έχει μάθει από νωρίς να αλλάζει διαρκώς ταυτότητες</h1>
      <h2>Για τους σύγχρονους «πολυ-πολικούς» εφήβους που φαίνονται να γνωρίζουν ήδη ότι η ταυτότητα είναι μια διαδικασία σε διαρκή εξέλιξη, ινδάλματα δεν είναι οι σταρ του Χόλιγουντ αλλά οι συνομήλικοι τους με τα εκατομμύρια συνδρομητές στο YouTube.</h2>
      <address><time datetime="2019-11-21T00:35:00+00:00">21 Nov 2019, 00:35</time> by <a rel="author">LIFOTEAM</a></address>
      <p>
        <b>
          <i>Τηλεοπτικές σειρές, χολιγουντιανοί σταρ, «συστημικές» διασημότητες... Όλα αυτά δεν σημαίνουν σχεδόν τίποτα για τους εφήβους των καιρών μας που έχουν μεγαλώσει στον ψηφιακό κόσμο. Ινδάλματα για εκείνους είναι οι συνομήλικοί τους YouTubers. Μ' αυτούς τους σταρ του YouTube ταυτίζονται - με παιδιά σαν τους ίδιους και τις ίδιες που είναι σα να τους απευθύνονται μυστικά στα προσωπικά ημερολόγια που αφηγούνται στην κάμερα του κινητού και στα διάφορα ευρηματικά βίντεο που ανεβάζουν με οδηγίες για τα πάντα, από ιδέες για μακιγιάζ μέχρι για το πώς να την κοπανήσουν από το σπίτι και να μην πάρει κανείς χαμπάρι τίποτα.</i>
        </b>
      </p>
      <p>
        <i>Την ιστορία μιας τέτοιας «πολυ-πολικής» περίπτωσης που στα 15 της έγινε από το πουθενά σούπερ σταρ στο YouTube ξεπερνώντας το ένα εκατομμύριο συνδρομητές, αφηγείται η αρθρογράφος των New York Times, Elizabeth Weil, ήδη εξοικειωμένη στην σύγχρονη εφηβική φιλοσοφία, όπως γράφει, από την κόρη της. «Όλοι έχουμε πολλαπλές πτυχές στην προσωπικότητά μας, απλά οι έφηβοι ξέρουν ήδη ότι αυτό είναι ΟΚ», καταλήγει στο άρθρο που έχει τίτλο «Τι μαθαίνουν online οι σημερινοί έφηβοι; Ότι η ταυτότητα είναι μια εργασία σε εξέλιξη»...</i>
      </p>
      <p>Στις 26 Απριλίου του 2018, μια 15χρονη από το Όστιν του Τέξας με το όνομα Antonio Garza έκατσε μπροστά από τον καθρέπτη του υπνοδωματίου της, άνοιξε το βίντεο στο κινητό της και άρχισε να μιλάει καθώς έφτιαχνε το μακιγιάζ της. Είχε μακριά, κατσαρά μαλλιά που ευχόταν να είναι ίσια, σχεδόν καθόλου νύχια και το πάνω χείλος της ήταν εμφανώς ερεθισμένο – δεν ήξερε γιατί, απλά ήταν.</p>
      <p>«Επιτέλους, πεθαίνω!» αναφώνησε και για τα επόμενα 20 λεπτά, ως τυπική σύγχρονη έφηβη, αμφιταλαντευόταν διαρκώς σαν ενθουσιώδες ηλεκτρόνιο ανάμεσα σε διάφορες ταυτότητες μπροστά στον καθρέπτη: συνεσταλμένη μαθήτρια, λαμπερή και μοιραία ντίβα, ευάλωτη συγγραφέας ημερολογίων και διάφορους άλλους ρόλους με κοινό παρονομαστή την οικειότητα της απέναντι στην κάμερα. Όλο αυτό το διάστημα άλλαζε διαρκώς μακιγιάζ χρησιμοποιώντας διάφορες βούρτσες, πούδρες, ψεύτικες βλεφαρίδες και ένα σωρό άλλα αξεσουάρ.</p>
      <p>Συγχρόνως μονολογούσε, δηλώνοντας ότι σκεφτόταν να δημιουργήσει ένα δικό της makeup channel στο YouTube αλλά τελικά αποφάσισε να μην το κάνει. «Θα πρέπει να είμαι πολύ σπαστικιά και δεν νομίζω ότι το έχω», είπε χαμογελαστά για να συμπληρώσει: «Επίσης είμαι άσχημη και αληθινά καταθλιπτική!». Τρία τέταρτα της ώρας αργότερα, λαμπερή και βουτηγμένη στα καλλυντικά, ήταν έτοιμη να πάει σχολείο.</p>
      <p>Αργότερα το ίδιο απόγευμα, με τα μαλλιά αλογοουρά πλέον, η Antonio επέστρεψε στο δωμάτιό της και απολογήθηκε στους 30 συνδρομητές της στο YouTube επειδή είχε ξεχάσει να «vlogάρει» όσο ήταν στο σχολείο. Απλά ήταν μια από αυτές τις μέρες, όπως είπε, που ένιωθε αμήχανα σε όλες τις καταστάσεις στις οποίες βρέθηκε στη διάρκεια των επτά σχολικών ωρών. Επίσης, πρόσθεσε κοιτάζοντας το πάτωμα, φαινόταν χάλια. «Αν όμως το διαπιστώσατε και μόνοι σας και σκεφτόσαστε να γράψετε 'είσαι άσχημη' στα σχόλια κάτω», είπε και έκανε μια παύση κοιτάζοντας κατάματα την κάμερα και μοιάζοντας ορθάνοιχτη σαν πληγή. «Μην το κάνετε», συνέχισε. «Σας παρακαλώ».</p>
      <p>Ακολούθως, έβαλε τίτλο"Ninth Grade Makeup Transformation" [μεταμόρφωση με μακιγιάζ για την τρίτη γυμνασίου] στο βίντεο που είχε τραβήξει νωρίς το πρωί και το ανέβασε στο YouTube.</p>
      <p>Για μερικές μέρες δεν υπήρξε καμία αντίδραση. Ώσπου μια μέρα πριν τις τελικές εξετάσεις της σχολικής χρονιάς, το τηλέφωνο της άρχισε να χτυπά ασταμάτητα από τις ειδοποιήσεις. Εκείνη την Κυριακή, 13 Μαΐου 2018, η Antonio ξεπέρασε τους 10.000 συνδρομητές στο YouTube. Μια εβδομάδα μετά είχε ξεπεράσει τους 100.000 και μέχρι το τέλος του μήνα είχε φτάσει τους 300.000.</p>
      <p>Το σχολικό έτος είχε λήξει ως τότε και η Antonio είχε πλέον τη δυνατότητα να κάθεται όσο θέλει στο δωμάτιο της και να φτιάχνει βίντεο δημιουργώντας συγχρόνως διάφορες περσόνες / εκδοχές του εαυτού της : τοποθετώντας φερ' ειπείν στα μαύρα μάτια της γαλανούς φακούς επαφής ή κατεβάζοντας την φωνή της κατά τρεις οκτάβες.</p>
      <figure>
        <img src="https://www.lifo.gr/uploads/image/1570099/Antonio-Garza.jpg"/>
        <figcaption>Η 16χρονη Antonio Garza σε μια από τις εκδοχές της</figcaption>
      </figure>
      <p>Όταν άνοιξαν και πάλι τα σχολεία, είχε πλέον ξεπεράσει το ένα εκατομμύριο συνδρομητές στο YouTube, γεγονός που καθιστούσε σχεδόν αδύνατο να μπορέσει να παρακολουθήσει απερίσπαστη τα μαθήματα. Δεν γίνεται να είσαι σταρ του YouTube και να πηγαίνεις σε ένα μεγάλο δημόσιο σχολείο σα να μην τρέχει τίποτα. Απλά δεν γίνεται.</p>
      <p>Για τους μαθητές γυμνασίου, οι "YouTubers" είναι το αντίστοιχο των celebrities για τους ενήλικες. Κάθε πρωί που έφτανε στο σχολείο, την περιτριγύριζαν αμέσως από παντού οι συμμαθητές της. Τα ίδια εκείνα παιδιά που την αγνοούσαν για χρόνια, ξαφνικά την παρακαλούσαν να τραβήξουν selfies μαζί της στο προαύλιο.</p>
      <p>Η πρώτη αντίδρασή της σ΄ αυτήν την ξαφνική διασήμοτητά (αλλά και στη φιλολογία που είχε ήδη ξεκινήσει και διατηρείται σχετικά με το πραγματικό της φύλο) ήταν να σταματήσει να φορά μακιγιάζ στο σχολείο (με εξαίρεση τις ψεύτικες βλεφαρίδες). Οι βαθμοί της πάντως χειροτέρευαν διαρκώς ώσπου η μητέρα της ενέδωσε στις πιέσεις της και δέχτηκε να την γράψει σε online σχολή για να ολοκληρώσει τις σπουδές της στο λύκειο.</p>
      <p>Η ίδια συνεχίζει να κάνει όλο και πιο ευρηματικά και περίτεχνα στο μοντάζ βίντεο-οδηγούς μεταμόρφωσης με τεράστια επιτυχία και να τα ανεβάζει στο κανάλι της στο YouTube και στον λογαριασμό της στο Instagram. Αν μια ανάρτηση έχει μεταξύ 650.000 και 900.000 likes, την αφήνει, παρότι γνωρίζει, όπως λέει, ότι το να κατεβάζεις μια όχι και τόσο δημοφιλή ανάρτηση, υποδηλώνει ανασφάλεια (λέει επίσης ότι γνωρίζει με ακρίβεια στα πρώτα πέντε λεπτά την τελική «απόδοση» μιας ανάρτησης). Όσο για τις διάφορες «σχιζοειδείς» μεταμορφώσεις της, δηλώνει ότι παραμένει το ίδιο ακριβώς άτομο εντός και εκτός διαδικτύου. Και υπό το δικό της πρίσμα, αυτό είναι αλήθεια.</p>
      <figure>
        <iframe src="https://www.youtube.com/embed/YrKSpNWK8Jg" width="560" height="315" data-service="Youtube" scrolling="no"/>
      </figure>
      <p>
        <i>Με στοιχεία από τους New York Times</i>
      </p>
    </article>
  </body>
</html>