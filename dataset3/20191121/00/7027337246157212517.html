<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699353/%DA%A9%D8%AF%D8%A7%D9%85-%D8%AA%DB%8C%D9%85-%D8%B4%D8%A7%D9%86%D8%B3-%D8%A7%D9%88%D9%84-%D9%82%D9%87%D8%B1%D9%85%D8%A7%D9%86%DB%8C-%D9%86%DB%8C%D9%85-%D9%81%D8%B5%D9%84-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="کدام تیم شانس اول قهرمانی نیم فصل است"/>
    <meta property="og:description" content="پنج مدعی قهرمانی نیم فصل اول نوزدهمین دوره رقابت های فوتبال لیگ برتر در حالی باید دیدارهای باقی مانده تا نیم فصل را برگزار کنند که یک تیم شمالی تاثیر زیادی در تعیین قهرمان نیم فصل دارد."/>
  </head>
  <body>
    <article>
      <h1>کدام تیم شانس اول قهرمانی نیم فصل است</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039051_745.jpg"/>
      </figure>
      <p>پنج مدعی قهرمانی نیم فصل اول نوزدهمین دوره رقابت های فوتبال لیگ برتر در حالی باید دیدارهای باقی مانده تا نیم فصل را برگزار کنند که یک تیم شمالی تاثیر زیادی در تعیین قهرمان نیم فصل دارد.</p>
      <p>به گزارش خبرنگار مهر، رقابت های لیگ برتر فوتبال ایران پس از پایان هفته دهم با وقفه ای کوتاه مدت روبرو شد تا تیم ملی ایران در مرحله گروهی مقدماتی جام جهانی ۲۰۲۲ قطر و جام ملت های ۲۰۲۳ آسیا به مصاف عراق برود.</p>
      <p>دیداری که با باخت دو بر یک شاگردان مارک ویلموتس همراه بود. ملی پوشان پس از این شکست نیز بدون استفاده از «فیفادی» به تیم های باشگاهی برگشتند تا خود را برای ادامه رقابت های لیگ برتر اماده کنند.</p>
      <p>نوزدهمین دوره مسابقات باشگاهی فوتبال ایران در سطح لیگ برتر تا پایان نیم فصل تنها پنج بازی دیگر فاصله دارد تا مدعیان قهرمانی رخ نشان دهند.</p>
      <p>شهر خودرو مشهد، سپاهان، پرسپولیس، استقلال تهران و تراکتور تبریز تا پایان هفته دهم رقابت های لیگ برتر خودشان را در قامت مدعی قهرمانی نشان دادند تا رده های اول تا پنجم را از آن خود کنند و برای ماندن در بالای جدول و رقابت برای کسب عنوان قهرمانی تلاش کنند.</p>
      <p>
        <b>شانس بالای پرسپولیس در خانه</b>
      </p>
      <p>شاگردان گابریل کالدرون درحالی خود را برای پنج دیدار پایانی رقابت های لیگ برتر آماده می کنند که چهار دیدار از پنج بازی خود را در تهران برگزار می کند. سرخ ها که بازی های سخت خود با تیم های مدعی را پشت سر گذاشته است تنها در هفته سیزدهم به اصفهان می رود تا با ذوب آهن بازی کند. تیمی که در ۱۰ هفته ابتدایی لیگ برتر، ۱۹ امتیاز کسب کرده است حالا می تواند از امتیاز میزبانی استفاده کرده و اختلاف چهار امتیازی خود با شهرخودرو مشهد که هم اکنون در صدر جدول است را تا حدودی جبران کند.</p>
      <p>سرخپوشان در حالی خود را آماده می کنند که تمام بازیکنان ملی پوش خود را برای هفته یازدهم غیر از بشار رسن در اختیار دارند. مهم ترین غایب پرسپولیس در نخستین بازی از پنج گانه منتج به نیم فصل، گابریل کالدرون است که محرومیت خود را پشت سر می گذارد.</p>
      <p>بازی های باقیمانده پرسپولیس در پنج هفته پایانی دور رفت رقابت های فصل جاری لیگ برتر به شرح زیر است:</p>
      <p>هفته یازدهم: پرسپولیس - نفت مسجدسلیمان ؛ ورزشگاه آزادی تهران<br/>هفته دوزادهم: پرسپولیس - نساجی مازندران ؛ ورزشگاه آزادی تهران<br/>هفته سیزدهم: ذوب آهن - پرسپولیس ؛ ورزشگاه فولادشهر اصفهان<br/>هفته چهاردهم: پرسپولیس - گل گهر سیرجان ؛ ورزشگاه آزادی تهران<br/>هفته پانزدهم: سایپا - پرسپولیس ؛ ورزشگاه شهدای شهرقدس</p>
      <p>
        <b>استقلال در مسیر دشوار</b>
      </p>
      <p>آندره استراماچونی در پنج هفته دوم لیگ برتر توانست آماری خیره کننده برای استقلال تهران ثبت کند. این تیم از هفته ششم تا دهم توانست پنج پیروزی کسب کند تا با ۱۸ امتیاز در رده چهارم جدول قرار بگیرد.</p>
      <p>آبی پوشان پایتخت حالا باید خودشان را برای پنج بازی سخت و دشوار آماده کنند. این تیم ابتدا به قائمشهر می رود تا مقابل نساجی مازندران بازی کند. آنها سپس به اصفهان می روند تا یکی از سخت ترین و جذاب ترین بازی های لیگ را مقابل سپاهان برگزار کنند. استقلال سپس به تهران می آید تا با صدرنشین فعلی لیگ برتر بازی کند. شهر خودرو مشهد که نتایج فوق العاده ای در فصل جاری کسب کرده است یکی از دشواری های آقای ایتالیاییِ استقلال در هفته سیزدهم خواهد بود.</p>
      <p>پنج بازی باقیمانده استقلال تهران تا پایان درو رفت بازی های فصل نوزدهم لیگ برتر به شرح زیر است:</p>
      <p>هفته یازدهم: نساجی مازندران - استقلال تهران ؛ ورزشگاه شهید وطنی قائمشهر<br/>هفته دوازدهم: سپاهان - استقلال تهران ؛ ورزشگاه نقش جهان اصفهان<br/>هفته سیزدهم: استقلال تهران - شهرخودرو مشهد ؛ ورزشگاه آزادی تهران<br/>هفته چهاردهم: پیکان - استقلال تهران ؛ ورزشگاه شهدای شهرقدس<br/>هفته پانزدهم: استقلال تهران - شاهین شهرداری بوشهر</p>
      <p>
        <b>پیچ و خم قهرمانی نیم فصل برای سپاهان</b>
      </p>
      <p>تیم فوتبال سپاهان اصفهان که تاکنون ۲۲ امتیاز کسب کرده است نیز همچون استقلال و شهرخودرو مسیر حساسی را برای قهرمانی طی می کند. شاگردان امیر قلعه نویی، دو بازی از پنج بازی خود را مقابل مدعیان قهرمانی برگزار می کنند. سپاهان تنها دو بار در طول این پنج هفته میزبان است و سه دیدار خود را باید در آبادان، قائمشهر و مشهد برگزار کند. برنامه ای نسبتا سخت برای تیمی که بازیکنان مصدومش به ترکیب تیم اضافه شده اند تا دست قلعه نویی بازتر از قبل باشد.</p>
      <p>پنج دیدار پایانی سپاهان در مسیر رسیدن به پایان دور رفت لیگ برتر به شرح زیر است:</p>
      <p>هفته یازدهم: صنعت نفت آبادان - سپاهان اصفهان ؛ ورزشگاه تختی آبادان<br/>هفته دوازدهم: سپاهان - استقلال تهران ؛ ورزشگاه نقش جهان اصفهان<br/>هفته سیزدهم: نساجی مازندران - سپاهان اصفهان ؛ ورزشگاه شهید وطنی قائمشهر<br/>هفته چهاردهم: شهرخودرو - سپاهان اصفهان ، ورزشگاه امام رضا (ع) مشهد<br/>هفته پانزدهم: سپاهان اصفهان - پیکان تهران ؛ ورزشگاه نقش جهان اصفهان</p>
      <p>
        <b>محکومیت سنگین تراکتور به بردن مقابل مدعیان</b>
      </p>
      <p>مصطفی دنیزلی پس از سه هفته کابوس وار با تراکتور که منجر به سه شکست متوالی شد حالا باید تیمش را برای ادامه بازی های سخت و حساس آماده کند. سرخپوشان تبریزی به لطف «دربی خنثی» که با ماشین سازی برگزار می کنند چهار بازی را در پنج هفته باقیمانده از دور رفت در تبریز برگزار می کنند. تراکتور در این مسیر باید مقابل شهرخودرو در هفته یازدهم بازی کند که احتمالا بار دیگر ورزشگاه یادگار امام تبریز را پر از تماشاگر می کند. دنیزلی که عنوان کرده: «هرگز در طول دوران مربیگری اش قول قهرمانی نداده ام اما این بار در تبریز قول می دهم تراکتور را به قهرمانی می رسانم» چاره ای جز کسب پیروزی های متوالی در این پنج هفته ندارد تا فاصله خود را با صدر جدول کمتر کند.</p>
      <p>دیدار های هفته یازدهم تا پانزدهم لیگ برتر به شرح زیر است:</p>
      <p>هفته یازدهم: تراکتور - شهرخودرو ؛ ورزشگاه یادگار امام تبریز<br/>هفته دوزادهم: پیکان تهران - تراکتور ؛ ورزشگاه شهدای شهرقدس<br/>هفته سیزدهم: تراکتور - شاهین بوشهر ؛ ورزشگاه یادگار امام تبریز<br/>هفته چهاردهم: ماشین سازی - تراکتور ؛ ورزشگاه یادگار امام تبریز<br/>هفته پانزدهم: تراکتور - فولاد ؛ ورزشگاه یادگار امام تبریز</p>
      <p>
        <b>شهرخودرو در سخت ترین مسیر پنج‌گانه</b>
      </p>
      <p>صدرنشین فعلی لیگ برتر در حالی خودش را برای ماندن در رتبه نخست آماده می کند که سخت ترین مسیر را در پنج هفته پایانی دارد. این تیم ابتدا در تبریز با تراکتور بازی می کند و سپس میزبان نفت آبادان است. مشهدی ها سپس دوباره باید آماده بازی با مدعیان جدی قهرمانی یعنی استقلال تهران و سپاهان اصفهان شوند. آنها آخرین بازی دور رفت خود را نیز در قائمشهر مقابل نساجی برگزار می کنند.</p>
      <p>پنج دیدار پایانی رقابت های لیگ برتر مشهدی ها به شرح زیر است:</p>
      <p>هفته یازدهم: تراکتور - شهرخودرو ؛ ورزشگاه یادگار امام تبریز<br/>هفته دوازدهم: شهرخودرو - صنعت نفت آبادان ؛ ورزشگاه امام رضا (ع) مشهد<br/>هفته سیزدهم: استقلال تهران - شهرخودرو مشهد؛ ورزشگاه آزادی تهران<br/>هفته چهاردهم: شهرخودرو مشهد - سپاهان اصفهان ؛ ورزشگاه امام رضا (ع) مشهد<br/>هفته پانزدهم: نساجی مازندران - شهرخودرو مشهد ؛ ورزشگاه شهید وطنی قائمشهر</p>
      <p>
        <b>یک بی ادعا همه مدعیان را غافلگیر می کند</b>
      </p>
      <p>نساجی مازندران در پنج هفته پایانی با چهار مدعی قهرمانی نیم فصل بازی دارد. تیمی که خودش در قامت قهرمان نیست اما می تواند در هر هفته از بازی های هفته یازدهم تا پانزدهم بالانشینان جدول را دستخوش تغییر کند.</p>
      <p>نساجی که این روزها سرمربی خود را به دلیل مشکلات جسمانی کمتر در کنارش داشته باید در پنج هفته پایانی نیم فصل اول با چهار مدعی قهرمانی بازی کند. از این حیث شاگردان رضا مهاجری می توانند تاثیرگذارترین تیم در هفته های پایانی نیم فصل اول باشند.</p>
    </article>
  </body>
</html>