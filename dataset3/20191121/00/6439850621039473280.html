<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462180/%E0%A6%93%E0%A6%B8%E0%A6%BF-%E0%A6%AE%E0%A7%8B%E0%A7%9F%E0%A6%BE%E0%A6%9C%E0%A7%8D%E0%A6%9C%E0%A7%87%E0%A6%AE%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%B0%E0%A6%BE%E0%A7%9F-%E0%A7%A8%E0%A7%AE-%E0%A6%A8%E0%A6%AC%E0%A7%87%E0%A6%AE%E0%A7%8D%E0%A6%AC%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ওসি মোয়াজ্জেমের বিরুদ্ধে মামলার রায় ২৮ নবেম্বর"/>
    <meta property="og:description" content="কোর্ট রিপোর্টার ॥ নুসরাত জাহান রাফিকে জিজ্ঞাসাবাদের ভিডিও ছড়িয়ে দেয়ার মামলায় সোনাগাজী থানার সাবেক ভারপ্রাপ্ত কর্মকর্তা (ওসি) মোয়াজ্জেম হোসেনের বিরুদ্ধে মামলার রায় ঘোষণার দিন আগামী ২৮ নবেম্বর ঠিক করেছে ট্রাইব্যুনাল। বুধবার ঢাকার সাইবার ক্রাইম ট্রাইব্যুনালের বিচারক মোহাম্মদ আসসামছ জগলুল হোসেন যুক্তিতর্কের শুনানি শেষে তারিখ ধার্য ..."/>
  </head>
  <body>
    <article>
      <h1>ওসি মোয়াজ্জেমের বিরুদ্ধে মামলার রায় ২৮ নবেম্বর</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <ul>
        <li>নুসরাতের ভিডিও প্রকাশ</li>
      </ul>
      <p>কোর্ট রিপোর্টার ॥ নুসরাত জাহান রাফিকে জিজ্ঞাসাবাদের ভিডিও ছড়িয়ে দেয়ার মামলায় সোনাগাজী থানার সাবেক ভারপ্রাপ্ত কর্মকর্তা (ওসি) মোয়াজ্জেম হোসেনের বিরুদ্ধে মামলার রায় ঘোষণার দিন আগামী ২৮ নবেম্বর ঠিক করেছে ট্রাইব্যুনাল। বুধবার ঢাকার সাইবার ক্রাইম ট্রাইব্যুনালের বিচারক মোহাম্মদ আসসামছ জগলুল হোসেন যুক্তিতর্কের শুনানি শেষে তারিখ ধার্য করেন। রাষ্ট্রপক্ষ প্রথমে যুক্তি উপস্থাপন করে। সেখানে প্রসিকিউটর নজরুল ইসলাম শামীম আসামি ওসি মোয়াজ্জেমের বিরুদ্ধে অভিযাগ সন্দেহাতীতভাবে প্রমাণ করতে পেরেছেন মর্মে দাবি করে সর্বোচ্চ শাস্তি প্রার্থনা করেন। তবে আসামিপক্ষের এ্যাডভোকেট ফারুক আহমেদ বলেন, ওসি মোয়াজ্জেম ভিডিওটি মামলা গ্রহণের জন্য করেন, যা অগোচরে চুরি হয়ে যায়। তিনি আরও বলেন, রাষ্ট্রপক্ষ অভিযোগ সন্দেহাতীতভাবে প্রমাণ করতে পারেন নাই-তাই আসামি বেকসুর খালাস পেতে পারেন। যুক্তিতর্ক শুনানির সময় ওসি মোয়াজ্জেম হোসেনকে কারাগার থেকে ট্রাইব্যুনালে হাজির করা হয়।</p>
      <p>গত ১৪ নবেম্বর মামলার আত্মপক্ষ শুনানিতেও আসামি নিজেকে নির্দোষ দাবি করেন। মামলায় ট্রাইব্যুনাল ১২ জনের সাক্ষ্য গ্রহণ করেছেন। গত ২৭ মে পিবিআই দাখিলকৃত তদন্ত প্রতিবেদন গ্রহণ করে এ আসামির বিরুদ্ধে গ্রেফতারি পরোয়ানা জারি করে। ১৬ জুন ওসি মোয়াজ্জেম হোসেন গ্রেফতার হন এবং ১৭ জুন তাকে একই ট্রাইব্যুনালে হাজির করা হলে কারাগারে পাঠানোর আদেশ দেন একই বিচারক। এরপর গত ২৪ জুন এক আবেদনে ট্রাইব্যুনাল কারাবিধি অনুযায়ী তাকে ডিভিশন প্রদানের আদেশ দেন। অধ্যক্ষ সিরাজ উদদৌলার বিরুদ্ধে যৌন হয়রানির মামলা তুলে নেয়ার জন্য গত ৬ এপ্রিল নুসরাতকে মুখোশ পরা ৪/৫ জন চাপ প্রয়োগ করে। নুসরাত অস্বীকৃতি জানালে দুর্বৃত্তরা তার গায়ে আগুন দিয়ে পালিয়ে যায়। নুসরাত ১০ এপ্রিল মারা যায়। এই হত্যা মামলায় গত ২৪ অক্টোবর আদালত ১৬ জনের মৃত্যুদ-ের রায় দিয়েছে।</p>
    </article>
  </body>
</html>