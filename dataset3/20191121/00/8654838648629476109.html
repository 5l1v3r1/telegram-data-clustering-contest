<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/amazon-servizio-game-streaming-annunciato-2020.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Amazon, un servizio di game streaming annunciato nel 2020?"/>
    <meta property="og:description" content="Amazon sembrerebbe orientata a presentare un proprio servizio di game streaming il prossimo anno: ecco le indiscrezioni emerse in rete.. Proprio mentre Google Stadia ha debuttato in vari Paesi inc..."/>
  </head>
  <body>
    <article>
      <h1>Amazon, un servizio di game streaming annunciato nel 2020?</h1>
      <h2>Amazon sembrerebbe orientata a presentare un proprio servizio di game streaming il prossimo anno: ecco le indiscrezioni emerse in rete.</h2>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://multiplayer.it/account/utente/1309615/spetz/articoli/" target="_blank">Davide Spotti</a></address>
      <p>Proprio mentre <b>Google Stadia</b> ha debuttato in vari Paesi inclusa l'Italia, <b>Amazon</b> sembra lavorare dietro le quinte per annunciare un proprio servizio di <b>cloud streaming</b> nel corso del 2020.<br/><br/>È quanto emerge da un nuovo report di CNET, secondo cui il colosso guidato da <b>Jeff Bezos</b> si appresterebbe a entrare nel mercato nel prossimo futuro. Stando alle voci di corridoio, la piattaforma verrebbe gestita attraverso il servizio AWS di proprietà dell'azienda stessa e dovrebbe integrare <b>Twitch</b>, come suggerisce un nuovo annuncio di lavoro apparso in rete.<br/><br/>In un altro documento, riferito al nuovo servizio, Amazon scrive: "Crediamo che l'evoluzione iniziata con le community arcade, cresciuto fino a comprendere i live streaming e le competizioni esport di oggi, ci proietterà in un futuro in cui tutti sono giocatori e chiunque può creare, competere, collaborare e connettersi con altri su vasta scala".<br/><br/>Chiaramente, qualora i <b>rumor</b> dovessero rivelarsi confermati, dovremmo aspettarci l'approdo sulla nuova piattaforma dei titoli di Amazon Game Studios, che peraltro mesi scorsi è stato <a href="https://multiplayer.it/notizie/amazon-game-studios-dozzine-licenziamenti-giochi-cancellati.html">oggetto di un forte ridimensionamento interno</a>.<br/><br/>Intanto Microsoft continua a puntare in modo deciso su <b>Project xCloud</b>. Recentemente Kareem Choudhry, vicepresidente della divisione Gaming Cloud, ha dichiarato che <a href="https://multiplayer.it/notizie/project-xcloud-microsoft-parla-competizione-campo-cloud-gaming.html">l'azienda è molto soddisfatta della sua posizione strategica</a> nel campo del game streaming.</p>
      <figure>
        <img src="https://multiplayer.net-cdn.it/thumbs/images/2019/11/21/amazon-logo_jpg_1400x0_crop_upscale_q85.jpg"/>
      </figure>
      <ul>
        <li>
          <a href="https://www.dualshockers.com/amazon-game-streaming-service-report-announced-in-2020/">Fonte</a>
        </li>
      </ul>
    </article>
  </body>
</html>