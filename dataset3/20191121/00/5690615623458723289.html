<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836933-na-povernutikh-rosiyeyu-katerakh-ne-vistachaye-ozbroyennya-zelenskiy"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T00:20:00+00:00"/>
    <meta property="og:title" content="На повернутих Росією катерах не вистачає озброєння - Зеленський"/>
    <meta property="og:description" content="КИЇВ. 21 листопада. УНН. На повернутих Росією катерах &quot;Нікополь&quot;, &quot;Бердянськ&quot; та &quot;Яни Капу&quot; не вистачає обладнання. Про це сказав Президент України Володимир …"/>
  </head>
  <body>
    <article>
      <h1>На повернутих Росією катерах не вистачає озброєння - Зеленський</h1>
      <address><time datetime="2019-11-21T00:20:00+00:00">21 Nov 2019, 00:20</time> by <a rel="author">Маріанна Присяжнюк</a></address>
      <p><b>КИЇВ. 21 листопада. УНН.</b> На повернутих Росією катерах "Нікополь", "Бердянськ" та "Яни Капу" не вистачає обладнання. Про це сказав Президент України Володимир Зеленський після інспектування суден в Очакові Миколаївської області, передає <b>УНН</b>.</p>
      <p>"Ми говорили з адміралом, деякі речі я не можу сказати... не вистачає частини озброєння (на катерах – ред.)", - сказав Зеленський.</p>
      <p>Президент додав, що Україна з цього приводу звертатиметься до російської сторони.</p>
      <p>Нагадаємо, Президент Володимир Зеленський пізно ввечері 20 листопада прилетів до Очакова Миколаївської області, щоб <a href="https://www.unn.com.ua/uk/news/1836932-zelenskiy-pribuv-do-ochakova-oglyanuti-povernuti-rosiyeyu-korabli">оглянути броньовані артилерійські катери</a> "Нікополь" і "Бердянськ" та буксир "Яни Капу", які повернула РФ.</p>
      <p>За словами Президента, українська сторона проводитиме розслідування щодо технічного стану повернутих катерів.</p>
      <p>Українські катери "Нікополь", "Бердянськ" та "Яни Капу" 20 листопада <a href="https://www.unn.com.ua/uk/news/1836919-u-vms-rozpovili-pro-stan-korabliv-yaki-rf-povernula-ukrayini">повернулись з полону в анексованому Росією Криму</a>. На рубці "Бердянська" було видно, як "залатали" пробоїну від влучання російського снаряду.</p>
      <p>18 листопада командувач ВМС ЗС України<a href="https://www.unn.com.ua/uk/exclusive/1836402-u-vms-pidtverdili-pochatok-protseduri-peredachi-ukrayini-zakhoplenikh-rosiyeyu-suden-1"> Ігор Воронченко повідомив УНН</a>, що процедура передачі Україні двох катерів та буксира, які були захоплені РФ у 2018 році біля Керченської протоки, завершується, невдовзі почнеться буксирування суден до Одеси.</p>
      <p>До цього у МЗС РФ 18 листопада заявили, що <a href="https://www.unn.com.ua/uk/news/1836886-odin-iz-buksiriv-yakiy-maye-dopraviti-zakhopleni-rf-sudna-pidkhodit-do-odesi">Москва передала українській стороні кораблі</a>.</p>
      <p>Нагадаємо, 25 листопада 2018 року прикордонні кораблі ФСБ РФ обстріляли і захопили три судна Військово-морських сил ЗС України у складі двох малих броньованих артилерійських катерів "Бердянськ" і "Нікополь" і рейдового буксира "Яни Капу", які здійснювали плановий перехід з порту Одеси в Чорному морі в порт Маріуполь в Азовському морі. Після цього 24 українських моряків заарештували в Криму, потім їх перемістили в російські СІЗО в Москві.</p>
      <p>7 вересня до Києва повернулися 35 заручників, у тому числі 24 моряки. Вони повернулися на батьківщину в межах обміну між Україною і РФ.</p>
    </article>
  </body>
</html>