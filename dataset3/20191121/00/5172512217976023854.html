<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/grupul-volkswagen-bmw-si-daimler-amendate-cu-100-de-milioane-de-euro-94889.html"/>
    <meta property="og:site_name" content="Automarket"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Grupul Volkswagen, BMW și Daimler, amendate cu 100 de milioane de euro: constructorii au manipulat prețurile la oțel"/>
    <meta property="og:description" content="Germania a amendat Grupul Volkswagen, BMW și Daimler cu 100 de milioane de euro pentru că au format un cartel care a avut rolul de a manipula prețurile la oțel."/>
  </head>
  <body>
    <article>
      <h1>Grupul Volkswagen, BMW și Daimler, amendate cu 100 de milioane de euro: constructorii au manipulat prețurile la oțel</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Daniel Popescu</a></address>
      <p>Germania a amendat Grupul Volkswagen, BMW și Daimler cu 100 de milioane de euro pentru că au format un cartel care a avut rolul de a manipula prețurile la oțel.</p>
      <p>Cu trei ani în urmă, Germania a inițiat o amplă anchetă cu privire la formarea unui cartel în industria auto pentru fixarea prețurilor la oțel, unul dintre cele mai utilizate materiale în producția de mașini.</p>
      <p>Principalii vizați au fost Grupul <a href="https://www.automarket.ro/masini-noi/volkswagen/">Volkswagen</a>, <a href="https://www.automarket.ro/masini-noi/bmw/">BMW</a> și <a href="https://www.automarket.ro/masini-noi/daimler/">Daimler</a>, dar și furnizorii de componente Bosch și ZF.</p>
      <p>La capătul investigației, Germania a anunțat că Grupul Volkswagen, BMW și Daimler au primit o amendă totală de 100 de milioane de euro.</p>
      <p>
        <b>Toți cei trei constructori au acceptat amenzile, iar BMW a confirmat că va plăti statului german 28 de milioane de euro, în timp ce Daimler a anunțat că a fost amendat cu 23.5 milioane de euro.</b>
      </p>
      <p>Între timp, Grupul Volkswagen a refuzat să anunțe valoarea amenzii, însă cel mai probabil este vorba despre aproximativ 48 de milioane de euro.</p>
      <p>
        <b>Potrivit rezultatelor anchetei, reprezentanții celor trei mari constructori germani s-au întâlnit cu regularitate în perioada 2004-2013 cu companii de pe lanțul de furnizare pentru a fixa prețurile la oțel.</b>
      </p>
      <p>Deciziile luate în cadrul acestor întâlniri au avut efect pe piața otelului cel puțin până în 2016, pe baza contractelor semnate la vremea respectivă.</p>
      <p>Pe de altă parte, anchetatorii menționează că tipul de oțel pentru care a fost fixat prețul influențează prețul final al unei mașini cu mai puțin de 1%, întrucât este utilizat într-o gamă limitată de componente auto.</p>
      <p>Via <a href="https://europe.autonews.com/automakers/bmw-daimler-vw-fined-111-million-steel-cartel">Automotive News</a></p>
    </article>
  </body>
</html>