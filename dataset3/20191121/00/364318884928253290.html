<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/article/game-article/380776"/>
    <meta property="og:site_name" content="beartai"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="10 เกม Star Wars ตำนานสงครามดวงดาวที่ไม่มีวันจางหาย"/>
    <meta property="og:description" content="นานมาแล้วในจักรวาลที่ไกลแสนไกล คำกล่าวเปิดหัวเรื่องราวที่แฟน ๆ  Star Wars ต่างรู้จักและคุ้นเคยกันเป็นอย่างดีกับสงครามดวงดาวที่เริ่มต้นภาคแรกใน Star Wars Episode IV A New Hope ที่ฉายในปี 1977 ที่เป็นการเปิดเรื่องราวของสงครามดวงดาวที่ทำให้เรารู้จักกับ Darth Vader ผู้ชั่วร้ายกับเหล่าผู้กล้าที่อดีตเคยต่อสู้เพื่อความถูกต้องอย่างเหล่า Jedi กับความหวังสุดท้ายของจักรวาลและการเดินทางเอาแบบแปลนของดาวมรณะอย่าง Death Star ไปส่งให้กับฝ่าย Rebel Alliance เพื่อหาทางทำลายทิ้งก่อนจะสายเกินไป ซึ่งนั่นคือการเปิดเรื่องราวทั้งหมดตลอดทั้ง 9 ภาคตั้งแต่อดีตที่มาที่เริ่มต้นจากเด็กน้อย Anakin Skywalker จนมาจบที่รุนหลานในภาคที่ 9 และเมื่อตัวภาพยนตร์ประสบความสำเร็จขนาดนี้จึงไม่น่าแปลกใจที่จะมีเกมออกมามากมายเช่นกัน และนี่คือ 10 เกมภาคหลักตั้งแต่อดีตที่เราเอามานำเสนอจะมีเกมไหนเครื่องใดบ้างมาดูกันเลย"/>
  </head>
  <body>
    <article>
      <h1>10 เกม Star Wars ตำนานสงครามดวงดาวที่ไม่มีวันจางหาย</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">วิวัฒน์เกิดสมจิตร</a></address>
      <p>นานมาแล้วในจักรวาลที่ไกลแสนไกล คำกล่าวเปิดหัวเรื่องราวที่แฟน ๆ  Star Wars ต่างรู้จักและคุ้นเคยกันเป็นอย่างดีกับสงครามดวงดาวที่เริ่มต้นภาคแรกใน Star Wars Episode IV A New Hope ที่ฉายในปี 1977 ที่เป็นการเปิดเรื่องราวของสงครามดวงดาวที่ทำให้เรารู้จักกับ Darth Vader ผู้ชั่วร้ายกับเหล่าผู้กล้าที่อดีตเคยต่อสู้เพื่อความถูกต้องอย่างเหล่า Jedi กับความหวังสุดท้ายของจักรวาลและการเดินทางเอาแบบแปลนของดาวมรณะอย่าง Death Star ไปส่งให้กับฝ่าย Rebel Alliance เพื่อหาทางทำลายทิ้งก่อนจะสายเกินไป ซึ่งนั่นคือการเปิดเรื่องราวทั้งหมดตลอดทั้ง 9 ภาคตั้งแต่อดีตที่มาที่เริ่มต้นจากเด็กน้อย Anakin Skywalker จนมาจบที่รุนหลานในภาคที่ 9 และเมื่อตัวภาพยนตร์ประสบความสำเร็จขนาดนี้จึงไม่น่าแปลกใจที่จะมีเกมออกมามากมายเช่นกัน และนี่คือ 10 เกมภาคหลักตั้งแต่อดีตที่เราเอามานำเสนอจะมีเกมไหนเครื่องใดบ้างมาดูกันเลย</p>
      <h3>Star Wars The Arcade Game จำหน่ายปี 1983 บนเครื่อง Atari 2600</h3>
      <figure>
        <img src="https://www.beartai.com/wp-content/uploads/2019/11/1-10.jpg"/>
      </figure>
      <p>เริ่มต้นเกมแรกกับการเปิดตำนานสงครามดวงดาวบนเครื่องเกมที่เราสามารถเอามาเล่นที่บ้าน ไม่ต้องไปรอหยอดเหรียญต่อคิวเล่นกับคนอื่นกับเกม Star Wars The Arcade Game ที่วางจำหน่ายเมื่อปี 1983 บนเครื่อง Atari 2600 ที่เราจะได้รับบทเป็น Luke Skywalker พระเอกของเรื่องในการขับยานไปทำลาย Death Star ตามแบบเนื้อเรื่องในภาพยนตร์ที่ฉายในปี 1977 โดยตัวเกมนี้เป็นการจำลองระบบและกราฟิกจากเกมตู้มาทุกอย่างยกเว้นตัวภาพที่อาจจะดูด้อยกว่าของเกมตู้ไปบ้าง แต่อารมณ์การเล่นการควบคุมก็แทบไม่ต่างกันนับเป็นหนึ่งตลับเกมที่น่าหามาสะสมเป็นอย่างมากสำหรับแฟน ๆ Star Wars</p>
      <figure>
        <img src="https://www.beartai.com/wp-content/uploads/2019/11/2-6.jpg"/>
      </figure>
      <h3>Star Wars จำหน่ายปี 1987 บนเครื่อง Famicom</h3>
      <figure>
        <img src="https://www.beartai.com/wp-content/uploads/2019/11/3-6.jpg"/>
      </figure>
      <p>มาต่อกันที่เกมบนเครื่อง Famicom กับตลับเกม Star Wars สีเงินในตำนานที่นักสะสมตลับเกมหลายคนอยากหามาสะสม ด้วยความสวยงามของตัวตลับเกมที่เป็นสีเงินเงาดูดีมีราคายิ่งใครที่มีสภาพใหม่ทั้งกล่องคู่มือจะยิ่งมีมูลค่ามากขึ้นไปอีก ส่วนตัวเกมนั้นก็ดีไม่แพ้คุณค่าของตลับโดยตัวเกมนั้นจะเป็นเกมแอคชั่นมุมมองด้านข้างกับการเล่าเรื่องราวของ Luke Skywalker กับการเดินทางบนดาว Tatooine กับเรื่องราวที่เกิดขึ้นในภาคที่ 4 ของซีรีส์ ตัวเกมถูกเพิ่มเติมเรื่องราวใหม่ ๆ ลงไปจากเรื่องราวในภาพยนตร์หลายส่วนแต่ก็ยังคงอ้างอิงเรื่องราวหลัก ๆ จากหนังอยู่ รวมถึงกลิ่นอายความเป็น Star Wars ที่เอามาเล่นตอนนี้ก็ไม่รู้สึกขัดอะไร ใครอยากได้หามาสะสมต้องใช้กำลังภายในสำหรับการค้นหากันหน่อย ส่วนใครอยากเล่นเกมก็คงต้องทำใจเรื่องความยากและการควบคุมตัวละคร เพราะเมื่อเทียบกับเกมยุคนี้แล้วเกม Star Wars เกมนี้ก็ยากจนอยากเลิกเล่นได้เหมือนกัน</p>
      <figure>
        <img src="https://www.beartai.com/wp-content/uploads/2019/11/4-6.jpg"/>
      </figure>
      <h3>Star Wars The Empire Strikes Back จำหน่ายปี 1982 บนเครื่อง Atari 2600</h3>
      <figure>
        <img src="https://www.beartai.com/wp-content/uploads/2019/11/5-6.jpg"/>
      </figure>
      <p>หลังจากที่ภาพยนตร์ Star Wars ภาค 4 ได้สร้างความยิ่งใหญ่ปลุกกระแสความชื่นชอบในสงครามดวงดาวไปทั่วโลก 3 ปีหลังจากนั้น Star Wars The Empire Strikes Back ก็สร้างกระแสความนิยมให้มากขึ้นกว่าเดิม กับเรื่องราวที่สานต่อจากภาคที่ 4 กับเนื้อเรื่องที่ซับซ้อนสนุกและตื่นเต้นกับการเปิดตัวอาจารย์ Jedi อย่าง Yoda กับสงครามดวงดาวที่จบลงด้วยความค้างใจผู้ชมทั่วโลกว่าเรื่องราวในภาคที่ 6 จะเป็นอย่างไรต่อไป ขณะที่ตัวเกมนั้นก็มีเกม Star Wars The Empire Strikes Back ที่วางจำหน่ายหลังภาพยนตร์ฉายไปแล้วกว่า 2 ปีในช่วงปี 1982 บนเครื่อง Atari 2600 ที่ตัวเกมจะเป็นการควบคุมยานของ Luke Skywalker ที่ต้องต้องต่อสู้กับยานรบสี่ขาที่เรียกว่า AT-AT บนดาวน้ำแข็งที่ชื่อว่า Hoth ในช่วงต้นเรื่อง ตัวเกมแม้จะมีเพียงแต่การขับยานยิงแต่ในยุคนั้นเกมนี้ถือว่าเป็นที่นิยมและชื่นชอบของแฟน ๆ Star Wars มาก ๆ เพราะบรรยากาศของเกมและการควบคุมมันได้อารมณ์เหมือนในหนังมาก ๆ ในสมัยนั้น</p>
      <figure>
        <img src="https://www.beartai.com/wp-content/uploads/2019/11/6-6.jpg"/>
      </figure>
      <h3>Star Wars The Empire Strikes Back จำหน่ายปี  1992 บนเครื่อง GameBoy</h3>
      <figure>
        <img src="https://www.beartai.com/wp-content/uploads/2019/11/7-6.jpg"/>
      </figure>
      <p>มากันที่เครื่องเกมพกพาอย่าง Game Boy กันบ้างกับเกมที่เป็นภาค 5 ของสงครามอวกาศที่ในชื่อภาคนี้จะใช้เป็นชื่อเดียวกับเกมเลยคือ Star Wars The Empire Strikes Back ที่วางจำหน่ายในปี 1992 ซึ่งห่างจากภาพยนตร์กว่า 12 ปีแต่ด้วยความนิยมที่เป็นอมตะที่ไม่ว่าทีมพัฒนาจะหยิบมาสร้างตอนไหนตัวเกมก็ยังคงไม่รับความนิยมจากแฟน ๆ ยิ่งการทำลงบนเครื่อง Game Boy ที่เป็นเครื่องเกมพกพาจอสีขาวดำตัวเกมคงจะไม่น่าสนใจ แต่กลับกลายเป็นว่าตัวเกม Star Wars The Empire Strikes Back ภาคนี้กลับเล่นสนุกได้อย่างไม่น่าเชื่อ ซึ่งตัวเกมนั้นจะอ้างอิงช่วงแรกของภาพยนตร์บนดาวน้ำแข็ง Hoth แต่ได้เพิ่มเติมเรื่องราวรวมถึงการขยายฉากต่าง ๆ เพื่อให้เหมาะกับการเป็นเกมแอ็กชันมุมมองด้านข้าง ที่เราจะได้เล่นเป็นทั้ง Han Solo และ Luke Skywalker ใครชอบภาพยนตร์ภาค The Empire Strikes Back ไม่ควรพลาดเกมนี้</p>
      <figure>
        <img src="https://www.beartai.com/wp-content/uploads/2019/11/8-6.jpg"/>
      </figure>
      <h3>Star Wars Return of the Jedi Death Star Battle จำหน่ายปี 1983 บนเครื่อง Atari 2600</h3>
      <figure>
        <img src="https://www.beartai.com/wp-content/uploads/2019/11/9-6.jpg"/>
      </figure>
      <p>แล้วก็มาถึงภาคปิดตำนานสงครามดวงดาวในภาพยนตร์ที่หลายคนรอคอยอย่าง Star Wars Return of the Jedi ที่ในภาคนี้จะเป็นการสรุปปมที่ค้างคาใน 2 ภาคที่แล้วกับชาติกำเนิดของ Luke Skywalker และการเดินทางสู่จุดตัดสินของฝ่าย The Empire กับฝ่าย Rebel Alliance ที่จบลงได้อย่างน่าประทับใจแฟน ๆ ในยุคนั้นเป็นอย่างมาก ซึ่งทางด้านของวิดีโอเกมก็ไม่พลาดที่จะทำออกมาขายในชื่อเกม Star Wars Return of the Jedi Death Star Battle ที่วางจำหน่ายในปี 1983 บนเครื่อง Atari 2600 ที่เป็นปีเดียวกับที่ภาพยนตร์ออกฉาย โดยตัวเกมนั้นจะหยิบยกเรื่องราวในช่วงท้ายของเกมกับขับยานต่อสู้กันของทั้งสองฝ่ายเพื่อทำลาย Death Star ดวงที่ 2 ซึ่งครั้งนี้เราจะไม่ได้ควบคุมเป็น Han Solo หรือ Luke Skywalker แต่จะเป็น Lando Calrissian ที่ขับยาน Millennium Falcon ที่ได้อารมณ์แบบเดียวกับในภาพยนตร์เป็นอย่างมากในยุคนั้น</p>
      <figure>
        <img src="https://www.beartai.com/wp-content/uploads/2019/11/10-7.jpg"/>
      </figure>
      <h3>Super Return of the Jedi จำหน่ายปี 1994 บนเครื่อง Super Famicom</h3>
      <figure>
        <img src="https://www.beartai.com/wp-content/uploads/2019/11/11-6.jpg"/>
      </figure>
      <p>ในช่วงปี 1994 หรือราว ๆ 11 ปีเกม Super Return of the Jedi ก็วางจำหน่ายบนเครื่อง Super Famicom ที่แม้จะสร้างห่างจากภาพยนตร์ถึง 11 ปีแต่ตัวเกมก็ยังคงบรรยากาศความสนุกและกลิ่นอายความเป็น Star Wars อยู่อย่างครบครันแถมยังเพิ่มเติมฉากที่ไม่มีในเรื่องราวลงไปเพื่อให้ตัวเกมที่เป็นเกมแอ็กชันได้สนุกตื่นเต้นกับการเดินทางของ Luke Skywalker ที่ตอนนี้เขาได้เป็น Jedi คนสุดท้ายที่ต้องต่อสู้เพื่อกอบกู้จักรวาลให้กลับมาสงบสุข ซึ่งตัวเกมก็เล่าเรื่องราวตั้งแต่ช่วงต้นเรื่องของภาพยนตร์จนมาถึงช่วงท้ายของเกมที่เป็นการปิดตำนานสงครามดวงดาวด้วยภาพที่สวยสดใส การควบคุมที่ไหลลื่นแต่ก็ไม่ง่ายที่คนซึ่งเคยชินกับเกมยุคนี้จะเล่นผ่านได้ง่าย ๆ ใครที่เป็นแฟนเกม Star Wars ไม่ควรพลาดหามาสะสมแม้จะหาได้ไม่ง่ายก็ตาม</p>
      <figure>
        <img src="https://www.beartai.com/wp-content/uploads/2019/11/12-6.jpg"/>
      </figure>
      <h3>Star Wars Episode I The Phantom Menace จำหน่ายปี 1999 บนเครื่อง PlayStation</h3>
      <figure>
        <img src="https://www.beartai.com/wp-content/uploads/2019/11/13-6.jpg"/>
      </figure>
      <p>ใครที่เป็นแฟนหรือรู้จักตำนานสงครามดวงดาวคงจะทราบดีว่าตัวภาพยนตร์ Star Wars นั้นได้เริ่มต้นการสร้างและเล่าเรื่องราวโดยเริ่มจากภาคที่ 4, 5, 6 ก่อนจนมาถึงปี 1999 หรือกว่า 16 ปีที่แฟน ๆ ต่างรอคอยภาคที่ 1 ของซีรีส์ที่เป็นการย้อนอดีตไปเล่าเรื่องราวของ Anakin Skywalker ในวัยเด็ก ที่เริ่มต้นจากการเป็นเด็กกำพร้าในร้านขายของเก่าบนดาว  Tatooine  กับจุดเริ่มต้นของสงครามดวงดาวที่จะสานต่อยาวนานไปจนถึงภาคที่ 9  โดยเกมภาคนี้จะใช้ชื่อว่า Star Wars Episode I The Phantom Menace วางจำหน่ายปี 1999 บนเครื่อง PlayStation 1 ที่เป็นปีเดียวกับที่ภาพยนตร์ฉาย โดยตัวเกมจะเป็นการเล่าเรื่องราวผ่านตัวละครอย่าง Qui-Gon Jinn อาจารย์ Jedi กับศิษย์คนสนิทอย่าง Obi-Wan Kenobi ซึ่งเกมก็สร้างและดำเนินเนื้อเรื่องตามภาพยนตร์ทุกอย่างแถมยังมีการเพิ่มเติมฉากและเรื่องราวต่าง ๆ ลงไปเพื่อให้เหมาะสมกับตัวเกมที่เป็นแนวแอคชั่น 3D ที่สวยงามและได้บรรยากาศความเป็น Jedi ได้อย่างดีงามถูกใจแฟน ๆ ที่ได้เล่นเป็นอย่างมาก  ใครที่อยากรู้ว่าเกมนี้สนุกขนาดก็ลองหามาเล่นดูพอดูจบก็ไปหาภาพยนตร์มาดูอีกรอบเพื่อความสนุกและอินมากขึ้น</p>
      <figure>
        <img src="https://www.beartai.com/wp-content/uploads/2019/11/14-6.jpg"/>
      </figure>
      <h3>Star Wars Episode II Attack of the Clones จำหน่ายปี 2002 เครื่อง Game Boy Advance</h3>
      <figure>
        <img src="https://www.beartai.com/wp-content/uploads/2019/11/15-6.jpg"/>
      </figure>
      <p>มาต่อกันที่ Star Wars Episode II Attack of the Clones ที่เป็นเรื่องราวซึ่งสานต่อจาก Star Wars Episode I The Phantom Menace หลายปีกับการเติบโตเป็นผู้ใหญ่ของ Anakin Skywalker ในฐานะศิษย์ฝึกหัดของ Obi-Wan Kenobi กับการเดินทางปกป้อง Padmé Amidala จากการปองร้ายจนเกิดเป็นความรักที่ต้องห้ามก่อนจะสานต่อเรื่องราวเข้าสู่สงคราม Clones ที่ยืดเยื้อเป็นเวลาหลายสิบปี ซึ่งเกมส่วนมากจะจับเรื่องราวในสงคราม Clones มาทำเป็นเกมมากกว่าจะเอาเรื่องราวจากภาพยนตร์มาเล่า แต่บนเครื่อง Game Boy Advance ก็ยังมีเกม Star Wars Episode II Attack of the Clones ออกวางจำหน่ายในปี 2002 ที่เป็นปีเดียวกับที่ภาพยนตร์ออกฉาย ซึ่งตัวเกมก็จะเป็นเกมแอ็กชัน 2D มุมมองด้านข้างกับการเดินทางต่อสู้ของ Anakin Skywalker ตั้งแต่ช่วงแรกของภาพยนตร์ไปจนถึงช่วงท้ายเรื่องที่มีการใส่ฉากและเพิ่มเรื่องราวต่าง ๆ ลงไปเพื่อให้ตัวเกมมีฉากแอ็กชันในการเล่นที่อ้างอิงกับตัวบทของภาพยนตร์ ตัวเกมเล่นได้เรื่อย ๆ ถ้าคุณไม่เน้นที่กราฟิกก็ลองหามาเล่นหรือสะสมดูได้</p>
      <figure>
        <img src="https://www.beartai.com/wp-content/uploads/2019/11/16-6.jpg"/>
      </figure>
      <h3>Star Wars Episode III Revenge of the Sith จำหน่ายปี 2005 บนเครื่อง PlayStation 2</h3>
      <figure>
        <img src="https://www.beartai.com/wp-content/uploads/2019/11/17-6.jpg"/>
      </figure>
      <p>Star Wars Episode III Revenge of the Sith  และแล้วก็มาถึงภาคที่ 3 กับบทสรุปของเรื่องราวการเดินทางอันยาวนานของ Anakin Skywalker ที่เริ่มจากเด็กน้อยบนดาวทะเลทรายที่ผ่านการเดินทางจนมาเป็น Jedi ผู้ช่วยจักวาลจากสงคราม Clones ก่อนจะเข้าสู่ด้านมืดกลายเป็น Darth Vader ที่ช่วยร้ายที่เรารู้จักในภาค 4, 5, 6 โดยตัวเกมนั้นจะใช้ชื่อเดียวกับภาพยนตร์ในชื่อ Star Wars Episode III Revenge of the Sith วางจำหน่ายในปี 2005 บนเครื่อง PlayStation 2 ที่คราวนี้ตัวเกมจัดเต็มกับเรื่องราวตามแบบในภาพยนตร์ตั้งแต่เริ่มต้นกับกราฟิกแบบ 3D ที่สวยงามกับการเล่นเป็นสองตัวละครอย่าง Anakin Skywalker และ Obi-Wan Kenobi ที่มีเรื่องราวในแบบของตนเองก่อนที่จะมาพบกันในตอนท้ายเรื่อง เพื่อสู้ตัดสินกันบนดาวภูเขาไฟกับการพ่ายแพ้จนเข้าสู่ด้านมืดของ Anakin Skywalker ใครที่เป็นแฟนหนังภาคนี้ไม่ควรพลาด</p>
      <figure>
        <img src="https://www.beartai.com/wp-content/uploads/2019/11/18-6.jpg"/>
      </figure>
      <h3>Lego Star Wars</h3>
      <figure>
        <img src="https://www.beartai.com/wp-content/uploads/2019/11/19-6.jpg"/>
      </figure>
      <p>ปิดท้ายด้วยซีรีส์เกมที่รวบรวมความเป็น Star Wars เอาไว้มากที่สุดและสมบูรณ์แบบที่สุดของตัวเกม คงต้องยกให้เกมในซีรีส์ Lego Star Wars เพราะไม่ว่าคุณจะเป็นแฟนเกม Lego รึไม่แต่ถ้าคุณเป็นแฟน Star Wars คุณต้องลองหามาเล่น เพราะถ้าเราไม่นับตัวเกมที่เป็นการเล่าเรื่องแบบเด็ก ๆ ปนตลกกับฉากทั้งหมดที่เป็นตัวต่อ Lego คุณต้องชอบเกมในซีรีส์นี้เพราะทาง Lego ได้นำเรื่องราวของ Star Wars เกือบทุกภาคที่เราคิดออกมาทำเป็นเกมให้เราได้เล่น ตั้งแต่ภาค 4 มาจนถึงภาคที่ 8 ซึ่งตัวเกมก็ยังคงเรื่องราวกราฟิกและฉากที่ยิ่งใหญ่สวยงามสีสันสดใสกับเรื่องราวในเกมที่อิงเนื้อเรื่องในภาพยนตร์ได้อย่างลงตัว แถมบางภาคนั้นก็เป็นการเล่าเรื่องราวเรียงมาตั้งแต่ภาคที่ 1 มาจนถึงภาคที่ 7 เลยก็มี แถมตัวเกมยังทำลงบนทุกเครื่องที่มีในตลาดอีกด้วย เรียกว่าเอามาเล่นได้ทั้งครอบครัวเด็กเล่นดีผู้ใหญ่เล่นเพลินที่คุณไม่ควรพลาด</p>
      <figure>
        <img src="https://www.beartai.com/wp-content/uploads/2019/11/20-6.jpg"/>
      </figure>
      <p>ก็จบกันไปแล้วกับ 10 เกม Star Wars ภาคหลักทั้ง 6 ภาคที่เราเอามานำเสนอ โดยบทความนี้ต้องการเน้นที่เกมภาคเก่า ๆ เพื่อเอาใจเกมเมอร์สายนักสะสมหรือแฟน ๆ Star Wars ที่ต้องการอยากหาเกมเก่า ๆ มาเล่นจะได้รู้ว่าต้องหาเกมอะไรมาเล่นกันได้ ส่วนตัวเกมในไตรภาคใหม่อย่าง 7, 8, 9 รวมถึงภาคแยกย่อยภาคเสริมที่ถูกสร้างออกมาอีกมากมายเอาไว้มีโอกาสเราจะเอามานำเสนออีกครั้ง ส่วนใครที่ยังไม่เคยดูซีรีส์นี้มาก่อนก็ลองไปหาตั้งแต่ภาคที่ 4 จนถึงภาคที่ 6 มาดูก่อนแล้วค่อยย้อนมาดูภาค 1 ถึง 3 แล้วตามด้วยภาค 7 กับ 8 จะได้ดูภาคที่ 9 รู้เรื่องและสนุกมากขึ้นแถมยิ่งเล่นเกมขวบคู่กับดูภาพยนตร์ไปด้วยจะยิ่งสนุกและอินมากขึ้นไปอีกหลายเท่าอย่างแน่นอน</p>
      <p>พิสูจน์อักษร : สุชยา เกษจำรัส</p>
    </article>
  </body>
</html>