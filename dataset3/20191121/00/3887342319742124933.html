<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238501-stadion-antona-malatinskeho-do-februara-zatvoreny-travnik-uz-vykopali"/>
    <meta property="og:site_name" content="ProFutbal"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Štadión Antona Malatinského do februára zatvorený, trávnik už vykopali"/>
    <meta property="og:description" content="Na druhý deň ráno po reprezentačnom zápase Slovenska s Azerbajdžanom trnavský štadión definitívne zavrel svoje brány a takmer štvrťrok nebude hostiť žiaden futbalový duel."/>
  </head>
  <body>
    <article>
      <h1>Štadión Antona Malatinského do februára zatvorený, trávnik už vykopali</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Michal Šášky</a></address>
      <p>Na druhý deň ráno po reprezentačnom zápase Slovenska s Azerbajdžanom trnavský štadión definitívne zavrel svoje brány a takmer štvrťrok nebude hostiť žiaden futbalový duel.</p>
      <p>Dôvodom je avizovaná výmena trávnika, ktorý majú Trnavčania z hľadiska záruky na systém povinnosť pravidelne vymieňať. Preto len osem hodín po poslednom kvalifikačnom zápase slovenskej reprezentácie obsadila štadión ťažká technika. Informoval o tom spravodajský servis Rozhlasu a televízie Slovenska (RTVS) v stredajšom vysielaní relácie Góly, body, sekundy.</p>
      <p>V úvodný deň bola odstránená trojcentimetrová vrstva trávnika, pod ktorým zostalo hlinené podložie s hybridnými vláknami. Následne bude prebiehať výsev novej trávy, ktorú pred mrazivým počasím bude chrániť vyhrievanie a plachty. Do trávnika bolo od otvorenia štadióna investovaných približne 1,5 milióna eur.</p>
      <p>Posledný domáci duel jesennej časti sezóny 2019/2020 odohrá Spartak na štadióne v Myjave, v rámci 17. kola vyzve na alternatívnom štadióne duel s MFK Ružomberok. Duel sa odohrá v predohrávke už v piatok 29. novembra od 18.00 hod., o deň neskôr sa na rovnakej pôde predstaví Sereď s Michalovcami. </p>
      <p>Štadión v Trnave otvorí opätovne svoje brány až v sobotu 8. februára, kedy v generálke na jarnú časť vyzve domáci Spartak českého prvoligistu Baníka Ostrava. O týždeň neskôr do slovenského Ríma zavíta úradujúci majster Slovan Bratislava.</p>
    </article>
  </body>
</html>