<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238510-laszlo-benes-predlzil-zmluvu-s-borussiou-monchengladbach"/>
    <meta property="og:site_name" content="ProFutbal"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="László Bénes predĺžil zmluvu s Borussiou Mönchengladbach"/>
    <meta property="og:description" content="Slovenský futbalista László Bénes predĺžil s Borussiou Mönchengladbach zmluvu do roku 2024. Oznámil to športový riaditeľ klubu Max Eberl na štvrtkovej tlačovej konferencii. Informovala o tom agentúra SID."/>
  </head>
  <body>
    <article>
      <h1>László Bénes predĺžil zmluvu s Borussiou Mönchengladbach</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">TASR</a></address>
      <p>Slovenský futbalista László Bénes predĺžil s Borussiou Mönchengladbach zmluvu do roku 2024. Oznámil to športový riaditeľ klubu Max Eberl na štvrtkovej tlačovej konferencii. Informovala o tom agentúra SID.</p>
      <p>Dvadsaťdvaročný stredopoliar prišiel do tímu v roku 2016 zo Žiliny. Vtedy sa hovorilo o najdrahšom prestupe z najvyššej slovenskej súťaže, čiastku oficiálne nezverejnili, jeho agent Karol Csontó prezradil, že suma prekročila päť miliónov eur. </p>
      <p>Začiatky v Nemecku mu skomplikovali zranenia, minulú sezónu strávil na hosťovaní v Kieli. V úvode tohto ročníka však dostal dôveru a dosiaľ nastúpil na desať ligových zápasov a pripísal si štyri asistencie. <i>"Patrí k veľkým talentom a sme radi, že sme sa dohodli na budúcej spolupráci. Postupne sa vypracoval na člena základnej zostavy, odohral 15 zo 17 súťažných zápasov," </i>povedal <b>Eberl</b> o Bénesovi na oficiálnom klubovom webe. Mönchengladbach figuruje v tabuľke 1. bundesligy so štvorbodovým náskokom pred druhým Lipskom.</p>
    </article>
  </body>
</html>