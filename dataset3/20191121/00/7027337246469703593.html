<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699414/%D8%A7%D8%AF%D8%A7%D9%85%D9%87-%D8%B1%D9%88%D9%86%D8%AF-%D9%86%D8%B2%D9%88%D9%84%DB%8C-%D9%82%DB%8C%D9%85%D8%AA-%D8%AF%D9%84%D8%A7%D8%B1-%D8%AF%D8%B1-%D8%A8%D8%A7%D8%B2%D8%A7%D8%B1-%D9%82%DB%8C%D9%85%D8%AA-11-%D9%87%D8%B2%D8%A7%D8%B1-%D9%88-800-%D8%AA%D9%88%D9%85%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ادامه روند نزولی قیمت دلار در بازار/ قیمت 11 هزار و 800 تومان"/>
    <meta property="og:description" content="روند افزایشی نرخ دلار یکی دو بیشتر دوام نیاورد و بازگشت آن به کانال ۱۱ هزار تومان، آب پاکی روی دست همه شایعات ریخت؛ امروز دلار با نرخ ۱۱ هزار و ۸۰۰ تومان در صرافی‌های بانکی به فروش می‌رسد."/>
  </head>
  <body>
    <article>
      <h1>ادامه روند نزولی قیمت دلار در بازار/ قیمت 11 هزار و 800 تومان</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039190_194.jpg"/>
      </figure>
      <p>روند افزایشی نرخ دلار یکی دو بیشتر دوام نیاورد و بازگشت آن به کانال ۱۱ هزار تومان، آب پاکی روی دست همه شایعات ریخت؛ امروز دلار با نرخ ۱۱ هزار و ۸۰۰ تومان در صرافی‌های بانکی به فروش می‌رسد.</p>
      <p>دلار در طول این هفته روزهای پر فراز و نشیبی را به چشم دید و برای مدتی کوتاه هم که شده، خودش را از کانال ۱۱ هزار تومانی که مدت‌ها در آن راکد مانده بود، بیرون کشید.</p>
      <p>پس از سهمیه‌بندی بنزین در بیست و چهارمین روز آبان ماه (جمعه) زمزمه‌ها و پیش‌بینی‌های دهان به دهان برای افزایش نرخ ارز شروع شد و نهایتا تاثیر نگرانی‌های مردم از این موضوع، از اوایل خودش را روی تابلوی صرافی‌ها به رخ کشید؛ چنانچه دلار بانکی از حوالی نرخ ۱۱ هزار و ۳۰۰ تومان دور شده و آنقدر خودش را به سمت بالا کشید تا توانست به کانال ۱۲ هزار تومان هم وارد شود و حتی سقف ۱۲ هزار و ۷۰۰ تومان را هم رد کرد.</p>
      <p>اما این روند یکی دو روز بیشتر دوام نیاورد و در حالیکه بسیاری از مردم افزایش نرخ ارز را نتیجه مستقیم طرح سهمیه‌بندی بنزین می‌دانستند، بازگشت نرخ دلار به کانال ۱۱ هزار تومان آب پاکی روی دست همه آن‌ها ریخت.</p>
      <p>چنانچه روز گذشته (چهارشنبه) رئیس بانک مرکزی با اعلام اینکه «بر بازار کنترل کامل داریم»، خاطرنشان کرد که سهمیه‌بندی بنزین هیچ تاثیری بر نرخ ارز نداشته است.</p>
      <p>تا امروز (پنج‌شنبه) نرخ ارز به روند نزولی خود ادامه داده و حالا دلار روی تابلوی صرافی‌های بانکی ۱۱ هزار و ۸۰۰ تومان درج شده است که کاهش ۱۰۰ تومانی نسبت به روز گذشته را نشان می‌دهد. همچنین یورو در این صرافی‌ها با نرخ ۱۳ هزار تومان به فروش می‌رسد.</p>
    </article>
  </body>
</html>