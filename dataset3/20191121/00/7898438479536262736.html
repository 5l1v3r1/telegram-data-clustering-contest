<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e-forologia.gr/cms/viewContents.aspx?id=215857"/>
    <meta property="og:site_name" content="e-forologia"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Πράσινο φως με υπογραφή του ΥπΑΑΤ, για να προχωρήσει η συμφωνία ΥπΑΑΤ – ΕΤαΕ"/>
    <meta property="og:description" content="- Ο Υπουργός Αγροτικής Ανάπτυξης και Τροφίμων, Μάκης Βορίδης, υπέγραψε την Υπουργική Απόφαση με την οποία συγκροτείται..."/>
  </head>
  <body>
    <article>
      <h1>Πράσινο φως με υπογραφή του ΥπΑΑΤ, για να προχωρήσει η συμφωνία ΥπΑΑΤ – ΕΤαΕ</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>Ο Υπουργός Αγροτικής Ανάπτυξης και Τροφίμων, Μάκης Βορίδης, υπέγραψε την Υπουργική Απόφαση με την οποία συγκροτείται η Επενδυτική Επιτροπή του Ταμείου Εγγυήσεων Αγροτικής Ανάπτυξης σε εφαρμογή της συμφωνίας που είχε υπογραφεί από τον ίδιο και εκπροσώπους του Ευρωπαϊκού Ταμείου Επενδύσεων (ΕΤαΕ), για τη δημιουργία του πρώτου στην Ελλάδα και ενός από τα μεγαλύτερα στην Ευρώπη, χρηματοδοτικού εργαλείου αυτού του είδους στον αγροτικό τομέα ώστε να καλυφθεί μέρος του χρηματοδοτικού κενού στον πρωτογενή τομέα και ιδίως για τα σημαντικότερα επενδυτικά Μέτρα του ΠΑΑ 2014 – 2020, των Σχεδίων Βελτίωσης και Μεταποίησης.</p>
      <p>Με την εξέλιξη αυτή γίνεται το αναγκαίο βήμα για να εκδοθεί η πρόσκληση εκδήλωσης ενδιαφέροντος από το ΕΤαΕ προς τα χρηματοπιστωτικά ιδρύματα προκειμένου να συμμετάσχουν στο συγκεκριμένο χρηματοδοτικό εργαλείο που παρέχει, με πόρους του ΠΑΑ, κάλυψη σημαντικού μέρους του κινδύνου ενός χαρτοφυλακίου δανείων ώστε οι τελικοί αποδέκτες, δηλαδή οι παραγωγοί, να έχουν πρόσβαση σε χρηματοδότηση με ευνοϊκούς όρους όπως μειωμένες απαιτήσεις για εξασφαλίσεις (εγγυήσεις), χαμηλότερο ύψος επιτοκίων και μεγαλύτερες περιόδους αποπληρωμής.</p>
      <p>Το Πρόγραμμα Αγροτικής Ανάπτυξης θα συνεισφέρει στο εργαλείο αυτό 80 εκατομμύρια ευρώ ως παροχή εγγυήσεων για κάλυψη νέων δανείων από 10.000 έως και 5.000.000 ευρώ. Αναμένεται ότι το συνολικό ύψος των κεφαλαίων τα οποία θα διατεθούν (μόχλευση) θα ανέλθουν στα 400 εκατομμύρια ευρώ.</p>
      <p>Σημειώνεται ότι με την υπογραφή της Υπουργικής Απόφασης από τον κ. Βορίδη υλοποιείται το πρώτο στάδιο του χρονοδιαγράμματος στα όρια που είχε θέσει ο Υπουργός ενώ μέχρι τον Ιανουάριο του 2020 θα έχει ολοκληρωθεί και αυτό της σύναψης των συμβάσεων με τα τραπεζικά ιδρύματα που θα επιλεγούν.</p>
    </article>
  </body>
</html>