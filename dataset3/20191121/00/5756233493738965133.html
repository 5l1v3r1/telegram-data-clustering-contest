<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622595/%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B4%DB%8C%D8%B1%D8%A7%D8%B2-%D8%A8%D9%87-%D8%B1%D9%88%D8%A7%DB%8C%D8%AA-%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D9%81%D8%A7%D8%B1%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T00:23:00+00:00"/>
    <meta property="og:title" content="اعتراضات شیراز به روایت استاندار فارس"/>
    <meta property="og:description" content="استاندار فارس گفت: نه یک طیف بلکه همه نحله‌های فکری و سیاسی دانشجویی که در چارچوب قانون و زیر چتر نظام جمهوری اسلامی هستند باید بتوانند راجع به همه مسائل اظهار نظر کنند و اجازه تحلیل داشته باشند."/>
  </head>
  <body>
    <article>
      <h1>اعتراضات شیراز به روایت استاندار فارس</h1>
      <address>
        <time datetime="2019-11-21T00:23:00+00:00">21 Nov 2019, 00:23</time>
      </address>
      <p>
        <i>استاندار فارس گفت: نه یک طیف بلکه همه نحله‌های فکری و سیاسی دانشجویی که در چارچوب قانون و زیر چتر نظام جمهوری اسلامی هستند باید بتوانند راجع به همه مسائل اظهار نظر کنند و اجازه تحلیل داشته باشند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عنایت‌الله رحیمی، چهارشنبه در نشست شورای اداری استان فارس افزود: جامعه نخبه و دانشگاهی باید اجازه اظهارنظر پیدا کند از این رو به روسای دانشگاه‌ها تاکید می‌کنم و از هیات نظارت‌های دانشگاه‌ها طلب می‌کنم اجازه دهید دانشجو اظهار نظر کند زیرا اگر دانشجویان در دانشگاه این حق را نداشته باشند، کف خیابان آن را بیان می‌کنند.</p>
      <p>وی، با انتقاد از آنچه آن را فضای بسته دانشگاه‌ها عنوان کرد، اظهار داشت: بستن همه روزنه‌ها به اتفاقات اخیر منجر خواهد شد به همین سبب قشر نخبه باید امکان ارائه تحلیل داشته باشند. بر عهده مجلس شورای اسلامی است که زمینه‌های لازم را برای اظهارنظر کسانی که به موضوعی انتقاد دارند، فراهم کند همانگونه که در قانون اساسی نیز حق اعتراضات مسالمت‌آمیز و بیان دیدگاه‌ها، لحاظ شده است.</p>
      <figure>
        <img src="https://aftabnews.ir/files/fa/news/1398/8/30/361781_490.jpg"/>
      </figure>
      <p>وی با اشاره به طرح بهینه‌سازی مصرف سوخت بیان داشت: این طرح توسط سران قوا تایید شده است و با آنکه اقدامی کاملا قانونی است، به مثابه عمل جراحی دردآوری است اما این موضوع در ادامه نتایج مثبتی خواهد داشت.</p>
      <p>رئیس شورای تامین استان فارس با بیان اینکه قانونگذار، دولت را مکلف به افزایش قیمت بنزین کرده است، به ضرورت اجرای آن در قالب برنامه پنجم و ششم توسعه اشاره کرد و گفت: وقتی شرایط ویژه باشد، تصمیم‌گیری هم به‌ صورت ویژه انجام می‌شود، مشخص است که نمی‌توان در شرایط جنگی، مانند شرایط عادی تصمیم‌گیری کرد.</p>
      <p>رحیمی همچنین به بیانات رهبر معظم انقلاب مبنی بر صحه‌ گذاشتن به تصمیم سران قوا اشاره کرد و گفت: تمام نخبگان، اندیشمندان، علما و صاحب‌نظران جامعه با افکار و نظرات مختلف، بزرگترین درد اقتصاد ایران را تکیه بر یک محصول می‌دانند و در سیاست‌های اقتصاد مقاومتی نیز کاهش اتکا به نفت دیده شده است.</p>
      <p>استاندار فارس ادامه داد: این اقتصاد تک‌محصولی، غده سرطانی بود که به جراحی نیاز داشت و این جراحی دوران نقاهت نیز دارد.</p>
      <p>رحیمی، اهداف این طرح را برقراری عدالت اجتماعی، توزیع برابر ثروت ملی و توجه به دهک‌های پایین اقتصادی دانست و بیان کرد: به غیر از موارد نام برده، کاهش آلودگی هوا، هزینه‌ها، تبعات ناشی از آن و نیز حل معضل ترافیک در گرو اصلاح مصرف سوخت است.</p>
      <p>استاندار فارس افزود: تاثیر این افزایش قیمت به گفته اقتصاددانان ۵. ۳ تا چهار درصد است، به همین سبب کسی نمی‌تواند به بهانه گران‌ شدن بنزین، قیمت هیچ کالایی را افزایش دهد.</p>
      <p>رحیمی اضافه کرد: دشمنان نظام از اعتراضات مردم سوء‌استفاده کردند از همین رو هرگونه اظهارنظر غیر کارشناسانه در مورد مدیریت حوادث اخیر، مردود است.</p>
      <p>وی همچنین از تلاش نیروهای امنیتی، انتظامی، سپاه و بسیج برای حفظ امنیت یاد کرد و اظهار داشت: برخی از این افراد از جان خود مایه گذاشتند و نهایت خویشتنداری را در عین صلابت حفظ کردند و از بروز آسیب به مردم جلوگیری به عمل آوردند. در این مورد یکی از بسیجیان برای حفظ حقوق شهروندی مردم، دشنه‌ خورد و یکی از ماموران انتظامی در ناحیه دست از سه نقطه دچار شکستگی شد.</p>
      <p>رحیمی با تاکید بر اینکه مسیر اعتراض از اغتشاش جداست، گفت: در بین افرادی که در این ناآرامی‌ها دست داشتند، فرد سارقی است که تخت تعقیب بوده است.</p>
      <p>استاندار فارس، هدف دشمنان خارجی از حمایت و هدایت این حوادث را ساقط کردن نظام اسلامی و جداکردن مردم از نظام و اخلال در حوزه اقتصادی و تامین کالاهای اساسی مردم دانست و این اتفاقات را برنامه‌ریزی‌ شده توصیف کرد.</p>
      <p>رحیمی اضافه کرد: فرد معترض، عملیات پارتیزانی انجام نمی‌دهد در حالیکه در آشوب‌های اخیر عده‌ای با انجام این‌گونه عملیات از جایی خط می‌گرفتند و حتی برخی افراد در خانه‌های تیمی دستگیر شدند. در این خانه‌های تیمی، مستنداتی برای اعمال عمدی اغتشاش و اختلال در جامعه از جمله تلفن همراه و رایانه‌ یافت شده است همچنین آنها اعتراف کرده‌اند که برای ایجاد ناامنی پول دریافت کرده‌اند.</p>
      <p>رئیس شورای تامین فارس ادامه داد: نمی‌توان وجود زمینه‌های داخلی را در ایجاد این اعتراضات نادیده گرفت و اینکه مردم به‌ دلیل تحریم‌ها و مسائل اقتصادی تحت فشار هستند اما همگان باید بدانند افزایش قیمت بنزین برای تعادل بخشی به همین موارد بوده است. سیاه‌نمایی موجب ناامیدی مردم خواهد شد، کسانی می‌خواهند از هر نمدی کلاهی برای خود بدوزند، برخی تمایل داشتند دولت و مجلس رسمی و قانونی کشور را ناکارآمد جلوه دهند اما نباید مسائل ملی را فدای منافع جناحی کرد. کنکاش در فضای مجازی نشان داده است که ناکارآمد جلوه دادن دولت و مجلس شورای اسلامی از سوی برخی افراد پیگیری می‌شده است، در حالیکه این مسائل از سوی کسانی مطرح شده که باید مدافع نظام باشند.</p>
      <p>واکنش‌ها به اصلاح قیمت بنزین که براساس مصوبه شورای عالی هماهنگی سران قوا از بیست و چهارم آبان ماه ۹۸ به اجرا گذاشته شد، در شهرهای مختلف اشکال متفاوت داشت.</p>
      <p>بر اساس اعلام رئیس کمیسیون برنامه و بودجه شورای اسلامی شهر شیراز در روزهای گذشته علاوه بر زیان‌های شخصی وارد شده به افراد، بیش از ۱۰۰ میلیارد تومان به تاسیسات شهری شیراز خسارت وارد شده است.</p>
    </article>
  </body>
</html>