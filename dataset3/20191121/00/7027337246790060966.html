<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699376/%D8%AF%D8%A7%D8%AF%D8%B3%D8%AA%D8%A7%D9%86-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%AE%D8%B3%D8%A7%D8%B1%D8%AA-%D8%AF%DB%8C%D8%AF%DA%AF%D8%A7%D9%86-%D8%A7%D8%B2-%D8%A7%D9%82%D8%AF%D8%A7%D9%85%D8%A7%D8%AA-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%B4%DA%A9%D8%A7%DB%8C%D8%AA-%DA%A9%D9%86%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="دادستان کرمانشاه: خسارت دیدگان از اقدامات آشوبگران شکایت کنند"/>
    <meta property="og:description" content=" دادستان عمومی و انقلاب مرکز استان کرمانشاه از خسارت دیدگان از اقدامات آشوبگران خواست تا با مراجعه به دادسرا و مراجع قضایی طرح شکایت کنند."/>
  </head>
  <body>
    <article>
      <h1>دادستان کرمانشاه: خسارت دیدگان از اقدامات آشوبگران شکایت کنند</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039089_957.jpg"/>
      </figure>
      <p> دادستان عمومی و انقلاب مرکز استان کرمانشاه از خسارت دیدگان از اقدامات آشوبگران خواست تا با مراجعه به دادسرا و مراجع قضایی طرح شکایت کنند.</p>
      <p>محمدحسین صادقی در گفت و گو با ایسنا، به وقوع حوادث تلخ چند روز اخیر کشور و استان اشاره کرد و گفت: هرچند اعتراض های مردم نسبت به تصمیم دولت در افزایش قیمت بنزین در بستری آرام درحال انجام بود، اما عده‌ای اغتشاشگر در دل اعتراض‌های آرام مردم نفوذ کرده و آشوب کردند.</p>
      <p>وی افزود: این افراد که به تعبیر مقام معظم رهبری از اشرار هستند، از دشمنان قسم خورده اسلام و انقلاب و اپوزیسیون های منافق و سلطنت خواه خارج نشین خط می‌گرفتند و در اقداماتی نابخردانه دست به تخریب گسترده اموال عمومی و خصوصی مردم زدند.</p>
      <p>دادستان کرمانشاه بابیان اینکه مسئولین استانی در حال برآورد میزان خسارات وارده توسط اشرار و آشوبگران هستند، تصریح کرد: از افرادی که در اقدامات آشوبگران دچار آسیب جسمانی و یا خسارت به اموال شده‌اند، می‌خواهیم تا با مراجعه به دادسرای عمومی و انقلاب استان نسبت به ثبت شکایت خویش با ارائه مستندات اقدام کنند.</p>
      <p>وی اضافه کرد: با ثبت شکایت افراد خسارت دیده، مرتکبین این جنایت نابخشودنی که توسط نیروهای امنیتی و انتظامی شناسایی شده و یا می شوند و نیز یا تحت تعقیب هستند را به مجازات سخت پیش‌بینی شده در قانون محکوم خواهیم کرد.</p>
      <p>صادقی یادآورشد: این افراد می‌توانند با مراجعه به شعبه هفتم بازپرسی دادسرای عمومی و انقلاب کرمانشاه واقع در کوچه ثبت نسبت به طرح و ثبت شکایت خود اقدام کنند.</p>
      <p>وی در ادامه به تاکیدات مقام معظم رهبری مبنی بر لزوم مراقبت کامل مسئولین و جلوگیری از افزایش قیمت کالاها به بهانه اجرای طرح مدیریت مصرف سوخت اشاره کرد و افزود: در این راستا با سازمانهای متولی از قبیل مجامع امور صنفی، سازمان حمایت از حقوق مصرف کننده و سازمان تعزیرات حکومتی همکاری و تعامل کاملی خواهیم داشت تا از هرگونه افزایش قیمت به بهانه افزایش قیمت بنزین جلوگیری کنیم و اقدامات قضایی پیشگیرانه جدی برای تحقق این منظور را در دستور کار داریم.</p>
    </article>
  </body>
</html>