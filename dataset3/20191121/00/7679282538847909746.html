<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-up-police-constable-result-2019-uttar-pradesh-big-sipahi-bharti-result-declared-see-here-cut-off-and-know-further-process-2860752.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T00:20:02+00:00"/>
    <meta property="og:title" content="UP Police constable Result 2019: उत्तर प्रदेश की बड़ी सिपाही भर्ती का परिणाम घोषित, मेरिट के आधार पर 2.5 गुना ज्यादा अभ्यार्थी बुलाए गए"/>
    <meta property="og:description" content="उत्तर प्रदेश पुलिस भर्ती एवं प्रोन्नति बोर्ड ने पुलिस एवं पीएसी में सिपाही के 49568 पदों पर भर्ती के लिए कराई गई लिखित परीक्षा का परिणाम बुधवार को घोषित कर दिया। अब चयनित उम्मीदवारों..."/>
  </head>
  <body>
    <article>
      <h1>UP Police constable Result 2019: उत्तर प्रदेश की बड़ी सिपाही भर्ती का परिणाम घोषित, मेरिट के आधार पर 2.5 गुना ज्यादा अभ्यार्थी बुलाए गए</h1>
      <address><time datetime="2019-11-21T00:20:02+00:00">21 Nov 2019, 00:20</time> by <a rel="author">लाइव हिन्दुस्तान टीम,नई दिल्ली</a></address>
      <p>उत्तर प्रदेश पुलिस भर्ती एवं प्रोन्नति बोर्ड ने पुलिस एवं पीएसी में सिपाही के 49568 पदों पर भर्ती के लिए कराई गई लिखित परीक्षा का परिणाम बुधवार को घोषित कर दिया। अब चयनित उम्मीदवारों को अभिलेखों की जांच और शारीरिक मानक परीक्षण किया जाएगा। अभ्यर्थियों में से कुल रिक्तियों की संख्या को देखते हुए मेरिट के आधार पर 2.5 गुना ज्यादा यानी 1,23,921 अभ्यर्थियों को शैक्षिक एवं अन्य अभिलेखों की जांच और शारीरिक मानक परीक्षण के लिए बुलाया है।  यदि अपेक्षित संख्या में अभ्यर्थी सफल नहीं होते हैं तो मेरिट के आधार पर अन्य अभ्यर्थियों को भी अभिलेखों की जांच एवं शारीरिक मानक परीक्षण के लिए बुलाया जाएगा। आपको बता दें कि इस परीक्षा के लिए आवेदन नवंबर 2018 में लिए गए थे। 8 दिसंबर तक आवेदन किए गए थे। 27 और 28 जनवरी 2019 को परीक्षा का आयोजन विभिन्न केंद्रों में किया गया था। 2 फरवरी को इस परीक्षा की आंसर की जारी की गई थी।</p>
      <p>इसके लिए अभिलेखों की जांच और शारीरिक मानक परीक्षण की प्रक्रिया जोन स्तर के जिलों लखनऊ, कानपुर, आगरा, बरेली, मेरठ, प्रयागराज, वाराणसी एवं गोरखपुर में आयोजित की जाएगी।</p>
      <h3>
        <a href="https://www.livehindustan.com/pdf/up-police-constable-result-2019-pdf-file-check-up-police-sipahi-result-here-2860352.html">UP Police Constable Result देखने के लिये यहां क्लिक करें</a>
      </h3>
      <p>अर्ह अभ्यर्थियों के प्रवेश पत्र जल्द ही बोर्ड की वेबसाइट पर उपलब्ध होंगे, जिन्हें अभ्यर्थी डाउनलोड करके अंकित परीक्षा केंद्र पर निर्धारित तिथि व समय पर पहुंचेंगे। अभ्यर्थियों से सभी संबंधित अभिलेखों की मूल प्रति तथा उसकी एक प्रमाणित प्रति के साथ आने को कहा गया है। </p>
      <p>बोर्ड ने अभ्यर्थियों के लिए श्रेणीवार अलग-अलग कटआफ जारी किया है। इसमें अनारक्षित श्रेणी के लिए 185.3465, अन्य पिछड़ा वर्ग के लिए 172.3272, अनुसूचित जाति के लिए 145.3909 तथा अनुसूचित जनजाति के लिए 114.1932 कटआफ अंक तय किया गया है। सबसे पहले स्वतंत्रता संग्राम सेनानी के आश्रितों, होमगार्ड, भूतपूर्व सैनिक श्रेणी के अभ्यर्थियों एवं सभी महिला अभ्यर्थियों के अभिलेखों की जांच और शारीरिक मानक परीक्षण किया जाएगा।</p>
      <figure>
        <img src="https://images1.livehindustan.com/uploadimage/library/2019/11/21/16_9/16_9_2/up_police_bharti_1574295533.jpg"/>
      </figure>
    </article>
  </body>
</html>