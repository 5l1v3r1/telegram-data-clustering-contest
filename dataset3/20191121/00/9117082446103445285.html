<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/ancora-pioggia-e-temporali-sulla-liguria-allerta-gialla-sul-centro-e-levante-213466.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Ancora pioggia e temporali sulla Liguria, allerta gialla sul centro e Levante"/>
    <meta property="og:description" content="GENOVA - Ancora maltempo in Liguria. Nelle prossime ore sulla regione avremo un nuovo peggioramento delle condizioni meteorologiche con piogge, rovesci e temporali forti. Mancano ancora alcuni giorni alla sua conclusione, e novembre già fa segnare un record: il mese nelle sue prime tre settimane è stato da primato per la pioggia caduta, pari ai quantitativi di tutto l'autunno."/>
  </head>
  <body>
    <article>
      <h6 class="kicker">Atteso un fronte perturbato soprattutto nel fine settimana</h6>
      <h1>Ancora pioggia e temporali sulla Liguria, allerta gialla sul centro e Levante</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <figure>
        <img src="https://www.primocanale.it/immagininews/thumbs/213466-420x236.jpg"/>
      </figure>
      <p><b>GENOVA - </b><b>Ancora maltempo in Liguria.</b> Nelle prossime ore sulla regione avremo un nuovo peggioramento delle condizioni meteorologiche con piogge, rovesci e temporali forti. Mancano ancora alcuni giorni alla sua conclusione, e novembre già fa segnare un record: il mese nelle sue prime tre settimane è stato da primato per la pioggia caduta, pari ai quantitativi di tutto l'autunno.</p>
      <p><b>Alla luce delle ultime uscite modellistiche</b>, Arpal ha emanato l'allerta gialla per temporali: <b>nel Levante (Zona C)</b> da Portofino a Sarzana fino alle ore 15:00 di venerdì 22 novembre; <b>nel centro (Zona B)</b> da Spotorno a Camogli fino alle 23.59 di venerdì 22 novembre. E le piogge non sono destinate a diminuire.</p>
      <p>Le numerose perturbazioni che hanno investito l'Italia in queste prime settimane di novembre hanno scaricato al suolo quantità di pioggia anomale anche per uno dei mesi più piovosi dell'anno. Ad oggi ne sono arrivate 7 di perturbazioni, ma altre due sono in procinto di raggiungere il nostro territorio.</p>
      <p><b>A Genova sono caduti 410 mm di pioggia</b>, una quantità più di tre volte superiore alla media (+220%) dell'intero mese di novembre; a Milano sono caduti 258 mm, quasi il triplo del normale (+197%); a Venezia sono caduti 101 mm, il 74% in piu'; a Roma 206 mm, il doppio (+94%); a Napoli 454 mm, piu' del triplo (+224%). Il maltempo, peraltro, non accenna a cessare: in arrivo sono due nuove perturbazioni. La prima porta nuove piogge sparse sulle regioni settentrionali e su quelle centrali tirreniche. La seconda, più intensa, è attesa nel fine settimana e coinvolgerà domenica anche gran parte del Sud.</p>
      <p><b>Nelle ultime ore non sono mancate deboli</b>, ma in alcuni casi insistenti, precipitazioni che hanno originato cumulate, nelle ultime 24 ore, di 63.6 millimetri a Urbe Vara Superiore (Savona), 25.2 a Marinella di Sarzana (La Spezia), 19.2 a Cipressa (Imperia). Dal pomeriggio è atteso un aumento dell’instabilità con rovesci e temporali che interesseranno un po’ tutta la regione ma, in particolar modo, i versanti marittimi del Centro e del Levante dove saranno possibili fenomeni forti o organizzati.  Venerdì, attesa la fase pre frontale di un’intensa perturbazione in arrivo sabato anche sulla Liguria con rovesci, temporali forti e fenomeni che potranno insistere in particolare sul centro della regione a causa di una convergenza dei flussi.</p>
      <p><b>I venti rinforzeranno da Est, Sud-Est</b> in particolare sui capi esposti. La perturbazione in arrivo tra venerdì e sabato porta piogge diffuse, persistenti con temporali anche forti un po’ su tutta la regione ma in particolare, questa volta, sul centro Ponente. Venti ancora forti da Est, Sud-Est in particolare sui versanti marittimi, mare fino ad agitato con mareggiate sul Centro Ponente. Lo scenario verrà valutato con attenzione in particolare domattina, alla luce sia di quanto accaduto nelle ore precedenti, che delle ultime uscite modellistiche.</p>
      <p>
        <b>LE PREVISIONI METEO ARPAL</b>
      </p>
      <p><b>VENERDI 22 NOVEMBRE -</b> Sulla Liguria permangono condizioni di instabilità con possibili locali rovesci o temporali anche forti. Alta probabilità di fenomeni forti su B e C, bassa sulle restanti zone. Dalla serata si attende un'ulteriore intensificazione dei fenomeni precipitativi e temporaleschi a causa di una nuova saccatura in ingresso sul Mediterraneo. Rinforzo dei venti da Sud-Est su BC, orientali sull'estremo occidentale di A, fino a forti rafficati; locale ingresso da Nord moderato sulle zone B e D.</p>
      <p><b>SABATO 23 NOVEMBRE -</b> Transito di una perturbazione atlantica con piogge anche moderate su A,B,D e cumulate elevate su A,B,D e significativi su A,C. Condizioni di instabilità con alta probabilità di rovesci o temporali forti su BCE, bassa su CE. Venti da Sud-Est su BC, orientali sull'estremo occidentale di A, fino a forti rafficati; locale ingresso da Nord moderato sulle zone B e D. Aumento del moto ondoso con mare agitato sotto costa per onda da Sud, Sud-Est con mareggiata da Scirocco su A e B, mare localmente agitato su C.</p>
    </article>
  </body>
</html>