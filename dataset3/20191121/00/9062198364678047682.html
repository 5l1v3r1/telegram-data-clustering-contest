<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3382309/kesmir-halki-savasmaya-hazir"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T00:30:00+00:00"/>
    <meta property="og:title" content="Keşmir halkı savaşmaya hazır"/>
    <meta property="og:description" content="Azad Cammu ve Keşmir Cumhurbaşkanı Serdar Mesud Han, 107 gündür Hindistan işgali altında bulunan Cammu Keşmir’de yaşanan son gelişmeleri Millî Gazete’ye anlattı."/>
  </head>
  <body>
    <article>
      <h1>Keşmir halkı savaşmaya hazır</h1>
      <h2>Azad Cammu ve Keşmir Cumhurbaşkanı Serdar Mesud Han, 107 gündür Hindistan işgali altında bulunan Cammu Keşmir’de yaşanan son gelişmeleri Millî Gazete’ye anlattı.</h2>
      <address>
        <time datetime="2019-11-21T00:30:00+00:00">21 Nov 2019, 00:30</time>
      </address>
      <p>Azad Cammu ve Keşmir Cumhurbaşkanı Serdar Mesud Han, 107 gündür Hindistan işgali altında bulunan Cammu Keşmir’de yaşanan son gelişmeleri Millî Gazete’ye anlattı. Hindistan’ın 107 gündür Cammu Keşmir’de soykırım işlediğinin altını çizen Mesud Han, “Şu anda bölgedeki en büyük emperyalist millet Hindistan’dır. Keşmirlileri ortadan kaldırmayı ve etnik bir temizlik yapmayı düşünmektedirler. Azad Keşmir halkı, Pakistanlılar, özellikle de gençler ve kadınlar öfke tohumlarını içlerinde taşımaktadır. Ve aslında Hindistan’a karşı bir savaş açmayı istemektedir” dedi.</p>
      <p>Hindistan’da aşırı Hindu milliyetçisi Modi yönetiminin Cammu Keşmir’i işgal etmesinin ardından bölgeyle iletişim kesildi. Hindistan, bölgeye 1 milyona yakın asker yığarken, 107 gündür Cammu Keşmirliler temel ihtiyaçlarını karşılamak için dışarı bile çıkamıyor. Türkiye’ye birtakım temaslar için gelen Azad Cammu ve Keşmir Cumhurbaşkanı Serdar Mesud Han, Keşmir’de yaşanan son durumu Millî Gazete’ye değerlendirdi.</p>
      <h3>İNSANLAR YAVAŞ BİR ÖLÜM İÇİNDE</h3>
      <p>
        <b>Cammu Keşmir’de 3 aydır kimse dışarı çıkamıyor. Kötü haberler geliyor, son durum nedir?</b>
      </p>
      <p>Kesinlikle doğru söylüyorsunuz, Cammu ve Keşmir’de bir kıyım devam ediyor. Genç insanlar ve siyasi liderler toplu bir şekilde tutuklanıyorlar. Bütün Cammu ve Keşmir bölgesi toplu bir hapishaneye dönüşmüş durumda. Kadınlar infaz ediliyor, taciz ediliyor ve tecavüz ediliyor. Orada hiçbir sivil özgürlük yok. Genç adamlar ve siyasi aktivistler gözaltında, toplama kamplarında işkence görüyorlar. Bütün toplum kuşatma altında. Orada 900 bin asker var. Hiçbir temel özgürlük yok, hareket ve seyahat özgürlüğü yok, ifade özgürlüğü yok. İnsanlar yavaş bir ölüm hali içinde. Bu tam bir soykırım ve bu durum uluslararası bir örgüt olan Soykırım İzleme Örgütü tarafından da böyle ifade ediliyor. Keşmir’de aslında değişik soykırım aşamaları var.</p>
      <h3>KEŞMİR DAVASINI ERBAKAN BAŞLATTI</h3>
      <h3>Uluslararası arenada destek buluyor musunuz?</h3>
      <p>Türk milletine Pakistan halkı ve Cammu ve Keşmir halkıyla gösterdiği dayanışma için müteşekkiriz. Ben özellikle Saadet Partisi’ne Keşmir davasına olan desteği için teşekkür etmek istiyorum. Aynı zamanda Keşmir halkının kendi kaderlerini belirleme hakkını savunduğu için teşekkür etmek istiyorum. Bu destek Necmettin Erbakan’ın döneminde başlatıldı ama bugüne kadar devam etmiştir. Ve bu yıl Mayıs ayında buraya geldiğimde, şimdiki liderleri Temel Karamollaoğlu ile tanıştım. Saadet Partisi’nin tüm üyelerine ve liderlerine Keşmirlilerin haklarını devamlı olarak ve kalıcı biçimde destekledikleri için teşekkür ediyorum. Biz İslam ümmeti ve İslam İşbirliği Teşkilatı tarafından veya etki gücü yüksek Türkiye gibi ülkeler tarafından oynanacak olan böyle olumlu bir arabuluculuk rolünü memnuniyetle karşılarız.</p>
      <h3>HALK HİNDİSTAN İLE SAVAŞMAK İSTİYOR</h3>
      <p>
        <b>Kısa bir süre önce Azad Keşmir’de temaslarda bulundum. Azad Keşmir halkını öfkeli buldum. Uluslararası diplomasinin dışında, Keşmir’de nasıl bir yol izlenilmelidir?</b>
      </p>
      <p>Bu uzayan kuşatmadan ve Keşmirlilere yapılan zalimliklerden sonra, Keşmirliler patlayacaktır. Bugün aslında direnmeme günüdür çünkü işgalci Hint askerleri zaten Keşmirlileri silahsızlandırmıştır. 9,5 milyon Keşmirlinin hiç silahı yoktur. Hindistan’ın kendi polisi ve güvenlik güçleri tarafından çıkarılmış olan istatistiklere göre, Keşmir’deki militanların sayısı ki bunlar anavatanlarını savunan çok genç çocuklardır, 200-300 arasındadır. Bu rakam 900 bin askere karşı nedir ki? Bana göre, direniş zaten başlamıştır, sivil itaatsizlik zaten başlamıştır. İç tepki işgal altındaki Keşmir’de çoktan başlamıştır. Bunun ikinci adımı bir patlamadır. Azad Keşmir halkı, Pakistanlılar, özellikle de genç adamlar ve kadınlar öfke tohumlarını içlerinde taşımaktadır. Ve aslında Hindistan’a karşı bir savaş açmayı istemektedir. Onlar Hint işgal güçleri tarafından baskı altındadır. Azad Keşmir hükümeti ve Pakistan hükümeti de Hindistan’ın attığı bu yasadışı adımlara karşı öfkelidir. İnsanlığa karşı tam bir dokunulmazlık zırhı altında bu suçları işlediği için Hintli işgal güçlerine karşı kızgındır.</p>
      <h3>BÖLGEDEKİ EN EMPERYALİST ÜLKE HİNDİSTAN’DIR</h3>
      <p>
        <b>Cammu Keşmirlilerin terörize edilmesi noktasında emperyalist ülkelerin bir çalışması var mı? Bununla ilgili bir gelişme söz konusu mu?</b>
      </p>
      <p>Şu anda bölgedeki en büyük emperyalist millet Hindistan’dır. Ve oradaki en büyük teröristler ağı Keşmirlileri sistematik bir şekilde öldüren 900 bin Hint askeridir. Keşmirlileri ortadan kaldırmayı ve etnik bir temizlik yapmayı düşünmektedirler. O halde en büyük tehdit budur. Ama aynı zamanda, IŞİD gibi organizasyonların da zaman zaman silahsız sivilleri hedef aldığı görüldü. Hindistan hükümeti ve güvenlik güçleri de dünyaya Keşmir’de teröristlerle savaştıklarını söylüyorlar. Sanki orada silahlı terör örgütleri varmış gibi. Biraz önce de söylediğim gibi, militan olarak adlandırılan kişilerin sayısı orada çok az.</p>
    </article>
  </body>
</html>