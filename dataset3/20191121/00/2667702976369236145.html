<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-radio_tv-23504117-dancila-anunta-psd-depune-saptamana-viitoare-motiune-simpla-impotriva-ministrului-florin-citu.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T00:16:00+00:00"/>
    <meta property="og:title" content="Dăncilă anunță că PSD depune săptămâna viitoare o moțiune simplă împotriva ministrului Florin Cîțu"/>
    <meta property="og:description" content="Viorica Dăncilă a anunțat miercuri seară, într-o intervenție la Antena 3, că PSD va depune săptămâna viitoare, în Parlament, o moțiune simplă împotriva ministrului de Finanțe"/>
  </head>
  <body>
    <article>
      <h1>Dăncilă anunță că PSD depune săptămâna viitoare o moțiune simplă împotriva ministrului Florin Cîțu</h1>
      <address><time datetime="2019-11-21T00:16:00+00:00">21 Nov 2019, 00:16</time> by <a rel="author">V.M.</a></address>
      <p><b>Viorica Dăncilă a anunțat miercuri seară, într-o intervenție telefonică la Antena 3, că PSD va depune săptămâna viitoare, în Parlament, o moțiune simplă împotriva ministrului de Finanțe Florin Cîțu, pentru a da explicații cu privire la creșterea euro.</b><br/><br/>„La începutul săptămânii viitoare vom depune o moțiune simplă pentru domnul Cîțu în Senatul României, având în vedere creșterea euro, creștere care îi afectează pe români”, a anunțat Viorica Dăncilă, potrivit Mediafax.<br/><br/>Cursul de schimb al monedei naționale a atins miercuri al treilea minim istoric la rând în raport cu euro, fiind cotat de către Banca Națională a României (BNR) la 4,7776 lei/euro, de la 4,7759 lei în sedința de marți și 4,7729 în cea de luni. Deprecierea față de ședința precedentă este de 0,04%.<br/><br/>Minimul semnificativ anterior evoluției din ultima perioadă, de 4,7648 lei/euro a fost atins în data de 25 ianuarie, la câteva săptămâni după adoptarea OUG 114/2018.<br/><br/>Leul a avut o tendinţă de depreciere faţă de euro în ultimele două luni şi jumătate, mai precis începând cu luna septembrie, scăderea fiind de circa 5 bani în perioada analizată.<br/><br/>Banca Națională a României se așteaptă la o acomodare lentă a monedei naționale în raport cu poziția economiei, a declarat marți, pentru Mediafax, Dan Suciu, purtător de cuvânt al BNR.</p>
    </article>
  </body>
</html>