<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/snajderu-bas-dosadno-u-penziji-mogao-sam-da-budem-kao-mesi-i-kristijano/343076"/>
    <meta property="og:site_name" content="MozzartSport"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Snajderu baš dosadno u penziji: Mogao sam da budem kao Mesi i Kristijano"/>
    <meta property="og:description" content="Ali, taj sladak život kriv je za sve..."/>
  </head>
  <body>
    <article>
      <h1>Snajderu baš dosadno u penziji: Mogao sam da budem kao Mesi i Kristijano</h1>
      <h2>Ali, taj sladak život kriv je za sve...</h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>Šta bi bilo kad bilo, omiljena zabava dokonih ljudi. Penzija je, izgleda, teško pala i <b>Vesliju Snajderu</b>, pa ne samo što je očas posla nabacio desetak kilograma viška, nego je već krenuo s pričama “eh, kakav sam ja mogao igrač da budem”.</p>
      <p>Možda je mogao <b>Vesli</b> i više, a nije malo ni osvojio, titule u Holandiji, Španiji, Italiji, Turskoj, ima tu i ona Liga šampiona sa Interom. Reklo bi se da baš nema za čim da žali. A, opet veruje <b>Snajder</b> da je mogao mnogo više. Da je mogao da bude najbolji među najboljima!</p>
      <p>Krivica je, kako to obično biva, u tome što je voleo život i mimo onog na terenu.<br/>“<b>Mogao sam da budem u istoj ravni sa Mesijem i Ronaldom da sam bio 100 odsto posvećem fudbalu. Znam to sigurno. Ali, nisam to želeo i ne žalim zbog toga. Nije da nisam to mogao, nego prosto, nisam želeo da to činim. Uživao sam u karijeri onakvoj kakva je bila, uživao sam na terenu i van njega. Osvojio sam sve što se osvojiti može na klupskom nivou, pa nemam za čim da žalim. Uvek sam bio timski igrač i uspeh tima mi je bio na prvom mestu</b>”, tvrdi <b>Snajder</b>.</p>
      <p>Tvrdi da ne žali ni za čim, a opet... Kao da mu nešto nije potaman.<br/>“<b>Ljudi mi i dalje prilaze i govore mi da sam 2010. zaslužio Zlatnu loptu, ali uvek im kažem da mi je osvajanje Lige šampiona mnogo draže od toga. Naravno, to priznanje bi bila šlag na torti, ali zadovoljan sam i time što mi ljudi govore da sam ga zaslužio</b>”, kaže <b>Snajder</b>.</p>
      <p>Pa, da li vam deluje da je baš toliko zadovoljan učinjenim?</p>
      <figure>
        <img src="https://mozzartsport.com/upload/CKEditor/21.11.2019/43.jpg"/>
      </figure>
      <p><b>Foto:</b> <i>Reuters</i></p>
    </article>
  </body>
</html>