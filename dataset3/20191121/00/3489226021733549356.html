<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/entos-twn-ypoyrgikwn-kathhkontwn-h-miza-gia-ton-tzabara"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Εντός των υπουργικών καθηκόντων η μίζα για τον Τζαβάρα"/>
    <meta property="og:description" content="Κατά της συνταγματικής διάκρισης της δωροληψίας από τα υπουργικά καθήκοντα τάχθηκε ο εισηγητής της ΝΔ για τη Συνταγματική Αναθεώρηση, Κ. Τζαβάρας, στην Ολομέλεια, υποστηρίζοντας ότι η παθητική δωροδοκία από μέλος της κυβέρνησης τελείται όχι επ’ ευκαιρία αλλά στο πλαίσιο των υπουργικών του καθηκόντων."/>
  </head>
  <body>
    <article>
      <h1>Εντός των υπουργικών καθηκόντων η μίζα για τον Τζαβάρα</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Άγγελος Προβολισιάνος</a></address>
      <h4>Κατά της συνταγματικής διάκρισης της δωροληψίας από τα υπουργικά καθήκοντα τάχθηκε ο εισηγητής της ΝΔ για τη Συνταγματική Αναθεώρηση, Κ. Τζαβάρας, στην Ολομέλεια, υποστηρίζοντας ότι η παθητική δωροδοκία από μέλος της κυβέρνησης τελείται όχι επ’ ευκαιρία αλλά στο πλαίσιο των υπουργικών του καθηκόντων.</h4>
      <p>Κατά τη συζήτηση στην <b>Ολομέλεια</b> που αφορά -μεταξύ άλλων- την αναθεώρηση του διαβόητου άρθρου 86 για την ποινική ευθύνη υπουργών, ο εισηγητής της πλειοψηφίας επιχειρηματολόγησε για τους λόγους που το κόμμα του αρνείται να ψηφίσει την <b>ερμηνευτική δήλωση</b> του <b>ΣΥΡΙΖΑ </b>για το συγκεκριμένο άρθρο του Συντάγματος σύμφωνα με την οποία η δωροληψία διαχωρίζεται από τα υπουργικά καθήκοντα και θεωρείται αδίκημα επ' ευκαιρίας αυτών.</p>
      <p><i>«Εδώ υπάρχει μόνο ένα ζήτημα: Ή δεχόμαστε -όπως λέει η νομολογία- ότι η παθητική δωροδοκία είναι αδίκημα που στη νομοτυπική του μορφή προϋποθέτει ότι ο δράστης πρέπει την ενέργεια ή την παράλειψη να την εκδηλώνει κατά την άσκηση των καθηκόντων του. Γιατί αν δεν την εκδηλώνει κατά την άσκηση των καθηκόντων του, τότε δεν είναι δωροδοκία. Τότε, η πράξη αυτή είναι ποινικά αδιάφορη. Και το ερώτημα που απευθύνω και σε εσάς (σ.σ. βουλευτές του ΣΥΡΙΖΑ) και στον κ. Τσίπρα: Τι θέλετε; Θέλετε να δημιουργήσετε μια ερμηνευτική δήλωση με την οποία και το αυτονόητο θα λέτε και θα μας οδηγείτε στη σκέψη ότι όσα αδικήματα ποινικής δωροδοκίας διαπράττονται κατά την άσκηση των υπουργικών καθηκόντων δεν είναι αξιόποινες πράξεις; Αυτό θέλετε; Εγώ πιστεύω ότι δεν θέλετε αυτό. Μάχεστε για να μην υπάρξει περίπτωση εγκλημάτων που θα οδηγηθούν σε ατιμωρησία»</i>, είναι το σημείο της τοποθέτησης του <b>Κ. Τζαβάρα</b> που αποτυπώνει ανάγλυφα τη θέση της κυβερνητικής πλειοψηφίας πως κανένα μέλος της κυβέρνησης <b>δεν διαπράττει το αδίκημα της παθητικής δωροδοκίας</b> επ’ ευκαιρία των υπουργικών του καθηκόντων αλλά τελείται στα πλαίσια αυτών.</p>
      <p>Προηγουμένως, ο εισηγητής της ΝΔ υποστήριξε ότι <b>δεν υπάρχει αμιγής ποινική ευθύνη στους υπουργούς</b> γιατί είναι αδύνατο να στεγανοποιηθεί από την υπουργική δράση η τυχόν ποινική ευθύνη υπουργού, υφυπουργού ή πρωθυπουργού. Πρόσθεσε δε ότι δεν θα ήταν δυνατό ο<b> ποινικοσυνταγματικός νομοθέτης</b> να κάνει πρόβλεψη ποινικού αδικήματος κατά την έννοια που το <b>επιχειρεί η ερμηνευτική δήλωση</b></p>
      <p>Επίσης, έκανε λόγο για <i>«περίεργη πρεμούρα που αποτελεί υποχώρηση στις αντιδημοκρατικές και αντιπολιτικές φωνές»</i> την οριοθέτηση που επιδιώκει η αξιωματική αντιπολίτευση με την εν λόγω ερμηνευτική δήλωση. Μάλιστα, ο Κ. Τζαβάρας επικαλέστηκε και το <b>άρθρο 235 του Ποινικού Κώδικα </b>σύμφωνα με το οποίο η δωροληψία που διαπράττεται από τον εκάστοτε δημόσιο υπάλληλο τελείται κατά την άσκηση των καθηκόντων του. <i>«Η ίδια η διάταξη μας βάζει στο μυαλό ότι δεν μπορεί να υπάρξει άλλη πρόβλεψη όχι μόνο στον Ποινικό κώδικα αλλά και στο Σύνταγμα που να θεωρεί ότι η δωροληψία είναι άλλο ποινικό αδίκημα εκτός από εκείνο που διαπράττεται όταν ο δράστης παίρνει δώρα για ενέργεια ή παράλειψη που έχει σχέση με τα καθήκοντά του», </i>ανέφερε. </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>