<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699451/%D9%86%D9%85%D8%A7%DB%8C%D9%86%D8%AF%D9%87-%D8%A2%D9%85%D8%B1%DB%8C%DA%A9%D8%A7-%D8%A7%DB%8C%D8%B1%D8%A7%D9%86-%D8%AA%D8%B9%D9%87%D8%AF%D8%A7%D8%AA-%D9%BE%D8%A7%D8%AF%D9%85%D8%A7%D9%86%DB%8C%E2%80%8C%D8%A7%D8%B4-%D8%B1%D8%A7-%D8%B2%DB%8C%D8%B1-%D9%BE%D8%A7-%DA%AF%D8%B0%D8%A7%D8%B4%D8%AA%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="نماینده آمریکا: ایران تعهدات پادمانی‌اش را زیر پا گذاشته است"/>
    <meta property="og:description" content="نماینده آمریکا در شورای حکام آژانس بین‌المللی انرژی اتمی ایران را به زیر پا گذاشتن تعهدات پادمانی‌اش متهم کرد."/>
  </head>
  <body>
    <article>
      <h1>نماینده آمریکا: ایران تعهدات پادمانی‌اش را زیر پا گذاشته است</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039287_356.jpg"/>
      </figure>
      <p>نماینده آمریکا در شورای حکام آژانس بین‌المللی انرژی اتمی ایران را به زیر پا گذاشتن تعهدات پادمانی‌اش متهم کرد.</p>
      <p>به گزارش ایلنا به نقل از پایگاه اینترنتی آژانس بین‌المللی انرژی اتمی، «جکی ولکات»، نماینده آمریکا در شورای حکام این آژانس، امروز -‌پنج‌شنبه- طی بیانیه‌ای در شورای حکام ایران را متهم به زیر پا گذاشتن تعهدات پادمانی‌اش کرد. </p>
      <p>در این بیانیه آمده است: «شورای حکام اکنون دریافته که مسئله هسته‌ای ایران چه ابعاد نگران‌کننده‌ای دارد. این‌که ایران در یک سال گذشته نتوانسته درباره فعالیت‌های هسته‌‌ای خود شفاف‌سازی کند، بسیار مایه نگرانی است. همچنین این‌که مواد و فعالیت‌های هسته‌ای اعلام‌نشده‌ای در ایران وجود دارد که باعث نگرانی عمیق ماست.»</p>
      <p>ولکات طی این بیانیه مدعی شد: «بار دیگر شورای حکام با شواهد جدیدی از بی‌اعتنایی احتمالی ایران به تعهدات پادمانی‌اش روبرو شده است.»</p>
      <p>وی همچنین مدعی ادامه تبعیت نکردن ایران از تعهداتش شد و آن را غیرقابل قبول و مستحق تشدید موضوع از سوی شورای حکام دانست.</p>
      <p>ولکات در ادامه اظهارات بی‌اساس خود مدعی شد: «هیچ دلیل مشروعی برای ازسرگیری غنی‌سازی اورانیوم ایران در تاسیسات فردو وجود ندارد؛ ایران باید به سرعت این اقدامات را بازگرداند. جامعه بین‌المللی باید یک‌صدا تاکید کند که ایران به سرعت این گام‌های پرتنش را بازگرداند.»</p>
    </article>
  </body>
</html>