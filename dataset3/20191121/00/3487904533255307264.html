<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/pos-pistevi-olimpiakos-pos-kivernisi-mpori-na-allaxi-tin-epo"/>
    <meta property="og:site_name" content="Metrosport.gr"/>
    <meta property="article:published_time" content="2019-11-21T00:30:00+00:00"/>
    <meta property="og:title" content="Πώς πιστεύει ο Ολυμπιακός πως η κυβέρνηση μπορεί να αλλάξει την ΕΠΟ;"/>
    <meta property="og:description" content="Με επιστολή του στη «Μ» ο Στέλιος Γρηγοριάδης γράφει για τις κωμικές καταγγελίες του Ολυμπιακού που έχουν κουράσει μέχρι και τους οπαδούς του"/>
  </head>
  <body>
    <article>
      <h1>Πώς πιστεύει ο Ολυμπιακός πως η κυβέρνηση μπορεί να αλλάξει την ΕΠΟ;</h1>
      <h2>Με επιστολή του στη «Μ» ο Στέλιος Γρηγοριάδης γράφει για τις κωμικές καταγγελίες του Ολυμπιακού που έχουν κουράσει μέχρι και τους οπαδούς του</h2>
      <address><time datetime="2019-11-21T00:30:00+00:00">21 Nov 2019, 00:30</time> by <a rel="author">Στέλιος  Γρηγοριάδης</a></address>
      <p>Aγαπητή Metrosport, <br/><br/>Το θέμα των κωμικών καταγγελιών του Ολυμπιακού έχει κουράσει κάθε νοήμονα άνθρωπο, ακόμη και τους αξιοπρεπείς οπαδούς του ίδιου του Ολυμπιακού, που πιστεύω ότι είναι οι περισσότεροι. Κι αυτούς δεν τους έχει απλώς κουράσει, τους έχει ενοχλήσει. Γιατί, ενώ ξέρουν ότι ο Ολυμπιακός δεν έχει κανένα δικαίωμα να νιώθει αδικημένος, βλέπουν τον Μαρινάκη και τα εξαπτέρυγά του να μικραίνουν τον σύλλογο με τις βλακώδεις, υποκριτικές διαμαρτυρίες τους.</p>
      <p>Από την άλλη πλευρά, όσο περνούν οι μέρες τόσο πιο ατυχείς αποδεικνύονται, επί της ουσίας, οι προσπάθειες της ΠΑΕ Ολυμπιακός να κάνει τη μέρα νύχτα. Και είναι νομοτελειακά ατυχείς, διότι δεν έχουν κανένα νόημα, κανέναν προσανατολισμό και κανένα λογικό υπόβαθρο.</p>
      <p>Πέρα από τη διαπίστωση στην οποία θα καταλήξει κανείς ότι ο Ολυμπιακός είναι η πιο ευνοημένη ομάδα μέχρι στιγμής φέτος από τη διαιτησία και τις ανοησίες που έγιναν στη χρήση του VAR, άρα είναι ο τελευταίος που δικαιούται να διαμαρτύρεται, εύκολα μπορεί να σκεφτεί το εξής απλό: Ο Ολυμπιακός καταγγέλλει την ΕΠΟ και τη διαιτησία. Μάλιστα. Ως προς την ΕΠΟ ποιος μπορεί να επέμβει για να αλλάξει τη σύνθεση του διοικητικού συμβουλίου της; Ο Αυγενάκης; Οχι. Ο Μητσοτάκης; Οχι. Η FIFA και η UEFA; Οχι. Προς τι, λοιπόν, η προσφυγή στην κυβέρνηση και στις υπερεθνικές ποδοσφαιρικές ομοσπονδίες; Πολύ απλά, δεν είναι δική τους αρμοδιότητα να αποδομήσουν τη σημερινή ΕΠΟ και να την αλλάξουν.</p>
      <p>Ως προς τη διαιτησία, από ποιον ελέγχεται η διαιτησία; Από την ΕΠΟ; Οχι βέβαια. Ούτε καν στην ΚΕΔ, που είναι δική της επιτροπή, μπορεί να κάνει κουμάντο η ΕΠΟ. Κουμάντο κάνουν οι “επίτροποι”. Δηλαδή η FIFA και η UEFA. Με “αρχιεπίτροπο” στην Ελλάδα τον διορισμένο από αυτές Μέλο Περέϊρα. Από πού κι ως πού, λοιπόν, να παρέμβουν ο Μητσοτάκης, ή ο Αυγενάκης, ή και οι διεθνείς ομοσπονδίες για να αλλάξουν την ΚΕΔ και τον Περέϊρα; Οι μεν δεν έχουν καμία αρμοδιότητα και οι δε θα είναι σα να αποδέχονται ότι όντως... αδικείται κατάφωρα ο Ολυμπιακός και ότι αυτό είναι καθαρά ευθύνη του δικού τους, του Περέϊρα!</p>
      <p>Συμπέρασμα: Κανένα νόημα δεν έχουν οι αστείες καταγγελίες του Ολυμπιακού. Μόνο για τη δημιουργία εντυπώσεων έγιναν, μην τυχόν και εξασφαλίσει ευνοϊκή μεταχείριση στη συνέχεια της σεζόν.</p>
      <p>Στέλιος Γρηγοριάδης</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/etimazan-souper-kompina-tous-epiasan-me-ti-gida-stin-plati"/>
        <a href="http://www.metrosport.gr/article/mpravo-ston-fereira-mono-ofeli-tha-echi-apo-tis-anichtes-proponisis"/>
        <a href="http://www.metrosport.gr/article/tis-kakomiras-teriazi-ston-paok-kiriakos-papadopoulos"/>
        <a href="http://www.metrosport.gr/article/to-didimo-tha-metaniosi-pikra-gia-ti-sigkalipsi-pou-parechi"/>
        <a href="http://www.metrosport.gr/article/thriamvos-tou-stefanou-tsitsipa-pigi-empnefsis-gia-tous-ellines"/>
        <a href="http://www.metrosport.gr/article/mpravo-ston-fereira-mono-ofeli-tha-echi-paok"/>
      </related>
    </article>
  </body>
</html>