<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200191"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="আপাতত পাঁচ"/>
    <meta property="og:description" content="চলতি বছরেই জনপ্রিয় সংগীতশিল্পী ফেরদৌস ওয়াহিদ ঘোষণা দিয়েছেন শিগগিরই গান থেকে অবসর নেবেন তিনি। হাতে থাকা নতুন ২২টি গানের কাজ শেষ হলেই আর কোনোদিন নতুন গান নিয়ে দর্শকের সামনে আসবেন না। ফেরদৌস ওয়াহিদ জানান, চলতি বছরের শেষপ্রান্তে ২২টি গানের কাজ শেষ হবে। গানগুলো শেষ করার উদ্দেশ্যে গতকাল থেকে বিক্রমপুরের শ্রীনগরের আশেপাশে আপাতত পাঁচটি গানের মিউজিক ভিডিও নির্মাণের কাজ শুরু করেছেন। নির্মাণ করছেন তিনি নিজেই। এই পাঁচটি গানই লেখা ও সুর করা ফেরদৌস ওয়াহিদের নিজের। বাকি ১৭টি গানের সুরও তার করা। সবক’টি গানের সংগীতায়োজন করেছেন মোশাররফ আজমী। ফেরদৌস ওয়াহিদ জানান, আগামী ৭ই ডিসেম্বর পর্যন্ত তিনি এই পাঁচটি গানের মিউজিক ভিডিও নির্মাণ নিয়ে ব্যস্ত থাকবেন। এরপর কিছুদিনের বিরতি নিয়ে বাকি গানগুলোর কাজ শেষ করবেন। চলতি বছরেই সংগীত জগতে তার পথচলা শেষ হতে চলেছে বলে জানান ফেরদৌস ওয়াহিদ। তাহলে কী এরপর আর নতুন কোনো গানে, স্টেজ শোতে আর দেখা যাবে না আপনাকে? জবাবে ফেরদৌস ওয়াহিদ বলেন, ২০১৯ সালই হতে যাচ্ছে আমার নতুন গান, স্টেজ শো জীবনের শেষ বছর। সত্যি বলতে কী একটি বয়সে এসে সংগীতশিল্পীরা আর গাইতে পারেন না। তাই শ্রোতা-দর্শকরা ছুঁড়ে ফেলার আগেই বিদায় নিচ্ছি।…"/>
  </head>
  <body>
    <article>
      <h1>আপাতত পাঁচ</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">স্টাফ রিপোর্টার</a></address>
      <p>চলতি বছরেই জনপ্রিয় সংগীতশিল্পী ফেরদৌস ওয়াহিদ ঘোষণা দিয়েছেন শিগগিরই গান থেকে অবসর নেবেন তিনি। হাতে থাকা নতুন ২২টি গানের কাজ শেষ হলেই আর কোনোদিন নতুন গান নিয়ে দর্শকের সামনে আসবেন না। ফেরদৌস ওয়াহিদ জানান, চলতি বছরের শেষপ্রান্তে ২২টি গানের কাজ শেষ হবে। গানগুলো শেষ করার উদ্দেশ্যে গতকাল থেকে বিক্রমপুরের শ্রীনগরের আশেপাশে আপাতত পাঁচটি গানের মিউজিক ভিডিও নির্মাণের কাজ শুরু করেছেন। নির্মাণ করছেন তিনি নিজেই। এই পাঁচটি গানই লেখা ও সুর করা ফেরদৌস ওয়াহিদের নিজের। বাকি ১৭টি গানের সুরও তার করা। সবক’টি গানের সংগীতায়োজন করেছেন মোশাররফ আজমী।</p>
      <p>ফেরদৌস ওয়াহিদ জানান, আগামী ৭ই ডিসেম্বর পর্যন্ত তিনি এই পাঁচটি গানের মিউজিক ভিডিও নির্মাণ নিয়ে ব্যস্ত থাকবেন। এরপর কিছুদিনের বিরতি নিয়ে বাকি গানগুলোর কাজ শেষ করবেন। চলতি বছরেই সংগীত জগতে তার পথচলা শেষ হতে চলেছে বলে জানান ফেরদৌস ওয়াহিদ। তাহলে কী এরপর আর নতুন কোনো গানে, স্টেজ শোতে আর দেখা যাবে না আপনাকে? জবাবে ফেরদৌস ওয়াহিদ বলেন, ২০১৯ সালই হতে যাচ্ছে আমার নতুন গান, স্টেজ শো জীবনের শেষ বছর। সত্যি বলতে কী একটি বয়সে এসে সংগীতশিল্পীরা আর গাইতে পারেন না। তাই শ্রোতা-দর্শকরা ছুঁড়ে ফেলার আগেই বিদায় নিচ্ছি। আশা করছি আমার ভক্তরা যেন তাতে কোনো কষ্ট না পান। কারণ আমি সম্মান থাকতেই বিদায় নিতে চাচ্ছি। কিন্তু এরপরও যদি কেউ আমাকে দিয়ে স্টেজ শো করাতে চান তাহলে শো প্রতি আমাকে পাঁচ লাখ টাকা দিতে হবে। সেই টাকা আমি অসহায় গরিবদের জন্য ওয়াহিদ ফাউণ্ডেশনে জমা রাখবো। গরিব অসহায়দের জন্য সেই টাকা ব্যয় করবো। এক গ্লাস কোকাকোলা খাওয়ার চেয়ে আমার কাছে এক গ্লাস ঝর্ণার পানি খাওয়ার মধ্যে ভীষণ তৃপ্তি আছে। ফেরদৌস ওয়াহিদ বর্তমানে যে পাঁচটি গান নির্মাণ নিয়ে ব্যস্ত আছেন সেগুলো হচ্ছে- ‘তুমি আমার জীবন’, ‘পাপী’, ‘ওগো আমার ময়না’, ‘চলার পথে’ ও ‘মইরা গেলে’। এই পাঁচটিসহ বাকি ১৭টি গান চলতি বছরের শেষপ্রান্তে ওয়াহিদ মুভিজের ইউটিউব চ্যানেলে প্রকাশ হবে বলে জানান ফেরদৌস ওয়াহিদ। এদিকে ওয়াহিদ মুভিজ প্রযোজিত ফেরদৌস ওয়াহিদ পরিচালিত ‘দুর্ধর্ষ অভিযান’, ‘নিলাম’ ও ‘ইছামতি’ সিনেমার নির্মাণ কাজ নিয়েও ব্যস্ত আছেন এ শিল্পী। তিনটি সিনেমারই পঞ্চাশ ভাগ করে কাজ সম্পন্ন হয়েছে। অন্যদিকে আগামী ২৯শে নভেম্বর ফেরদৌস ওয়াহিদ ও তার ছেলে জনপ্রিয় সংগীতশিল্পী হাবিব ওয়াহিদ রাজধানীর বঙ্গবন্ধু আন্তর্জাতিক সম্মেলন কেন্দ্রের একই মঞ্চে সংগীত পরিবেশন করবেন।</p>
      <p>এই বিভাগের সর্বাধিক পঠিত</p>
    </article>
  </body>
</html>