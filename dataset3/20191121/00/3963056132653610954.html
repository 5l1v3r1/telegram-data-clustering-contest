<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/basket/milano_vs_efes-4877905.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Milano, primo stop interno. L'Efes passa al Forum e vola in testa alla classifica"/>
    <meta property="og:description" content="Milano stecca contro l'Efes Istanbul che espugna il Forum 76-81 e vola in testa in solitaria con otto vittorie su dieci partite di Eurolega. Si decide tutto nel finale quando dal 68 pari i turchi..."/>
  </head>
  <body>
    <article>
      <h1>Milano, primo stop interno. L'Efes passa al Forum e vola in testa alla classifica</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Marino Petrelli</a></address>
      <p>Milano stecca contro l'Efes Istanbul che espugna il Forum <b>76-81</b> e vola in testa in solitaria con otto vittorie su dieci partite di Eurolega. Si decide tutto nel finale quando dal 68 pari i turchi piazzano il parziale di 8-13 e Milano non riesce a replicare, perdendo l'imbattibilità interna in Europa. Fondamentale la percentuale dei liberi per l'Efes, il 96 per cento, con 23 su 24. <b>Pleiss 14 punti e 12 rimbalzi</b>, Larkin 17 punti. Singleton 11 punti. Per Milano, Rodriguez 11 punti e 8 assist, insieme a Micov con 10 punti.</p>
      <p>Milano rinuncia ancora agli infortunati Gudaitis e Della Valle e ritrova Moraschini nei 12. Senza Dunston, l’Efes si affida a Pleiss in quintetto e il tedesco ripaga con i primi quattro punti della partita. Singleton lo sostiene sotto canestro e i turchi sono avanti 5-9 al quarto. Milano si conferma precisa da tre (meno da due punti) come da inizio stagione, 12-9 al settimo. Si va al primo riposo con l’Olimpia avanti <b>17-16</b>. Partita in equilibrio per lunghi tratti, Sanli trova spazio sotto il canestro milanese, Scola lo imita, al 14esimo è 28-28. Larkin inventa cinque punti in fila, segna anche Beaubois per il 30-36. Milano con pazienza in attacco torna avanti 37-36. Al riposo lungo è <b>39-41</b>. </p>
      <p>L’Efes prova ad accelerare ad inizio ripresa, 49-57 con i canestri di Anderson e Micic. Milano con fatica torna al meno due, ma ancora Pleiss ritrova il 55-62. L’Olimpia si affida quasi sempre al tiro da tre, ma riesce a rimanere in scia, al 30esimo è <b>60-62</b>. Mack e Micov riportano avanti Milano 67-64 all’interno di una partita molto intensa. Si segna poco, Milano sembra stanca, al 37esimo è 68-68. L'Efes non sbaglia un tiro libero e ritrova il 68-73, Messina chiama time out e ridisegna il quintetto. Nedovic segna da tre poi commette il quinto fallo, Simon segna un solo libero per il 71-77. Rodriguez mette la tripla del 74-77, poi sbaglia quella del pareggio. Larkin non sbaglia i liberi, finisce <b>76-81</b> e l'Efes vola in testa in Eurolega. Milano non demerita ed esce tra gli applausi del Forum. </p>
      <footer>© RIPRODUZIONE RISERVATA</footer>
    </article>
  </body>
</html>