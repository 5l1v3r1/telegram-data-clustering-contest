<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200270"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="শুধু গোলাপি বলেই সমাধান দেখছেন না দ্রাবিড়"/>
    <meta property="og:description" content="সাবেক ভারতীয় অধিনায়ক রাহুল দ্রাবিড় মনে করেন শুধু দিবা-রাত্রির টেস্ট দিয়ে দর্শক ধরে রাখা সম্ভব নয়। ভারতের জাতীয় ক্রিকেট একাডেমির প্রধান বলেন, ‘শুধুমাত্র গোলাপি বল ব্যবহার করাই ভারতে টেস্ট ক্রিকেটের নব জাগরণের জন্য যথেষ্ট নয়। হ্যাঁ, এটা (গোলাপি) অবশ্যই অন্যতম একটি নিয়ামক। তবে আমরা যদি শিশিরের প্রভাবটা নিয়ন্ত্রণ করতে পারি, কেবল তখনই গোলাপি বলের টেস্ট ভারতের নিয়মিত চিত্র হতে পারে। তবে শিশিরের কারণে বোলারদের জন্য এই টেস্ট কঠিন হয়ে পড়বে।’ কলকাতার ইডেন গার্ডেন্সে দিবা-রাত্রির টেস্ট উপলক্ষে প্রথম চারদিনের সব টিকিট বিক্রি হয়ে গেছে। দ্রাবিড় শুধু খেলার মান নয় বরং স্টেডিয়ামের মান বাড়ানোর বিষয়ে বলেন, ‘আমাদের এটাও দেখতে হবে কেনো টেস্ট ক্রিকেট দর্শকপ্রিয়তা হারাচ্ছে। কোন সমস্যা দর্শকদের অনাগ্রহের সৃষ্টি করছে। এর মধ্যে স্টেডিয়ামের সুযোগ-সুবিধার দিকটি চলে আসে। স্টেডিয়ামে বসার ব্যবস্থা, গাড়ি পার্কিং, টয়লেট- এসব বিষয় ঠিকঠাক থাকলে আরও বেশি দর্শক টানা সম্ভব।’ ভারতীয়দের ক্রিকেটিয় ক্যালেন্ডার নিয়ে দ্রাবিড় আরো বলেন, ‘অস্ট্রেলিয়া-ইংল্যান্ডে টেস্ট ম্যাচেও অনেক দর্শক হয়। কারণ, তাদের টেস্ট ক্রিকেটের ক্যালেন্ডার আছে। তারা বছরখানেক আগে থেকেই…"/>
  </head>
  <body>
    <article>
      <h1>শুধু গোলাপি বলেই সমাধান দেখছেন না দ্রাবিড়</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">স্পোর্টস ডেস্ক</a></address>
      <p>সাবেক ভারতীয় অধিনায়ক রাহুল দ্রাবিড় মনে করেন শুধু দিবা-রাত্রির টেস্ট দিয়ে দর্শক ধরে রাখা সম্ভব নয়। ভারতের জাতীয় ক্রিকেট একাডেমির প্রধান বলেন, ‘শুধুমাত্র গোলাপি বল ব্যবহার করাই ভারতে টেস্ট ক্রিকেটের নব জাগরণের জন্য যথেষ্ট নয়। হ্যাঁ, এটা (গোলাপি) অবশ্যই অন্যতম একটি নিয়ামক। তবে আমরা যদি শিশিরের প্রভাবটা নিয়ন্ত্রণ করতে পারি, কেবল তখনই গোলাপি বলের টেস্ট ভারতের নিয়মিত চিত্র হতে পারে। তবে শিশিরের কারণে বোলারদের জন্য এই টেস্ট কঠিন হয়ে পড়বে।’ কলকাতার ইডেন গার্ডেন্সে দিবা-রাত্রির টেস্ট উপলক্ষে প্রথম চারদিনের সব টিকিট বিক্রি হয়ে গেছে।</p>
      <p>দ্রাবিড় শুধু খেলার মান নয় বরং স্টেডিয়ামের মান বাড়ানোর বিষয়ে বলেন, ‘আমাদের এটাও দেখতে হবে কেনো টেস্ট ক্রিকেট দর্শকপ্রিয়তা হারাচ্ছে। কোন সমস্যা দর্শকদের অনাগ্রহের সৃষ্টি করছে। এর মধ্যে স্টেডিয়ামের সুযোগ-সুবিধার দিকটি চলে আসে।</p>
      <p>স্টেডিয়ামে বসার ব্যবস্থা, গাড়ি পার্কিং, টয়লেট- এসব বিষয় ঠিকঠাক থাকলে আরও বেশি দর্শক টানা সম্ভব।’ ভারতীয়দের ক্রিকেটিয় ক্যালেন্ডার নিয়ে দ্রাবিড় আরো বলেন, ‘অস্ট্রেলিয়া-ইংল্যান্ডে টেস্ট ম্যাচেও অনেক দর্শক হয়। কারণ, তাদের টেস্ট ক্রিকেটের ক্যালেন্ডার আছে। তারা বছরখানেক আগে থেকেই ডিসেম্বরে বক্সিং ডে টেস্ট কিংবা জুলাইতে লর্ডস টেস্টের প্রস্তুতি নিতে পারে। ভারতেও এখন এমনটা করার সময় এসে গেছে।’</p>
      <p>এই বিভাগের সর্বাধিক পঠিত</p>
    </article>
  </body>
</html>