<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/benessere/salute-e-prevenzione/2019/11/21/benefici-hug-therapy-abbraccio"/>
    <meta property="og:site_name" content="VANITY FAIR"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="I benefici di abbracciare un peluche (da adulti)"/>
    <meta property="og:description" content="Si chiama Hug Therapy ed è la terapia dell’abbraccio. Aiuta a sentirsi bene, a liberarsi da stress e angosce e a vivere meglio. Ecco perché"/>
  </head>
  <body>
    <article>
      <h1>I benefici di abbracciare un peluche (da adulti)</h1>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://www.vanityfair.it/author/aaltomare" target="_blank">Angela Altomare</a></address>
      <p>
        <b>Si chiama Hug Therapy ed è la terapia dell’abbraccio. Aiuta a sentirsi bene, a liberarsi da stress e angosce e a vivere meglio. Ecco perché</b>
      </p>
      <p>Da bambini abbiamo avuto tutti un peluche che abbracciavamo nei momenti di sconforto o quando avevamo bisogno di sentirci protetti. Continuare a farlo da adulti potrebbe avere innumerevoli vantaggi. Aiuta a rafforzare l’autostima e a tenere alla larga agitazione e stress. La conferma arriva da una ricerca condotta qualche anno fa dall’Università di Amsterdam e pubblicata su <i>Psychological Science</i>, la rivista journal dell’<i>Association for Psychological Science</i>. I ricercatori olandesi ha dimostrato che la <b>Hug Therapy</b> o <b>terapia dell’abbraccio</b>, aiuta a dominare ansie e depressione e contribuisce a renderci mentalmente più forti.</p>
      <p>  Ecco perché nel Nord Europa è diventata una vera e propria tendenza e pian piano si sta diffondendo anche da noi. A Milano da poco ha addirittura aperto il primo negozio interamente dedicato ai peluche per grandi e piccini, ispirato alla <a href="https://www.facebook.com/BIANCOLATTE-47530962443/?__tn__=K-R&amp;eid=ARA974-O1re3Fyu6oBuhH_O-BYr83QIAE-9PfVzQuqM7Wu7XvaumzAQlg5Az7hyY4aN9lb8KDhDYH7aW&amp;fref=mentions"><b>Hug Therapy: Biancolatte Hugs</b></a>.</p>
      <p>«Come esseri umani, necessitiamo del contatto da parte dei nostri simili. In mancanza di relazioni umane sufficientemente intime e di fiducia tale da poter chiedere un abbraccio, o nel momento in cui abbiamo bisogno di un abbraccio possiamo ricorrere a dei sostituti affettivi come i peluche» commenta <a href="https://www.rachelebindi.it/"><b>Rachele Bindi</b></a>, psicologa psicoterapeuta. «Anche gli adulti, infatti, possono avere bisogno di un “distressor”, di un oggetto transizionale rinnovato, che riporti alla loro psiche le emozioni confortanti dell’infanzia lontana dalle responsabilità e dalle aspettative. Il bisogno di contatto infatti non scompare con l’avanzare dell’età» prosegue l’esperta.</p>
      <p><b>FAVORISCE IL BENESSERE EMOTIVO</b><br/>«Tutte le persone in equilibrio amano essere abbracciate e non soltanto per la sensazione di calore che si prova» precisa l’esperta. La ragione infatti è più profonda. «L’abbraccio influenza tutto il corpo nella sua interezza. Un abbraccio che arrivi al momento giusto può aiutarci, nella sua banalità, ad affrontare istanze emozionali e a vedere più chiaramente la vita affrontandola con maggiore forza» spiega la psicologa Rachele Bindi. «Pensiamo al momento dei saluti in aeroporto o in stazione ci rendiamo conto di quanto l’abbraccio venga naturalmente usato come gesto di conforto e di rassicurazione, oltre che di sintonia emotiva tra due persone. Ogni volta che la situazione si dimostra affettivamente connotata, cioè colorata emotivamente, sia in positivo che in negativo, un abbraccio può aiutare a rilasciare la tensione, ad esprimere lo stato emotivo e a scaricare l’energia affettiva» precisa l’esperta.</p>
      <p><b>RISOLLEVA L’UMORE</b><br/>L’abbraccio aiuta a mantenere in equilibrio il sistema nervoso «Aiuta a regolare diversi ormoni tra cui la dopamina che ci dona le sensazioni di benessere, l’ossitocina, responsabile del senso di soddisfazione e la serotonina, l’ormone della felicità. Il bilanciamento di queste molecole non solo migliora l’umore, ma favorisce la salute, mantenendo il nostro corpo rilassato e la psiche in equilibrio» spiega la psicologa Rachele Bindi.</p>
      <p><b>AIUTA A LIBERARSI DALLE TENSIONI</b><br/>«L’ossitocina, rilasciata al momento dell’abbraccio non è solo responsabile del senso di soddisfazione, ma promuove sentimenti di contentezza e riduce ansia e stress. Si tratta dello stesso ormone che viene rilasciato durante i rapporti sessuali e nel momento del parto per promuovere sentimenti di attaccamento. Un buon livello di ossitocina in circolo fa in modo che il battito cardiaco e la pressione sanguigna rimangano bassi, mantenendo sano il sistema cardiovascolare. Abbassa infatti i livelli di cortisolo, che è l’ormone legato allo stress. Quando l’ossitocina entra in circolo, il sistema nervoso si calma in relazione a quello cardiovascolare e il cervello inizia a farci sperimentare emozioni positive. L’abbassamento della pressione sanguigna influenza positivamente l’ansia. La diminuzione del cortisolo invece permette un miglioramento della qualità del sonno, facilitando anche le interazioni sociali e rinnovando il senso di appartenenza» dice l’esperta.  Ma attenzione alla durata. «Per essere efficace secondo diverse ricerche l’abbraccio deve durare almeno 20 secondi» conclude l’esperta.</p>
      <p> </p>
    </article>
  </body>
</html>