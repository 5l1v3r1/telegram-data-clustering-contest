<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699493/%D8%A7%D8%B9%D8%B6%D8%A7%DB%8C-%D9%85%D8%AC%D9%84%D8%B3-%D8%AE%D8%A8%D8%B1%DA%AF%D8%A7%D9%86-%D8%B1%D9%87%D8%A8%D8%B1%DB%8C-%D8%B9%D8%B6%D9%88-%D8%B3%D8%A7%D9%85%D8%A7%D9%86%D9%87-%D8%AB%D8%A8%D8%AA-%D8%AF%D8%A7%D8%B1%D8%A7%DB%8C%DB%8C%E2%80%8C%D9%87%D8%A7%DB%8C-%D9%85%D8%B3%D8%A6%D9%88%D9%84%D8%A7%D9%86-%D8%B4%D8%AF%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="اعضای مجلس خبرگان رهبری عضو سامانه ثبت دارایی‌های مسئولان شدند"/>
    <meta property="og:description" content="جلسه کمیسیون سیاسی، اجتماعی و فرهنگی مجلس خبرگان رهبری پنجشنبه ۳۰ آبان در قم برگزار گردید."/>
  </head>
  <body>
    <article>
      <h1>اعضای مجلس خبرگان رهبری عضو سامانه ثبت دارایی‌های مسئولان شدند</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039324_106.jpg"/>
      </figure>
      <p>جلسه کمیسیون سیاسی، اجتماعی و فرهنگی مجلس خبرگان رهبری پنجشنبه ۳۰ آبان در قم برگزار گردید.</p>
      <p>به گزارش خبرگزاری مهر، جلسه کمیسیون سیاسی، اجتماعی و فرهنگی مجلس خبرگان رهبری پنجشنبه ۳۰ آبان در قم برگزار گردید.</p>
      <p>در این جلسه که با حضور وزیر اطلاعات برگزار شد حجت‌الاسلام والمسلمین سید محمود علوی جزئیاتی از اغتشاشات اخیر را برای اعضاء تشریح کرد.</p>
      <p>همچنین در این جلسه، مصوبه شورای عالی انقلاب فرهنگی درباره عفاف و حجاب با حضور دکتر رستم وندی معاون وزیر و رئیس سازمان امور اجتماعی کشور مورد بحث و بررسی قرار گرفت.</p>
      <p>
        <b>تاکید خبرگان بر جلوگیری از فعالیت شبکه های خارجی</b>
      </p>
      <p>آیت الله خاتمی در حاشیه جلسه کمیسیون سیاسی، اجتماعی و فرهنگی مجلس خبرگان: اعضای این کمیسیون بر جلوگیری از فعالیت مجدد شبکه های خارجی در کشور را تأکید کردند.</p>
      <p>وی در حاشیه جلسه کمیسیون سیاسی، اجتماعی و فرهنگی مجلس خبرگان رهبری در قم با اشاره به نقش مخرب شبکه ها و فضای مجازی خارجی که در حوادث اخیر جنایتکارانه عمل کردند و به صراحت تخریب و اغتشاش را آموزش می دادند گفت: اعضای کمیسیون سیاسی اجتماعی و فرهنگی مجلس خبرگان تاکید کردند مسئولان اجازه فعالیت این شبکه ها از این پس ندهند.</p>
      <p>سخنگوی هیئت رئیسه مجلس خبرگان افزود: در حوادث اخیر لانه زنبور شبکه های خارجی بسته و جلوی گسترش فتنه گرفته شد به همین خاطر تحریم کنندگان ملت نگرانند که چرا این شبکه ها را بسته اند.</p>
      <p>آیت الله سید احمد خاتمی گفت: اعضای کمیسیون سیاسی، اجتماعی و فرهنگی مجلس خبرگان تاکید کردند شبکه های داخلی قدرت تامین نیازهای مردم را دارند و مسئولان باید شبکه های داخلی را تقویت کنند.</p>
      <p>سخنگوی هیئت رئیسه مجلس خبرگان با تجلیل از تدبیر و مدیریت والای رهبر انقلاب اسلامی در حوادث اخیر و بصیرت مردم که وفاداری خود به نظام اسلامی و آرمان های امام و شهیدان را بار دیگر اثبات کردند افزود: خواسته همه اعضا و هیئت رئیسه خبرگان نظارت قوی و قاطع دولت بر قیمت ها است تا در پی افزایش قیمت بنزین، قمیت کالاهای مورد نیاز مردم بالاتر نرود.</p>
      <p>آیت الله سید احمد خاتمی از حضور در میدان همه مسئولان به ویژه مسئولان امنیتی و انتظامی در حوادث اخیر قدردانی کرد و با گرامیداشت یاد شهیدان امنیت و دفاع از نظام اسلامی در این حوادث به خانواده های آنان تسلیت گفت و با آنان ابراز همدردی کرد.</p>
      <p>همچنین اعضای مجلس خبرگان رهبری عضو سامانه ثبت دارایی‌های مسئولان شدند.</p>
      <p>نمایندگان مجلس خبرگان رهبری با حضور کارشناسان مرکز آمار و فناوری اطلاعات قوه قضائیه در دفتر دبیرخانه این مجلس در قم، ضمن دریافت آموزش‌های لازم، در سامانه ثبت دارایی مسئولان جمهوری اسلامی ایران (ثنا) ثبت‌نام کردند.</p>
    </article>
  </body>
</html>