<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774198,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="רבעון שלישי במליסרון: עלייה קלה ברווח, צמיחה של 4.3% בפדיונות הקניונים"/>
    <meta property="og:description" content="הקבוצה רשמה ברבעון רווח תזרימי מתואם של 180 מיליון שקל, עלייה של 2.3% בהשוואה לרבעון המקביל. דמי השכירות נותרו כמעט ללא שינוי, על 274 מיליון שקל"/>
  </head>
  <body>
    <article>
      <h1>רבעון שלישי במליסרון: עלייה קלה ברווח, צמיחה של 4.3% בפדיונות הקניונים</h1>
      <h2>הקבוצה רשמה ברבעון רווח תזרימי מתואם של 180 מיליון שקל, עלייה של 2.3% בהשוואה לרבעון המקביל. דמי השכירות נותרו כמעט ללא שינוי, על 274 מיליון שקל</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">אורי גלאור</a></address>
      <p>יום לאחר <a href="https://www.calcalist.co.il/markets/articles/0,7340,L-3774117,00.html">פרסום וחות עזריאלי</a> מפרסמת המתחרה <a href="https://www.calcalist.co.il/stocks/home/0,7340,L-3959-323014,00.html?quote=%D7%9E%D7%9C%D7%99%D7%A1%D7%A8%D7%95%D7%9F">מליסרון</a>את הסיכום הרבעוני שלה: חברת הקניונים שבשליטת עופר השקעות (58.1%) רושמת ברבעון השלישי עלייה זניחה ב-NOI שעמד על 274 מיליון שקל, לעומת 273 מיליון שקל ברבעון המקביל. ב-NOI מנכסים זהים המצב עוד פחות מלהיב, עם ירידה של 2.3%, ל-293 מיליון שקל.</p>
      <p>בה בעת, בשורת הרווח התזרימי המתואם, ה-FFO הריאלי, נרשמת למליסרון עלייה של 2.3% ל-180 מיליון שקל. עיקר העלייה נובע מחיסכון בעלויות המימון.</p>
      <p>בסיכום תשעת החודשים הראשונים של 2019 - ה-NOI עלה ב-0.4% ל-824 מיליון שקל, ה-FFO עלה ב-2.9% ל-536 מיליון שקל.</p>
      <p>הפדיונות בקניוני הקבוצה מנכסים זהים עלן ברבעון השלישי ב-4.3% בהשוואה לרבעון המקביל. הפדיונות בשלושת הרבעונים הראשונים נרשמה עלייה של 2.8% בפדיונות הקניונים הזהים. קניון רמת אביב בלט עם עלייה של 5.6% בפדיונות בחודשים ינואר-ספטמבר.</p>
      <p>שיעור התשואה המשוקלל הנגזר מהנדל"ן להשקעה (Cap Rate) עמד על 7.06% נכון לסוף הרבעון, שיעור התפוסה הממוצע של נכסי הקניונים עמד על 98%, בנכסי המשרדים עמד שיעור התפוסה על 93%.</p>
      <p>ביולי האחרון החליט המנכ"ל הותיק של מליסרון, אבי לוי, לפרוש מתפקידו לאחר שלא הצליח להגיע לסיכומים בנוגע להסכם ההעסקה החדש שלו. לוי ביקש הלוואה לרכוש 5% ממניות החברה וסורב - הוא כיהן כמנכ"ל מליסרון מאז שנת 2011, אופיר שריד, סמנכ"ל הכספים של החברה, מונה למנכ"ל החברה במקום אבי לוי. שריד נכנס לתפקיד בתחילת חודש אוקטובר, כך שלמעשה זהו הדו"ח הכספי הראשון שפורסם שבו אופיר שריד חתום עליו כמנכ"ל החברה, אף שהרבעון המדווח היה תחת ניהולו של המנכ"ל היוצא לוי. </p>
      <p>ליאורה עופר, יו"ר מליסרון, אמרה לאחר פרסום הדוחות: "ברבעון השלישי לשנת 2019 המשיכה החברה להציג שיפור בפרמטרים הפיננסיים והתפעוליים, וזאת על רקע השינויים שעובר תחום הקמעונאות, ובכללם המגמות הנוגעות לתרבות הצריכה באמצעות האינטרנט. החברה ממשיכה לפעול להשבחת מרכזי המסחר והקניונים שבבעלות הקבוצה ובד בבד מחזקים את תחום המשרדים. אנו מאמינים כי נתוני הצמיחה העקביים שהחברה מציגה הם העדות הטובה ביותר לאיכות נכסי החברה ולביקוש הגבוה להם".</p>
      <figure>
        <img src="https://images1.calcalist.co.il/PicServer3/2017/12/25/782271/1NL.jpg"/>
        <figcaption>ליאורה עופר בעלת השליטה ויו"ר מליסרון <br/>צילום: עמית שעל</figcaption>
      </figure>
    </article>
  </body>
</html>