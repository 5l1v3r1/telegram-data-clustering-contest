<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774132,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ירידות קלות בנעילה בוול סטריט; מחיר הנפט קפץ ב-2.8%"/>
    <meta property="og:description" content="המדדים איבדו 0.2%; צ'ארלס שוואב קפצה ב-7.3% אחרי דיווחים על מגעים לרכישת המתחרה טי.די. אמריטרייד - שנסקה ב-17%; קמהדע הישראלית ניתרה ב-14%; על רקע השקעה של קרן פימי"/>
  </head>
  <body>
    <article>
      <h1>ירידות קלות בנעילה בוול סטריט; מחיר הנפט קפץ ב-2.8%</h1>
      <h2>המדדים איבדו 0.2%; צ'ארלס שוואב קפצה ב-7.3% אחרי דיווחים על מגעים לרכישת המתחרה טי.די. אמריטרייד - שנסקה ב-17%; קמהדע הישראלית ניתרה ב-14%; על רקע השקעה של קרן פימי</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">מיקי גרינפלד ושיר רייטר</a></address>
      <p><b>דיווח שוטף מהשווקים המובילים בעולם: העדכונים החשובים, המניות הבולטות, אגרות החוב, ועדכוני האנליסטים</b> <a href="https://www.calcalist.co.il/markets/articles/javascript:var%20x=txt_link(%22stock%22,%2211111032%22,%22%22,%22%22)">ניקיי</a> <a href="https://www.calcalist.co.il/stocks/home/0,7340,L-3961-11111200,00.html?quote=%D7%A9%D7%A0%D7%92%D7%97%D7%90%D7%99">שנגחאי</a> <a href="https://www.calcalist.co.il/stocks/home/0,7340,L-3961-11111033,00.html?quote=%D7%94%D7%90%D7%A0%D7%92%20%D7%A1%D7%A0%D7%92">האנג סנג</a> <a href="https://www.calcalist.co.il/stocks/home/0,7340,L-3961-11111030,00.html?quote=DAX%2030">דאקס</a> <a href="https://www.calcalist.co.il/stocks/home/0,7340,L-3961-11111036,00.html?quote=CAC%2040">קאק</a> <a href="https://www.calcalist.co.il/stocks/home/0,7340,L-3961-11111031,00.html?quote=FTSE%20100">פוטסי</a> <a href="https://www.calcalist.co.il/stocks/home/0,7340,L-3961-11111024,00.html?quote=%D7%93%D7%90%D7%95%20%D7%92'%D7%95%D7%A0%D7%A1">דאו ג'ונס</a> <a href="https://www.calcalist.co.il/stocks/home/0,7340,L-3961-11111028,00.html?quote=%D7%A0%D7%90%D7%A1%D7%93">נאסד"ק</a> <a href="https://www.calcalist.co.il/stocks/home/0,7340,L-3961-11111026,00.html?quote=S&amp;P%20500">S&amp;P 500</a></p>
      <p>
        <a href="https://t.me/calcalistcapitalmarkets">הצטרפו לעדכונים שוטפים בערוץ הטלגרם של מדור שוק ההון ב"כלכליסט"</a>
      </p>
      <p><b>23:00</b> - הבורסות בוול סטריט ננעלו בירידות קלות. דאו ג'ונס, נאסד"ק ו-S&amp;P 500 איבדו 0.2%.</p>
      <p><b>22:30</b> - מחיר הנפט הגולמי מסוג WTI עלה ב-2.8% ל-58.6 דולר לחבית (ראו עדכון קודם), הרמה הגבוהה ביותר מאז 23 בספטמבר.</p>
      <p><b>20:55 -</b> מחירי הנפט קופצים לאחר דיווח שארגון היצואניות אופ"ק (OPEC) ובנות הברית שלו עשויים בסבירות גבוהה להגדיל את הקיצוץ בתפוקה עד אמצע 2020, זאת כדי לתמוך במחירי הנפט וכן כשברקע דיווחים על כך שסין הזמינה את ארה"ב לסבב נוסף של שיחות בנושא הסחר בין המעצמות.</p>
      <p>הנפט מסוג WTI מטפס ב-2.5% ונסחר תמורת 58.5 דולר לחבית, הנפט מסוג ברנט עולה ב-2.3% לרמה של 63.9 דולר לחבית.</p>
      <p>עוד בשוק הסחורות – הזהב נחלש היום ב-0.7% והמתכת היקרה ננעלה במחיר של 1,463.6 דולר לאונקיה – מחירה הנמוך ביותר השבוע.</p>
      <p><b>20:00 - </b>קמהדע הישראלית מזנקת ב-16.2% בבורסת נאסד"ק אחרי שדיווחה כי <a href="https://www.calcalist.co.il/markets/articles/0,7340,L-3774258,00.html">קרן פימי רוכשת 12% ממניותיה תמורת 30 מיליון דולר</a> במחיר של 6 דולר למניה. הקרן שמנהל ישי דוידי תהפוך לבעלת המניות הגדולה ביותר בקמהדע, שמפתחת מוצרים רפואיים ותרופות. זוהי הכניסה הראשונה של קרן פימי לענף הביומד. הזינוק מוביל את מניית קמהדע למחיר של 6.95 דולר - גבוה מהשווי בעסקת פימי.</p>
      <p>בנעילה באירופה - פוטסי נחלש ב-0.3%, קאק ירד ב-0.2% ודאקס נסוג ב-0.1%. טיסנקרופ צנחה ב-13.4% אחרי הדוחות.</p>
      <figure>
        <img src="https://images1.calcalist.co.il/PicServer3/2018/05/30/821154/3_l.jpg"/>
        <figcaption>מעבדה של קמהדע</figcaption>
      </figure>
      <p><b>18:15 -</b> נתוני בקשות דמי האבטלה בארה"ב הפתיעו לרעה: מספר האמריקאים שהגישו בפעם הראשונה בקשה לקבלת דמי אבטלה נשאר בשבוע החולף על 227 אלף, למרות שבשוק ציפו לירידה ל-2019 אלף בקשות ראשונות. נתון הבקשות הראשונות נועד לשקף את מצב הפיטורים במשק האמריקאי. המספר לא השתנה ביחס לשבוע שעבר, ושומר על שיא של חמישה חודשים, מה שעשוי להעיד על חולשה בשוק העבודה בארה"ב.</p>
      <p><b>16:30 - </b>הבורסות בניו יורק פותחות את יום המסחר ביציבות - המדדים דאו ג'ונס, S&amp;P 500 ונאסד"ק שומרים על רמת הפתיחה. על רקע הדיווחים על מגעים למיזוג בין שתי ענקיות הברוקראז' - צ'ארלס שוואב קופצת ב-12.7%, טי.די אמריטרייד מזנקת ב-25.1%. מניית חברת תכשיטי היוקרה טיפאני מוסיפה 3% לערכה לאחר שלואי ויטון עדכנה את ההצעה לרכישתה והחלה בבדיקת נאותות.</p>
      <p><b>15:30 - </b>שעה לפתיחת המסחר בניו יורק, החוזים העתידיים על המדדים המובילים מאותתים על פתיחה שקטה - החוזים על דאו ג'ונס ו-S&amp;P 500 מטפסים ב-0.1%, החוזים על נאסד"ק שומרים על יציבות.</p>
      <p>בדרך למיזוג ענק בענף הברוקראז': צ'ארלס שוואב מקיימת מגעים לרכישת המתחרה טי.די. אמריטרייד (TD Ameritrade) בעסקת ענק שעשויה להשפיע על כל ענף הברוקראז' הבינ"ל, כך לפי דיווח שפורסם ב-CNBC. מיזוג בין שתי החברות ייצור תאגיד ענק עם נכסים מנוהלים בגובה 5 טריליון דולר. מניית צ'ארלס שוואב מזנקת ב-9.6% בטרום המסחר, טי.די אמריטרייד נוסקת ב-24.2%.</p>
      <figure>
        <img src="https://images1.calcalist.co.il/PicServer3/2019/11/21/949203/3L.jpg"/>
        <figcaption>מגעים למיזוג הענקיות צ'ארלס שוואב וטי.די אמריטרייד <br/>צילום: Bloomberg</figcaption>
      </figure>
      <p><b>14:15 -  </b>מניית מייסי'ז מאבדת 6.5%% בטרום לאחר שורת הכנסות מאכזבת בדוחות, לצד הורדת תחזית להמשך הדרך. מייסי'ז (Macy's ) רשמה ברבעון השלישי רווח נקי של 2 מיליון דולר או 1 סנט למניה, מול 62 מיליון דולר או 20 סנט למניה ברבעון המקביל. הרווח המתואם הפתיע לטובה ועמד על 7 סנט למניה, האנליסטים ציפו לשורת רווח אפסית. ההכנסות הסתכמו ב-5.173 מיליארד דולר, לעומת 5.404 מיליארד דולר ברבעון המקביל – צפי האנליסטים עמד על 5.321 מיליארד דולר. המכירות בחנויות הזהות ירדו ב-3.5%, הצפי עמד על ירידה של 0.5% בלבד. לשנה כולה צופה מייסי'ז ירידה של בין 2% ל-2.5% בהכנסות, מול תחזית קודמת לשמירה על רמת ההכנסות של 2018. המכירות בחנויות הזהות ירדו לפי התחזית המעודכנת בשיעור של בין 1% ל-1.5%, מול בין שינוי אפסי לעלייה של 1% בתחזית קודמת. צפי הרווח המתואם עומד עתה על הטווח של 2.77-2.57 דולר למניה, מול 3.05-2.85 דולר למניה בתחזית קודמת.</p>
      <figure>
        <img src="https://images1.calcalist.co.il/PicServer3/2018/03/19/804201/18_l.jpg"/>
        <figcaption>צילום: בלומברג</figcaption>
      </figure>
      <p><b>13:30 -</b> שלוש שעות לפתיחת המסחר בניו יורק, בשלב מוקדם זה יורדים החוזים על המדדים המובילים בשיעור קל של 0.1%.</p>
      <p>עוד בשווקים: היורו עולה ב-0.1% ל-1.108 דולר, הפאונד עולה ב-0.1% ל-1.293 דולר; תשואת אג"ח ארה"ב ל-10 שנים עולה ב-2 נק' בסיס ל-1.76%; הנפט מסוג WTI יורד ב-0.3% ל-56.9 דולר לחבית; הזהב יורד ב-0.3% ל-1,469.10 דולר לאונקיה; באירופה - דאקס יורד ב-0.2%, קאק יורד ב-0.3%, פוטסי נחלש ב-0.6%.</p>
      <p><b>12:05 -</b> ספקית הגז והחשמל הבריטית סנטריקה (Centrica) קופצת ב-8.5% בפסגת פוטסי לאחר שדיווחה על צמיחה במספר המנויים שלה בארבעת החודשים שהובילו לאוקטובר, עם 214,000 לקוחות חדשים, מהם 136,000 בבריטניה. הצמיחה בפעילות השירותים והפתרונות לבית יותר מקיזזה את הירידה של 107,000 לקוחות בתחום החשמל.</p>
      <p><b>11:50 -</b> וזה עוד לפני הוצאת הענק על הבחירות: סכום ההלוואות במגזר הציבורי בבריטניה עמד באוקטובר ב--11.2 מיליארד פאונד, הסכום הגבוה ביותר מזה חמש שנים - תחזיות הכלכלנים עמדו על 9.3 מיליארד פאונד. החוב הציבורי בסיכום תשעת החודשים הראשונים של השנה עומד על 46.3 מיליארד פאונד, עלייה של 10.3% בהשוואה לתקופה המקבילה בשנה קודמת.</p>
      <figure>
        <img src="https://images1.calcalist.co.il/PicServer3/2019/10/17/941265/8_l.jpg"/>
        <figcaption>הפרלמנט הבריטי</figcaption>
      </figure>
      <p><b>11:20 - </b>טיסנקרופ נופלת ב-10% בפרנקפורט לאחר העמקת ההפסד השנתי ותחזית מדאיגה להמשך הדרך. תעשיינית הענק מגרמניה (Thyssenkrupp) מסכמת את השנה הפיסקאלית 2019 (שהסתיימה ב-30 בספטמבר) עם הפסד 304 מיליון יורו, לעומת הפסד של 62 מיליון יורו בשנה הפיסקאלית 2018. יצרנית הפלדה, המעליות והרכיבים לתעשייה רשמה רווח שנתי מתואם לפני מס של 802 מיליון יורו, בהשוואה ל-1.44 מיליארד יורו בשנה קודמת. הכנסות הקבוצה הסתכמו ב-42 מיליארד יורו, לעומת 41.53 מיליארד יורו בשנה הקודמת. טיסנקרופ צופה עתה לשנה הפיסקאלית 2020 (שכבר החלה) הפסד גדול מהותית מזה שרשמה ב-2019.</p>
      <p>11:15 - בנעילה באסיה: מדד ניקיי ירד ב-0.5%, האנג סנג ירד ב-1.6%, שנגחאי נחלש ב-0.3%; סמסונג ירד ב-1.9% בסיאול, סופטבנק נחלש ב-1.6% בטוקיו.</p>
      <p><b>10:45 - </b>רויאל מייל צוללת ב-16% בלונדון: חברת הדואר הבריטית דיווחה על רווח של 61 מיליון פאונד בסיכום המחצית הפיסקאלית הראשונה, מול הפסד של 4 מיליון פאונד בתקופה המקבילה. בה בעת, פעילות הליבה של הדואל והחבילות בבריטניה רשמו הפסד תפעולי של 25 מיליון פאונד. כמו כן, החברה מתוארת את המצב בהמשך החברה כ"מאתגר" וכי קצב המימוש של התוכנית האסטרטגית יהיה נמוך מהצפוי .</p>
      <figure>
        <img src="https://images1.calcalist.co.il/PicServer3/2018/07/17/833164/1L.jpg"/>
        <figcaption>צילום: בלומברג</figcaption>
      </figure>
      <p> </p>
      <p><b>10:30 -</b> המסחר באירופה נפתח: מדד דאקס יורד ב-0.7%, קאק יורד ב-0.9%, פוטסי נסוג ב-0.8%; היורו יציב, נסחר ב-1.107 דולר, הפאונד עולה ב-0.1% ל-1.129 דולר; בין המניות הבולטות: ברברי יורדת ב-2.4% ומולה בריטיש אמריקן טובקו מטפסת ב-6% בפוטסי. .  </p>
      <p> </p>
      <p><b>8:40 - </b>סחורות הבוקר: בנפט - הברנט יורד ב-0.3% ל-62.2 דולר לחבית, ה-WTI יורד ב-0.3% ל-56.9 דולר לחבית; הזהב יורד ב-0.2% ל-1,4270.20 דולר לאונקיה.</p>
      <p><b>8:30 - </b>ועכשיו יוצא דיווח חיובי בעניין הסחר - הפעם על התבטאות של סגן נשיא סין ליו הא לפיה הוא עם "אופטימיות זהירה" לגבי הגעה להסכם סחר ראשוני.</p>
      <p><b>7:30 - </b>שלב משמעותי נוסף לקראת עסקת לואי ויטון וטיפאני. קבוצת LVMH הצרפתית, הבעלים של לואי ויטון (לצד עשרות מותגי מוצרי יוקרה נוספים, בהם כריסטיאן דיור, בולגרי, ג'יבנשי וקנזו) קיבלה אישור מרשת התכשיטים האמריקאית טיפאני לבצע בדיקת נאותות, כולל עיון בספרי החברה ובנתונים פנימיים, לאחר שלואי ויטון הגדילה את הצעת הרכישה ל-16 מיליארד דולר. כך לפי דיווח ברויטרס. ההצעה הקודמת שעמדה על 120 דולר למניה בעסקת מזומן נדחתה על ידי דירקטוריון טיפאני והיא הועלתה לפי הדיווח לכמעט 130 דולר למניה.</p>
      <p>ברויטרס מציינים שטיפאני תמשיך לנסות לשפר את ההצעה ובשלב זה עדיין לא ברור עד כמה העסקה קרובה לצאת לפועל. מניית טיפאני שננעלה אתמול ב-123.33 דולר טיפסה במסחר המאוחר ב-3.6% בעקבות הדיווח – ובשווי של 14.9 מיליארד דולר. מניית טיפאני קפצה ב-33% בחודש האחרון בעקבות הדיווחים על ההצעה הצרפתית - ב-26 באוקטובר יצא הדיווח הראשון על ההצעה של לואי ויטון.</p>
      <figure>
        <img src="https://images1.calcalist.co.il/PicServer3/2016/11/29/669159/14_l.jpg"/>
        <figcaption>צילום: בלומברג</figcaption>
      </figure>
      <p><b>7:25 - </b>עדכונים מהלילה בארה"ב:</p>
      <p>פייפאל (PayPal) רוכשת את חברת האני סיינס (Honey Science), פלטפורמה לביצוע רכישות וקבלת פרסים, תמורת 4 מיליארד דולר. "האני תשנה את חווית הרכישה של לקוחות פייפאל ותגדיל את הקשר שבין הלקוח לסוחרים", ציינה הרוכשת. להאני יש 17 מיליון משתמשים חודשיים פעילים והיא עובדת מול 30,000 סוחרים באונליין. מניית פייפאל ירדה ב-1.5% במסחר המאוחר לאחר הדיווח.</p>
      <p>אל ברנדס טיפסה ב-3.4% במסחר המאוחר (L Brands): החברה האם של ויקטוריה סיקרט ושל Bath &amp; Body Works רשמה ברבעון השלישי הפסד של 252 מיליון דולר או של 91 סנט למניה, לעומת הפסד של 43 מיליון דולר או של 16 סנט למניה ברבעון המקביל. בשורה המתואמת רשמה הקבוצה רווח של 2 סנט למניה, בדומה לציפיות האנליסטים. ההכנסות ירדו ל-2.68 מיליארד דולר, לעומת 2.78 מיליארד דולר ברבעון המקביל, הצפי עמד על 2.69 מיליארד דולר. המכירות בחנויות הזהות ירדו ב-2%. לפי פרסום הדוחות נפלה אתמול המניה ב-7.5%, מתחילת השנה איבדה 38% מערכה – אל ברנדס נסחרת בשווי של 4.4 מיליארד דולר.</p>
      <p><b>7:20 - </b>עליבבא השלימה את השלב המוסדי בהנפקה בהונג קונג, שבו גייסה לפחות 11 מיליארד דולר ארה"ב – הסכום עדיין לא סופי. המניה תתחיל להיסחר בהונג קונג ב-26 בנובמבר, במקביל להמשך המסחר בבורסה בניו יורק.</p>
      <p><b>7:20 - </b>מטוטלת הסחר שוב עוברת לצד הפסימי והשווקים מגיבים בהתאם. לאחר ערב של ירידות בניו יורק (מדדי דאו ג'ונס ו-S&amp;P 500 ירדו ב-0.4%, נאסד"ק נחלש ב-0.5%), הבורסות המובילות באסיה נסחרות גם הן במגמה שלילית, מדד ניקיי יורד ב-0.8%, האנג סנג יורד ב-1.6%, שנגחאי נחלש ב-0.4%; בין המניות הבולטות - סמסונג יורדת ב-2.3% בסיאול; בטוקיו - סופטבנק יורדת ב-2%, ראקוטן נחלשת ב-1.6%; בהונג קונג - טנסנט יורדת ב-1.6%.   </p>
      <p>לפי דיווח ברויטרס, המסתמך על אנשים הקרובים לממשל, בבית הלבן מעריכים שהחתימה על הסכם סחר ראשוני עם סין עשויה להידחות לשנת 2020 – ולא תתקיים ביעד המקורי של חודש דצמבר. הקשיים בהגעה להסכם קשורים לדרישות של סין לביטול מכסים בהיקף גדול יותר מכפי שמוכנה ארה"ב.</p>
      <p> </p>
      <p> </p>
      <figure>
        <img src="https://images1.calcalist.co.il/PicServer3/2018/04/02/807420/13_l.jpg"/>
        <figcaption>הנשיאים שי ג'ינגפינג ודונלד טראמפ <br/>צילום: בלומברג</figcaption>
      </figure>
    </article>
  </body>
</html>