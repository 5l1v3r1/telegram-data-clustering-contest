<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.filmweb.pl/news/Re%C5%BCyser+kolejnych+%22Gwiezdnych+wojen%22+wybrany%2C+ale+nie+ujawniony-135573"/>
    <meta property="og:site_name" content="Filmweb"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Reżyser kolejnych &quot;Gwiezdnych wojen&quot; wybrany, ale nie ujawniony"/>
    <meta property="og:description" content="I nie jest to Rian Johnson."/>
  </head>
  <body>
    <article>
      <h1>Reżyser kolejnych "Gwiezdnych wojen" wybrany, ale nie ujawniony</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Marcin Pietrzyk</a></address>
      <p>The Hollywood Reporter opublikowało obszerny artykuł o stanie Lucasfilm, cyklu <b>"Gwiezdne wojny"</b> oraz sytuacji <a href="https://www.filmweb.pl/person/Kathleen+Kennedy-90312">Kathleen Kennedy</a> i jej szansach na nowy kontrakt jako szefowa studia. W tekście znalazła się też informacja, która zainteresuje wszystkich czekających na zapowiedziany na 2022 roku nowy film. Otóż jego reżyser został już wybrany.</p>
      <p>Niestety Disney nie zamierza na razie ujawniać nazwiska "szczęśliwca". Kim jest, dowiemy się dopiero w przyszłym roku. Jedno jest pewne: nie jest to <a href="https://www.filmweb.pl/person/Rian+Johnson-165896">Rian Johnson</a>, który już od dłuższego czasu teoretycznie pracuje nad nową trylogią, a w rzeczywistości Disney ogłasza kolejne projekty związane z "Gwiezdnymi wojnami", a o jego filmach jest cicho. <br/><br/>Widowisko szykowane na grudzień 2022 roku nie jest też tym, nad którym będzie pracować <a href="https://www.filmweb.pl/person/Kevin+Feige-115312">Kevin Feige</a>. Zdaniem The Hollywood Reporter na ten projekt przyjdzie nam długo poczekać, ponieważ <a href="https://www.filmweb.pl/person/Kevin+Feige-115312">Feige</a> ma pełne ręce roboty z Marvelem, gdzie samodzielnie odpowiada za wszystkie kinowe i telewizyjne projekty. <br/><br/>Przypomnijmy, że pierwotnie<b> "Star Wars"</b> z grudnia 2022 roku miał być pierwszym z trzech widowisk przygotowany dla Lucasfilm przez twórców <b>"<a href="https://www.filmweb.pl/serial/Gra+o+tron-2011-476848">Gry o tron</a>"</b> <a href="https://www.filmweb.pl/person/David+Benioff-65743">Davida Benioffa</a> i <a href="https://www.filmweb.pl/person/D.B.+Weiss-354922">D.B. Weissa</a>. Panowie jednak nie są już z wytwórnią związani i skoncentrują się na projektach dla platformy Netflix, z którą zawarli w tym roku wieloletni kontrakt warty 200 milionów dolarów.</p>
    </article>
  </body>
</html>