<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774208,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="נייר חדרה: מלחמת הסחר הובילה לירידה במכירות וברווחים"/>
    <meta property="og:description" content="הכנסות החברה ירדו ב-10.4% עקב קיטון במכירות בשני מגזרים עיקריים, הרווח הנקי ירד ל-3 מיליון שקל מ-20 מיליון שקל; גדי קוניא מנכ&quot;ל נייר חדרה: &quot;מלחמת הסחר בין ארה&quot;ב לסין הובילה למשבר חמור בתעשיית גלילי הנייר לקרטון ולירידה חדה במחירי המכירה&quot;"/>
  </head>
  <body>
    <article>
      <h1>נייר חדרה: מלחמת הסחר הובילה לירידה במכירות וברווחים</h1>
      <h2>הכנסות החברה ירדו ב-10.4% עקב קיטון במכירות בשני מגזרים עיקריים, הרווח הנקי ירד ל-3 מיליון שקל מ-20 מיליון שקל; גדי קוניא מנכ"ל נייר חדרה: "מלחמת הסחר בין ארה"ב לסין הובילה למשבר חמור בתעשיית גלילי הנייר לקרטון ולירידה חדה במחירי המכירה"</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">צלי גרינברג</a></address>
      <p>חברת <a href="https://www.calcalist.co.il/stocks/home/0,7340,L-3959-632018,00.html?quote=%D7%A0%D7%99%D7%99%D7%A8%20%D7%97%D7%93%D7%A8%D7%94">נייר חדרה</a> דיווחה הבוקר (ה') על תוצאותיה הכספיות לרבעון השלישי של השנה והציגה ירידה בהכנסות וברווח: מכירות החברה עמדו על 386 מיליון שקל, ירידה של 10.4% לעומת הרבעון המקביל אשתקד אז עמדו ההכנסות על 431 מיליון שקל. החברה מייחסת את הקיטון במכירות בעיקר לירידה של כ-65 מיליון שקל במכירות בשניים ממגזרי הפעילות העיקריים שלה – 40 מיליון שקל ירידה במגזר גלילי נייר לקרטון, וירידה של 25 מיליון שקל במגזר ניירות כתיבה והדפסה קטן. עם זאת, החברה מציינת כי במגזר שיווק צרכי משרד חלה עלייה של 16 מיליון שקל הודות לאיחוד פעילות שנרקמה במהלך הרבעון השלישי.</p>
      <figure>
        <img src="https://images1.calcalist.co.il/PicServer3/2018/05/09/815905/ADG-070518-CALCALIST214604_l.jpg"/>
        <figcaption>גדי קוניא, מנכ"ל נייר חדרה <br/>צילום: אלעד גרשגורן</figcaption>
      </figure>
      <p>הרווח התפעולי של החברה ירד למיליון שקל בלבד שנה בהשוואה לרווח תפעולי של 34 מיליון שקל ברבעון המקביל. ה-EBITDA של החברה עמדה על 38 מיליון שקל בתקופת הדו"ח הרבעוני בהשוואה ל-54 מיליון שקל בתקופה המקבילה אשתקד, והחברה מציינת כי יישמה לראשונה את תקן 'חכירות' 16 IFRS - וכי בהתאם לכך נרשמו הוצאות שכירות מבנים וליסינג כלי רכב של כ-17 מיליון שקל כהוצאות פחת של כ-15 מיליון שקל, והוצאת מימון של כ-3 מיליון שקלים. הרווח הנקי של החברה עמד על 3 מיליון שקל או 0.35 שקל למניה, בהשוואה ל-20 מיליון שקל או 3.17 שקל למניה ברבעון המקביל. גדי קוניא מנכ"ל נייר חדרה, מסר במסגרת ההודעה על התוצאות הכספיות כי "מלחמת הסחר בין ארה"ב לסין הובילה למשבר חמור בתעשיית גלילי הנייר לקרטון ולירידה חדה במחירי המכירה בעוצמה, שכמותה לא נראתה מאז המשבר הפיננסי העולמי. האירוע, שהוא אקסוגני לשוק בו אנו פועלים, הוביל לפגיעה משמעותית ברווחיות החברה בהיקף המוערך על ידינו בעשרות מיליוני שקלים בשנה. יחד עם זאת, הנהלת החברה מעריכה שהירידה בביקוש ומצב השוק הנוכחי, זמניים. מגמת הגידול העקבי בביקוש, שאפיינה את השוק לאורך ה- 30 שנים האחרונות, נוסכת בנו ביטחון באיתנות השוק לאורך זמן. החברה נוקטת מספר צעדים על מנת להתמודד עם אירוע זה. בין היתר, אנו מנצלים את המאזן החזק ואיתנותה הפיננסית של החברה לביצוע מואץ של רכישת חברות, פעילויות והשקעות הוניות, לטובת המשך שיפור הרווחיות. בימים אלה מושלמת השקעה משמעותית בחברת כרמל במסגרתה הורחב וחודש אחד משני המקרגלים שמפעילה החברה. השקעה זו תשפר את יעילות המקרגל ותגדיל את כושר הייצור וכושר התחרות של החברה". בחברה מציינים כי העלייה בביקוש למוצרי אריזה מקרטון ונייר בעולם עומד על כ-2%-3% בממוצע לשנה, ותואם את הגידול באוכלוסייה והגידול בתוצר לנפש. שני השווקים הדומיננטיים לתחום זה הם השוק הסיני והצפון אמריקאי, ולשינויים בשווקים אלו יש השפעה על כלל היקף ייצור אריזות הקרטון והסחר העולמי, ועל פעילות החברה. עוד ציינו בחברה כי מלחמת הסחר בין ארה"ב לסין הובילה במהלך השנה לירידה ניכרת בביקוש למוצרי אריזה, בשני שווקים אלו ובעולם כולו, באופן שהשפיע לרעה באופן משמעותי על מחירי גלילי הנייר לקרטון בעולם ובארץ וכתוצאה מכך על רווחיות החברה. בחברה הוסיפו כי במהלך 2019 ניכרת האטה בקצב הצמיחה הממוצע שרשם המשק הישראלי, שתואמת מגמות דומות בכלכלות עולמיות מובילות אחרות. יחד עם זאת, בחברה אומרים כי הגדלת פעילות איסוף קרטון ונייר שנזרקים למיחזור יאפשרו התייעלות בעלויות האיסוף ובאיכות פסולת הקרטון הנאספת וכי הגברת המודעות והפעילות בנושאי שימור הסביבה, קיימות ומיחזור, הן מגמות עולמיות המתחזקות מידי שנה גם בישראל. </p>
      <p>נייר חדרה נסחרת בבורסת תל אביב בשווי 939.8 מיליון שקל.</p>
    </article>
  </body>
</html>