<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/roma/news/metro_c_prolungamento_piazza_venezia_raggi_ministro_de_micheli-4877824.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Roma, la metro C arriverà fino a piazza Venezia: dal Mit ok ai fondi"/>
    <meta property="og:description" content="La metro C proseguirà fino a piazza Venezia. Sono state individuate le coperture finanziarie per il prolungamento della nuova linea della metropolitana. É quanto emerso..."/>
  </head>
  <body>
    <article>
      <h1>Roma, la metro C arriverà fino a piazza Venezia: dal Mit ok ai fondi</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>La <b><a href="http://www.ilmessaggero.it/ricerca/meto%20c">metro C</a></b> proseguirà fino a <b><a href="http://www.ilmessaggero.it/ricerca/piazza-venezia">piazza Venezia</a></b>. Sono state individuate le coperture finanziarie per il prolungamento della nuova linea della metropolitana. É quanto emerso dall'incontro tra il Ministro dei trasporti, <b><a href="http://www.ilmessaggero.it/ricerca/paola-de%20micheli">Paola De Micheli</a></b>, e la sindaca Virginia <b><a href="http://www.ilmessaggero.it/ricerca/raggi">Raggi</a></b>. Il ministro ha formalizzato la disponibilità a finanziare il prolungamento delle gallerie fino a Piazza Venezia, già oggetto di un progetto presentato da Roma Capitale.<br/>«Le talpe non si fermeranno ai Fori Imperiali ma arriveranno fino a Piazza Venezia», dichiara la sindaca di Roma.  «La disponibilità a finanziare il prolungamento delle gallerie fino a Piazza Venezia è oggetto di un'informativa presentata dallo stesso ministro alla seduta odierna del Cipe, che dovrà in una successiva riunione deliberare definitivamente lo stanziamento necessario».</p>
      <p>«Si tratta di una vittoria per tutti i cittadini - esulta la sindaca -  resa possibile grazie alla collaborazione avviata con il Ministro delle Infrastrutture e dei Trasporti. La metro C è un'opera fondamentale nella strategia complessiva che mira a rendere sempre più efficiente e sostenibile il trasporto pubblico nella Capitale d'Italia». La volontà del Campidoglio è proseguire la tratta superando Piazza Venezia per arrivare oltre piazzale Clodio.</p>
      <footer>© RIPRODUZIONE RISERVATA</footer>
    </article>
  </body>
</html>