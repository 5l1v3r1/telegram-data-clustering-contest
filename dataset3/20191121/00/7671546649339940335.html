<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914615"/>
    <meta property="og:site_name" content="Dnevnik"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Duo Darla Smoking: Extinct – zgodba o odnosih"/>
    <meta property="og:description" content="Angažirani slovenski elektronski duo Darla Smoking bo jutri v Gali hali na Metelkovi predstavil svoj drugi samostojni album Extinct. Prekaljena glasbenika prepletata elektroniko in vzorce izvirnih tradicionalnih godb z vseh koncev sveta, ki v novi zvočni podobi nosijo sporočilnost današnjega časa."/>
  </head>
  <body>
    <article>
      <h1>Duo Darla Smoking: Extinct – zgodba o odnosih</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Ingrid Mager</a></address>
      <p>
        <b>Angažirani slovenski elektronski duo Darla Smoking bo jutri v Gali hali na Metelkovi predstavil svoj drugi samostojni album Extinct. Prekaljena glasbenika prepletata elektroniko in vzorce izvirnih tradicionalnih godb z vseh koncev sveta, ki v novi zvočni podobi nosijo sporočilnost današnjega časa.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/20/1222082.jpg"/>
          <figcaption>Darla Smoking sta angažiran slovenski elektronski duo, ki ju moti zahodnjaški romantiziran pogled na tradicionalne glasbe sveta oziroma »world music«, saj profitabilno usmerjena glasbena industrija izkoristi glasbenike, da prodaja romantično idejo o lepi tradicionalni glasbi. Realno stanje na terenu je povsem drugačno, opozarjata.<cite>Foto: Atlas Skull</cite></figcaption>
        </figure>
        <figure>
          <img src="https://www.dnevnik.si/i/ag/2019/11/20/1222083.jpg"/>
          <figcaption>Po prvencu Big Bug (2017) ter plošči Pass The Bless (2019), ki je nastala v sodelovanju s producenti in reperji iz Palestine, Turčije in Irana, je pri založbi Kapa Records ta teden izšel njun drugi album Extinct . Premierno ga bosta predstavila jutri v Gala hali na Metelkovi v Ljubljani.<cite>Foto: Atlas Skull</cite></figcaption>
        </figure>
        <figure>
          <img src="https://www.dnevnik.si/i/ag/2019/11/20/1223114.jpg"/>
          <figcaption>Naslovnica Extinct, zadnjega cedeja dua Darla Smoking<cite>Foto: Atlas Skull</cite></figcaption>
        </figure>
      </slideshow>
      <p>Darla Smoking nista novinca na glasbeni sceni, a svojih pravih imen v tem zvočnem kontekstu nočeta razkriti. <b>BRGS</b> je žanrsko vsestranski bobnar, improvizator, skladatelj, elektrofonik, producent, založnik in sodelavec glasbene redakcije Radia Študent. <b>Nac</b> pa je mojster elektronskih zvočnih krajin, zvočnih zank in studijskih domislic. Oba sta že dolgo prisotna na domačem glasbenem poligonu in v različnih žanrskih zasedbah. Kot del zasedbe razumeta tudi vizualno umetnico <b>Atlas Skull</b>, ki skrbi za vizualno podobo dueta.</p>
      <h3>Brez kompromisov</h3>
      <p>Duo sodi med akterje domače »underground« scene. Pravita, da pri svojih kreacijah ne pristajata na kompromise in imata jasno vizijo, kaj želita s svojim izrazom sporočiti. Zvesta sta trdim in temačnim zvokom, ki koreninijo v praritmih in prakrikih, ki so ruralni in hkrati urbani, in ki od poslušalca zahtevajo posebno intenziteto poslušanja. Plasti – zvočne in sporočilne – se odstirajo zlagoma, surovo in brez balasta.</p>
      <p>Po prvencu <i>Big Bug</i> (2017) ter plošči <i>Pass The Bless</i> (2019), ki je nastala v sodelovanju s producenti in reperji iz Palestine, Turčije in Irana, je pri založbi Kapa Records ta teden izšel njun drugi album <i>Extinct</i>, ki ga bosta predstavila jutri v Gala hali.</p>
      <h3>Surova glasba s terena</h3>
      <p>Moti ju romantiziran pogled na tradicionalne glasbe sveta oziroma »world music«, ki je prisoten predvsem v razvitem svetu, v Evropi in Ameriki, »kjer profitabilno usmerjena glasbena industrija izkoristi glasbenike in služi s prodajo romantične ideje o lepi tradicionalni glasbi. Realno stanje na terenu je povsem drugačno. Večina tovrstne glasbe gre skozi produkcijski proces, kjer se glasba prilagaja okusu trga, tradicionalni glasbeniki pa s tem postanejo lutke glasbene industrije.« Na ulicah v Afriki je slišati predvsem komercialno predelane elektronske muzike, neke vrste »turbofolk«. »Podoba, kako pastir pase živino in ob tem igra frulico, pa je tisti romantični del, ki ga prodaja glasbena industrija. V realnem svetu je ta pastir lačen in žejen, ker so mu multikorporacije odvzele življenjski prostor in pravico do osnovnih potrebščin,« opozarja BRGS.</p>
      <p>Za novo ploščo <i>Extinct</i> sta zato zvočne vzorce izbirala predvsem s takih kritičnih območij, kjer »kot človeška družba več desetletij izvajamo nasilje nad sebi enakimi«, razmišlja BRGS. Plošča <i>Extinct</i> govori tudi o tem, kako izkoriščamo naravo in povzročamo izumiranje vrst.</p>
      <h3>Pozorna na avtorske pravice</h3>
      <p>Prilaščanje in manipuliranje zvočnih vzorcev, kar sicer v svoji glasbi počneta, je široko prisotno v glasbeni produkciji. »A problemi se pričnejo pri velikih zaslužkih. Pri neprofitni rabi lastniki pravic v večini primerov ne problematizirajo uporabe zvočnega materiala in je to stvar osebnega dogovora med akterji,« razlaga BRGS. »Zato se vzorčenja lotevava zelo premišljeno in ne posegava po avtorsko zaščitenih materialih.« To lekcijo sta vzela že pri prvi plošči, s katere sta morala umakniti dve skladbi. Zanimajo ju sicer izključno neproducirani terenski vzorci.</p>
      <p>S skladbami oziroma ploščami ne služita, njuna glasba je dostopna brezplačno na digitalnih platformah na spletu, medtem ko je za fizično izdajo plošče in koncert, kjer dodata svoj vložek energije, časa in sredstev, treba odšteti kak cekin. Skladbe s svojo ritmiko in melosom vabijo tudi k plesu.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914318/kultura/glasba/video-okusticni-s-prvencem-enkratna-neponovljiva"/>
        <a href="https://www.dnevnik.si/1042913763/kultura/glasba/koncerti-prava-nadgradnja-studijskega-dela"/>
      </related>
    </article>
  </body>
</html>