<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699497/%D8%B1%DA%A9%D9%88%D8%B1%D8%AF-%D8%AC%D8%AF%DB%8C%D8%AF-%D8%AA%D9%84%D9%81%D8%A7%D8%AA-%D8%A7%D9%86%D9%81%D8%AC%D8%A7%D8%B1-%D9%85%DB%8C%D9%86-%D8%AF%D8%B1-%D8%AC%D9%87%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="رکورد جدید تلفات انفجار مین در جهان"/>
    <meta property="og:description" content="فعالان حقوق بشری از رکورد جدید تلفات انفجار مین در سراسر جهان خبر دادند"/>
  </head>
  <body>
    <article>
      <h1>رکورد جدید تلفات انفجار مین در جهان</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>فعالان حقوق بشری از رکورد جدید تلفات انفجار مین در سراسر جهان خبر دادند</p>
      <p>به گزارش خبرگزاری صدا و سیما به نقل از خبرگزاری فرانسه، دست اندرکاران تحریم استفاده از مین، از ثبت رکوردی جدید برای تلفات ناشی از حوادث مرتبط با اینگونه مواد منفجره در نقاط مختلف جهان خبر دادند. دست اندرکاران کارزار پیمان ممنوعیت استفاده از مین، با اشاره به افزایش شمار قربانیان و مجروحان ناشی از حوادث انفجار مین در سال گذشته به حدود ۳۸۰۰ نفر، این عدد را بیشترین شمار تلفات در نقاط مختلف جهان توصیف کردند.</p>
      <p>ناظران این کارزار بین المللی با اشاره به اینکه بیشترین استفاده از کارگذاری مین از سوی دولت‌ها بوده که هم اکنون متوقف شده است هشدار دادند، افزایش شمار تلفات مربوط به استفاده گروه‌های شبه نظامی از اینگونه وسایل انفجاری دست ساز سبب اختلال در روند موفقیت کامل منشور خلع سلاح در ۲۰ سال گذشته شده است.</p>
      <p>پس از اجرای پیمان ممنوعیت استفاده از مین در سال ۱۹۹۹، شمار سالانه تلفات ناشی از حوادث انفجار مین و باقیمانده دیگر مواد منفجره جنگی به سرعت سیر نزولی به خود گرفت بگونه‌ای که در سال ۲۰۱۳ از ۱۰ هزار مورد به زیر ۳۵۰۰ مورد کاهش یافت.</p>
      <p>براساس اظهارات استفان گاس رئیس بخش تسلیحات دیدبان حقوق بشر، این پیمان چنان انزجاری علیه استفاده از اینگونه وسایل انفجاری ایجاد کرده که حتی کسانی که به این پیمان نپیوسته اند نیز تحت تاثیر قرار گرفته اند.</p>
      <p>پیمان ممنوعیت استفاده از مین که در حال حاضر ۱۶۴ کشور به عضویت آن پیوسته اند سبب شده است تقریبا همه اشکال استفاده از مین از سوی دولت‌ها شامل کشور‌هایی که آن را امضا نکرده اند نیز متوقف شود.<br/>میانمار، که عضو این پیمان نیست، تنها کشوری است که نیرو‌های نظامی دولتی آن در سال گذشته از مین‌های ضد نفر استفاده کرده است.</p>
      <p>گاس افزود، اکنون منصفانه است که بگوییم پیمان ممنوعیت مین تاکنون مانع از کشته یا مجروح شدن ده‌ها هزار نفر و احتمالا صد‌ها هزار نفر و همچنین معیشت مردم شده است.</p>
      <p>در حالی که تقریبا همه دولت‌ها از کارگذاری مین پرهیز می‌کنند، اما کار برد اینگونه وسایل انفجاری از سوی گروه‌های شبه نظامی رو به افزایش است.</p>
      <p>اگرچه در سال گذشته گروه‌های شبه نظامی دست کم در افغانستان، هند، میانمار، نیجریه، پاکستان و یمن از مین‌های ضد نفر استفاده کردند برخی خبر‌ها حاکی از استفاده کامرون، کلمبیا، مالی، لیبی، فیلیپین، سومالی و تونس از اینگونه مواد منفجره نیز بوده است.</p>
      <p>کاربرد اینگونه وسایل انفجاری از سوی عوامل غیر دولتی می‌تواند نشان دهد که چرا تلفات حوادث انفجار مین در سال‌های اخیر رو به افزایش بوده است.</p>
      <p>لورن پرسی، متخصص امدادرسانی به قربانیان از گروه ناظر مین‌های زمینی در ژنو گفت: در ۴ سال گذشته شاهد افزایش چشمگیر تلفات مرتبط با حوادث انفجار مین بوده ایم.</p>
      <p>کارشناسان معتقدند، ۶ هزار و ۸۹۷ مورد تلفات ناشی از انواع حوادث انفجار مین‌های زمینی و باقیمانده مواد منفجره جنگی در سال گذشته نشان می‌دهد شمار قربانیان اینگونه حوادث درمقایسه با سال ۲۰۱۳ تقریبا دوبرابر شده است.</p>
      <p>در حدود ۳ هزار ۷۸۹ نفر مجروح و قربانی ناشی از انفجار مواد منفجره دست ساز تقریبا بیش از نیمی از تازه‌ترین شمار تلفات را تشکیل می‌دهد.<br/>گاس تاکید کرد به رغم تاثیر شدید این پیمان بر عوامل غیر دولتی، حدود ۷۰ گروه شبه نظامی در نقاط مختلف جهان از ۱۹۹۹ تاکنون متعهد شده اند که از اینگونه سلاح‌های مرگبار استفاده نکنند.</p>
      <p>وی تصریح کرد، آنچه که از سوی عوامل غیر دولتی اتفاق افتاده این است که آنها در سال‌های اخیر دقیقا علیه چنین وعده‌ای اقدام کرده اند.</p>
      <p>گاس خاطر نشان کرد، گروه تروریستی داعش در سوریه و عراق، طالبان در افغانستان مقادیر زیادی از مین‌های دست ساز ضد نفر استفاده کرده اند.</p>
    </article>
  </body>
</html>