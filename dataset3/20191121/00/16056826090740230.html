<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200166"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="আরেকটি হলি আর্টিজান হতে দেয়া যাবে না"/>
    <meta property="og:description" content=" কিশোরগঞ্জে উগ্রবাদ প্রতিরোধে গণমাধ্যমকর্মী ও সুশীল সমাজের ভূমিকা নিয়ে সেমিনার অনুষ্ঠিত হয়েছে। বুধবার বিকালে সার্কিট হাউজ মিলনায়তনে সেমিনারের উদ্বোধন করেন ডিএমপি’র কাউন্টার টেরোরিজম এন্ড ট্রান্সন্যাশনাল ক্রাইম ইউনিটের প্রধান মো. মনিরুল ইসলাম বিপিএম (বার), পিপিএম (বার)। বাংলাদেশ পুলিশের সন্ত্রাস দমন ও আন্তর্জাতিক অপরাধ প্রতিরোধ কেন্দ্র নির্মাণ প্রকল্প আয়োজিত এই সেমিনারে মো. মনিরুল ইসলাম বলেন, সন্ত্রাসবাদ কেবল সরকারের শত্রু নয়, এটি সমাজের শত্রু, দেশের শত্রু, মানবতার শত্রু, পৃথিবীর সকল ধর্মের শত্রু। কাজেই এটিকে প্রতিহত করতে হবে। না হলে দেশে উন্নয়নের যে অগ্রযাত্রা শুরু হয়েছে, সেটি এগিয়ে নেয়া যাবে না। এক হলি আর্টিসানের অ্যাটাক বাংলাদেশের অর্থনীতিকে একটি বড় ধাক্কা মেরেছে, সেই জায়গাটা আমরা এখনো পুরোপুরি কাটিয়ে ওঠতে পারিনি। এখনো বিদেশীরা কোন কোন রেস্টুরেন্টে যেতে ভয় পায়। আরেকটি হলি আর্টিসান বা এ ধরনের কোন এটাক আমরা এফোর্ড করতে পারব না। কাজেই তেমনটি হতে দেয়া যাবে না। আমাদের প্রতিরোধের দিকে মনোযোগী হতে হবে। তিনি বলেন, মনিরুল ইসলাম আরো বলেন, যে সন্ত্রাসী হয়ে গেছে, তাকে হয়তো ধরতে পারবো, সাজা দিতে পারব। কিন্তু যে এখনও সন্ত্রাসী…"/>
  </head>
  <body>
    <article>
      <h1>আরেকটি হলি আর্টিজান হতে দেয়া যাবে না</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">স্টাফ রিপোর্টার, কিশোরগঞ্জ থেকে</a></address>
      <p> কিশোরগঞ্জে উগ্রবাদ প্রতিরোধে গণমাধ্যমকর্মী ও সুশীল সমাজের ভূমিকা নিয়ে সেমিনার অনুষ্ঠিত হয়েছে। বুধবার বিকালে সার্কিট হাউজ মিলনায়তনে সেমিনারের উদ্বোধন করেন ডিএমপি’র কাউন্টার টেরোরিজম এন্ড ট্রান্সন্যাশনাল ক্রাইম ইউনিটের প্রধান মো. মনিরুল ইসলাম বিপিএম (বার), পিপিএম (বার)। বাংলাদেশ পুলিশের সন্ত্রাস দমন ও আন্তর্জাতিক অপরাধ প্রতিরোধ কেন্দ্র নির্মাণ প্রকল্প আয়োজিত এই সেমিনারে মো. মনিরুল ইসলাম বলেন, সন্ত্রাসবাদ কেবল সরকারের শত্রু নয়, এটি সমাজের শত্রু, দেশের শত্রু, মানবতার শত্রু, পৃথিবীর সকল ধর্মের শত্রু। কাজেই এটিকে প্রতিহত করতে হবে। না হলে দেশে উন্নয়নের যে অগ্রযাত্রা শুরু হয়েছে, সেটি এগিয়ে নেয়া যাবে না। এক হলি আর্টিসানের অ্যাটাক বাংলাদেশের অর্থনীতিকে একটি বড় ধাক্কা মেরেছে, সেই জায়গাটা আমরা এখনো পুরোপুরি কাটিয়ে ওঠতে পারিনি। এখনো বিদেশীরা কোন কোন রেস্টুরেন্টে যেতে ভয় পায়। আরেকটি হলি আর্টিসান বা এ ধরনের কোন এটাক আমরা এফোর্ড করতে পারব না।</p>
      <p>কাজেই তেমনটি হতে দেয়া যাবে না। আমাদের প্রতিরোধের দিকে মনোযোগী হতে হবে। তিনি বলেন, মনিরুল ইসলাম আরো বলেন, যে সন্ত্রাসী হয়ে গেছে, তাকে হয়তো ধরতে পারবো, সাজা দিতে পারব। কিন্তু যে এখনও সন্ত্রাসী হয়ে ওঠতে পারেনি, তাকে আমাদের সেই পথ থেকে ফেরাতে হবে। আমরা চাই কেউ যেন উগ্রবাদে না জড়ায়। এই পরিবেশটাই আমাদের সৃষ্টি করতে হবে। আর এক্ষেত্রে পরিবারের ভূমিকা সবচেয়ে আগে। পরিবারসহ সমাজের সব শ্রেণিপেশার মানুষ, গণমাধ্যম কর্মী এবং সুশীল সমাজের প্রতিনিধি সবাইকে নিজ নিজ অবস্থান থেকে উগ্রবাদ প্রতিরোধে সোচ্চার হতে হবে। তাহলেই আমরা একটি নিরাপদ পরিবেশ নিশ্চিত করতে সক্ষম হবো। জেলা প্রশাসক মো. সারওয়ার মুর্শেদ চৌধুরীর সভাপতিত্বে সেমিনারে স্বাগত বক্তৃতা করেন পুলিশ সুপার মো. মাশরুকুর রহমান খালেদ বিপিএম (বার)। এতে অন্যদের মধ্যে নরসিংদীর পুলিশ সুপার প্রলয় কুমার জোয়ারদার, জেলা আওয়ামী লীগের সাধারণ সম্পাদক অ্যাডভোকেট এম এ আফজল, কিশোরগঞ্জ পৌরসভার মেয়র মাহমুদ পারভেজ, কিশোরগঞ্জ সদর উপজেলা পরিষদ চেয়ারম্যান মাসুদ আল মামুন খান, জিপি বিজয় শঙ্কর রায়, জেলা গণতন্ত্রী পার্টির সভাপতি অ্যাডভোকেট ভূপেন্দ্র ভৌমিক দোলন, সাংবাদিক সাইফুল হক মোল্লা দুলু, মোস্তফা কামাল, শেখ মাসুদ ইকবাল, সাইফউদ্দীন আহমেদ লেনিন, সাকাউদ্দিন আহাম্মদ রাজন, শফিক আদনান, জেলা কৃষকলীগের সাধারণ সম্পাদক আনোয়ার হোসেন বাচ্চু প্রমুখ উপস্থিত ছিলেন। ।</p>
      <p>এই বিভাগের সর্বাধিক পঠিত</p>
    </article>
  </body>
</html>