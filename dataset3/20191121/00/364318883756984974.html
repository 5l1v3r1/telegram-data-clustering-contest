<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/news/it-thai-news/380575"/>
    <meta property="og:site_name" content="beartai"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ชวนนั่งตุ๊กตุ๊กไฟฟ้าตะลุย ‘เชียงใหม่’ เมืองท่องเที่ยวแบบไร้สาย"/>
    <meta property="og:description" content="ทีมงาน #beartai ได้มีโอกาสเดินทางไปกับการไฟฟ้าส่วนภูมิภาค (Provincial Electricity Authority: PEA) เพื่อนั่งรถตุ๊กตุ๊กไฟฟ้าเยี่ยมชมแหล่งท่องเที่ยวสำคัญของจังหวัดเชียงใหม่ ที่ปัจจุบันนี้ไม่มีสายไฟฟ้ามากวนตากวนใจในภาพถ่ายของนักท่องเที่ยวอีกต่อไป"/>
  </head>
  <body>
    <article>
      <h1>ชวนนั่งตุ๊กตุ๊กไฟฟ้าตะลุย ‘เชียงใหม่’ เมืองท่องเที่ยวแบบไร้สาย</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Wanitcha Saisema</a></address>
      <p>ทีมงาน #beartai ได้มีโอกาสเดินทางไปกับ<b>การไฟฟ้าส่วนภูมิภาค (Provincial Electricity Authority: PEA)</b> เพื่อนั่งรถตุ๊กตุ๊กไฟฟ้าเยี่ยมชมแหล่งท่องเที่ยวสำคัญของจังหวัดเชียงใหม่ ที่ปัจจุบันนี้ไม่มีสายไฟฟ้ามากวนตากวนใจในภาพถ่ายของนักท่องเที่ยวอีกต่อไป</p>
      <p>คณะของเราเริ่มต้นที่ตลาด <b>‘บ้านข้างวัด’</b> ซึ่งเป็นแหล่งท่องเที่ยวเล็ก ๆ แสนสงบและสดชื่นในบรรยากาศสบาย ๆ มีไอศกรีมอร่อยและของแฮนด์เมดสไตล์ล้านนามาวางจำหน่าย หลังจากเดินชอปปิงกันสักพักก็ได้เวลาเดินทางต่อ ซึ่งคราวนี้จะเป็นการเดินทางด้วย <b>‘รถตุ๊กตุ๊กไฟฟ้า’</b> ที่เป็นอีกหนึ่งความภาคภูมิใจของชาวเชียงใหม่ที่ได้ช่วยกันลดมลพิษทางอากาศ</p>
      <figure>
        <img src="https://www.beartai.com/wp-content/uploads/2019/11/IMG_1017_result-1024x683.jpg"/>
        <figcaption>รถตุ๊กตุ๊กไฟฟ้าที่ทีมงานกำลังจะโดยสารไปยังประตูท่าแพ</figcaption>
      </figure>
      <p>รถตุ๊กตุ๊กไฟฟ้านี้สามารถเรียกใช้บริการได้จากหลากหลายที่ เช่น ตลาดบ้านข้างวัด ประตูท่าแพ หรือจะเรียกผ่านแอปพลิเคชัน Grab ก็สามารถทำได้ จะเรียกให้ไปรับถึงสนามบินเชียงใหม่ก็ทำได้ด้วยนะ แถมเป็น Grab EV Tuk Tuk ที่แรกในเอเชียตะวันออกเฉียงใต้อีกด้วย</p>
      <p>รถตุ๊กตุ๊กไฟฟ้านี้ก็มีสเปกกับเขาด้วยเหมือนกัน ดังต่อไปนี้เลย</p>
      <ul>
        <li>ใช้พลังงานไฟฟ้า 100% จึงไม่ก่อให้เกิดควันพิษ</li>
        <li>ใช้มอเตอร์เป็นต้นกำลังในการขับเคลื่อน จึงไม่ทำให้เกิดเสียงรบกวน</li>
        <li>สามารถทำความเร็วได้สูงสุด 66 กม./ชม.</li>
        <li>บรรทุกน้ำหนักได้ 300 กก.</li>
        <li>สามารถชาร์จจากไฟบ้านได้</li>
        <li>ค่าใช้จ่ายในการชาร์จ 1 ครั้ง ประมาณ 45 บาท ทำให้วิ่งได้ 80-120 กม.</li>
      </ul>
      <p>ความรู้สึกขณะที่โดยสารไปกับรถตุ๊กตุ๊กไฟฟ้าต้องบอกว่าไม่แตกต่างจากรถตุ๊กตุ๊กปกติเท่าไร แต่ที่แตกต่างอย่างเห็นได้ชัดคือไม่ต้องตะโกนคุยกันกับเพื่อนข้าง ๆ เพราะเสียงที่เงียบมากของมอเตอร์ไฟฟ้าและไม่ต้องทนกลิ่นควันรถและเขม่ามาเปื้อนหน้าอีกด้วย ลงไปถ่ายรูปสวย ๆ ต่อได้เลย</p>
      <figure>
        <img src="https://www.beartai.com/wp-content/uploads/2019/11/IMG_1047_result-1024x683.jpg"/>
        <figcaption>รถตุ๊กตุ๊กกำลังซิ่งไป แต่ไม่มีเสียงเลย</figcaption>
      </figure>
      <figure>
        <img src="https://www.beartai.com/wp-content/uploads/2019/11/IMG_1053_result-1024x683.jpg"/>
        <figcaption>อยากนั่งตุ๊กตุ๊กอีวีก็เรียกผ่านแอป Grab ได้เลย</figcaption>
      </figure>
      <p>เมื่อเดินทางใกล้ถึง <b>‘ประตูท่าแพ’</b> อีกหนึ่งแหล่งท่องเที่ยวสุดฮิตของจังหวัดเชียงใหม่ ผู้เขียนสังเกตว่าทิวทัศน์เมื่อเงยหน้ามองดูโล่งสะอาดตาผิดกับจุดอื่น ๆ เนื่องจากเทศบาลนครเชียงใหม่ได้ร่วมมือกับการไฟฟ้าส่วนภูมิภาคในการนำสายไฟฟ้าลงดิน ตั้งแต่บริเวณถนนท่าแพไปจนถึงถนนช้างคลานรวมระยะทาง 1.96 กิโลเมตร ใช้เงินลงทุนรวม 260 ล้านบาท ซึ่งโครงการนำสายไฟฟ้าลงดินบริเวณถนนท่าแพ-ถนนช้างคลานนี้ ถือเป็นโครงการต้นแบบของจังหวัดเชียงใหม่ที่จะขยายต่อเนื่องไปยังจุดอื่น ๆ ของจังหวัด จนกลายเป็น ‘เชียงใหม่ไร้สาย’ ในที่สุด</p>
      <figure>
        <img src="https://www.beartai.com/wp-content/uploads/2019/11/IMG_1098_result-1024x683.jpg"/>
        <figcaption>ถนนท่าแพที่ท้องฟ้าสดใส ไม่มีสายไฟฟ้ามารบกวนสายตา</figcaption>
      </figure>
      <p>นอกจากนี้ ในช่วงกลางคืน คณะของเราเดินทางต่อไปยัง <b>‘วัดพระสิงห์วรมหาวิหาร’</b> เพื่อเยี่ยมชม <b>‘วิหารลายคำ’</b> ซึ่งด้านข้างของวิหารนี้มีเจดีย์สีทองที่ดูพุ่งออกมาจากฉากหลังที่เป็นท้องฟ้าสีดำ ทำให้เกิดเป็นมิติที่ดูแปลกตา ด้วยความที่ไม่มีเงาใด ๆ ลงมาทาบบนเจดีย์นี้เลย</p>
      <figure>
        <img src="https://www.beartai.com/wp-content/uploads/2019/11/IMG_1134_result-1024x683.jpg"/>
        <figcaption>วิหารลายคำยามค่ำคืน (ขวา)</figcaption>
      </figure>
      <p>จากการสอบถามทีมงานของการไฟฟ้าส่วนภูมิภาคแล้วพบว่า ทาง กฟภ. ได้ดำเนิน<b>โครงการ ‘PEA LED เพื่อแหล่งท่องเที่ยวเชิงวัฒนธรรมไทย’</b> โดยมีการออกแบบและปรับปรุงระบบไฟฟ้าของวัดให้มีความปลอดภัย ประหยัดพลังงานและเพิ่มแสงสว่างให้เพียงพอ โดยได้ทำการเปลี่ยนหลอดไฟฟ้าเดิมให้เป็นหลอดประหยัดพลังงาน LED จำนวน 28 ดวงโคม ซึ่งสามารถประหยัดพลังงานไฟฟ้าได้ 3,706 หน่วยต่อปี คิดเป็นค่าใช้จ่ายที่ลดได้ 14,826 บาทต่อปี ซึ่งนอกจากจะทำให้เกิดความสวยงามมากขึ้นแล้ว ยังช่วยประหยัดพลังงานอีกด้วย</p>
      <p>โครงการ ‘PEA LED เพื่อแหล่งท่องเที่ยวเชิงวัฒนธรรมไทย’ เริ่มดำเนินการมาตั้งแต่ปี 2556 จนถึงปัจจุบันมีการปรับปรุงไปแล้ว 39 แห่ง</p>
      <figure>
        <img src="https://www.beartai.com/wp-content/uploads/2019/11/IMG_1127_result-1024x683.jpg"/>
        <figcaption>เสาไฟฟ้า LED ที่มีการปรับองศาเพื่อลบการเกิดเงาบนเจดีย์</figcaption>
      </figure>
      <p>หากใครที่ยังคิดไม่ออกว่าช่วงสิ้นปีนี้จะเดินทางไปท่องเที่ยวที่ไหนดี อย่าลืมแวะเวียนไปชมเชียงใหม่แบบไร้สายกันนะคะ</p>
      <p>พิสูจน์อักษร : สุชยา เกษจำรัส</p>
    </article>
  </body>
</html>