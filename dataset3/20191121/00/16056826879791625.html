<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200156"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="পরিবহন ধর্মঘটের মধ্যেও সড়ক দুর্ঘটনা, নিহত ৭"/>
    <meta property="og:description" content="চলমান পরিবহন ধর্মঘটের মধ্যেও ঘটলো সড়ক দুর্ঘটনা। দেশের বিভিন্ন জেলার সড়কে ঝরলো ৭ প্রাণ। এরমধ্যে দিনাজপুরে ২ যুবলীগ কর্মী, গাইবান্ধায় ২, কুমিল্লায় কনস্টেবল, রামগঞ্জ ও সলঙ্গায় ২ শিশু রয়েছে। বিস্তারিত আমাদের প্রতিনিধিদের পাঠানো রিপোর্টে-রামগঞ্জ (লক্ষ্মীপুর) প্রতিনিধি জানান, লক্ষ্মীপুরের রামগঞ্জ উপজেলার ৫নং চন্ডিপুর ইউনিয়ননের চাঙ্গিরগাও সড়কে গতকাল দুপুরে সিএনজির ধাক্কায় মাইসা আক্তার (৬) নামের ছাত্রীর মর্মান্তিক মৃত্যু হয়েছে। রামগঞ্জ থানা পুলিশ লাশ উদ্ধার করে ময়না তদন্তের জন্য লক্ষ্মীপুর সদর হাসপাতাল মর্গে প্রেরণ করা হয়েছে। নিহত মাইসা আক্তার চন্ডিপুর গ্রামের জাবেদ মৌলভী সাহেবের বাড়ির মো. মিজানের কন্যা ও চাঙ্গিরগাও দি মর্ডান কিন্ডার গার্ডেনের প্লে গ্রুপের ছাত্রী। রামগঞ্জ থানার ওসি মো. আনোয়ার হোসেন বলেন, মাইসার লাশ উদ্ধার করে ময়না তদন্তের জন্য লক্ষ্মীপুর সদড় হাসপাতালে প্রেরণ হয়েছে। সিএনজি চালকের বিরুদ্ধে আইনানুগ ব্যবস্থা নেওয়া হচ্ছে।লালমাই (কুমিল্লা) প্রতিনিধি জানান, ঢাকা-চট্টগ্রাম মহাসড়কের কুমিল্লা সদর দক্ষিণ উপজেলার ধনাইতরীতে ট্রাকের ধাক্কায় নূর হোসেন (৪২) নামের এক পুলিশ কনস্টেবল নিহত হয়েছে। গুরুতর আহত হয়েছে এক এএসআইসহ…"/>
  </head>
  <body>
    <article>
      <h1>পরিবহন ধর্মঘটের মধ্যেও সড়ক দুর্ঘটনা, নিহত ৭</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">বাংলারজমিন ডেস্ক</a></address>
      <p>চলমান পরিবহন ধর্মঘটের মধ্যেও ঘটলো সড়ক দুর্ঘটনা। দেশের বিভিন্ন জেলার সড়কে ঝরলো ৭ প্রাণ। এরমধ্যে দিনাজপুরে ২ যুবলীগ কর্মী, গাইবান্ধায় ২, কুমিল্লায় কনস্টেবল, রামগঞ্জ ও সলঙ্গায় ২ শিশু রয়েছে। বিস্তারিত আমাদের প্রতিনিধিদের পাঠানো রিপোর্টে-</p>
      <p>রামগঞ্জ (লক্ষ্মীপুর) প্রতিনিধি জানান, লক্ষ্মীপুরের রামগঞ্জ উপজেলার ৫নং চন্ডিপুর ইউনিয়ননের চাঙ্গিরগাও সড়কে গতকাল দুপুরে সিএনজির ধাক্কায় মাইসা আক্তার (৬) নামের ছাত্রীর মর্মান্তিক মৃত্যু হয়েছে। রামগঞ্জ থানা পুলিশ লাশ উদ্ধার করে ময়না তদন্তের জন্য লক্ষ্মীপুর সদর হাসপাতাল মর্গে প্রেরণ করা হয়েছে। নিহত মাইসা আক্তার চন্ডিপুর গ্রামের জাবেদ মৌলভী সাহেবের বাড়ির মো. মিজানের কন্যা ও চাঙ্গিরগাও দি মর্ডান কিন্ডার গার্ডেনের প্লে গ্রুপের ছাত্রী। রামগঞ্জ থানার ওসি মো. আনোয়ার হোসেন বলেন, মাইসার লাশ উদ্ধার করে ময়না তদন্তের জন্য লক্ষ্মীপুর সদড় হাসপাতালে প্রেরণ হয়েছে। সিএনজি চালকের বিরুদ্ধে আইনানুগ ব্যবস্থা নেওয়া হচ্ছে।</p>
      <p>লালমাই (কুমিল্লা) প্রতিনিধি জানান, ঢাকা-চট্টগ্রাম মহাসড়কের কুমিল্লা সদর দক্ষিণ উপজেলার ধনাইতরীতে ট্রাকের ধাক্কায় নূর হোসেন (৪২) নামের এক পুলিশ কনস্টেবল নিহত হয়েছে।</p>
      <p>গুরুতর আহত হয়েছে এক এএসআইসহ আরো দু’জন। ১৯ নভেম্বর রাত অনুমান সাড়ে ১১টায় এ দুর্ঘটনা ঘটে। নিহত নুর হোসেন লক্ষ্মীপুর জেলা সদরের ওয়াহেদপুর গ্রামের মৃত আবদুল হকের েেছলে। জানা যায়, কুমিল্লা সদর দক্ষিণ মডেল থানার কর্মরত এএসআই মহসিন মিয়ার নেতৃত্বে পুলিশের এ্যাপোলো টিম রিকুইজিসন করা একটি সিলভার কালারের মাইক্রোবাস (ঢাকা মেট্টো চ ১৩ ২৭২৫) নিয়ে ঢাকা-চট্টগ্রাম মহাসড়কের ধনাইতরীতে বিভিন্ন গাড়ীর কাগজপত্র চেক করছিলেন। ১৯শে নভেম্বর রাত সাড়ে ১১টায় পুলিশের টিমটি ঢাকাগামী একটি পিকআপকে থামিয়ে কাগজ চেক করছিল। এমন সময়ে ঢাকাগামী অন্য একটি ট্রাক পিকআপ ও পুলিশের মাইক্রেবাসকে ধাক্কা দিলে দায়িত্বরত পুলিশ কনস্টেবল নূর হোসেন ঘটনাস্থলেই নিহত হন। গুরুতর আহত হন এএসআই মহসিন মিয়া ও কনস্টেবল ইসমাইল।</p>
      <p>স্টাফ রিপোর্টার, দিনাজপুর থেকে জানান, দিনাজপুরে বালুবাহী ট্রাকচাপায় দুই যুবলীগ কর্মী নিহত হয়েছে। ঘটনাটি ঘটেছে মঙ্গলবার রাত সাড়ে ১০টায় চিরিরবন্দর উপজেলার পলাশডাঙ্গী খেরকাটী এলাকায়। নিহতরা হলেন, আশিকুর রহমান (৩৫) ও ভবেশ চন্দ্র রায় (৩০)। তারা দু’জনেই যুবলীগকর্মী বলে জানিয়েছেন স্থানীয়রা। চিরিরবন্দর থানার ভারপ্রাপ্ত কর্মকর্তা (ওসি) সুব্রত কুমার সরকার জানান, রাত সাড়ে ১০টার দিকে চিরিরবন্দর উপজেলার খেরকাটি গ্রামের কাঁকড়া নদী থেকে একটি বালুবাহী ট্রাক মোহনপুর ব্রিজের দিকে যাচ্ছিল। পথে ওই এলাকায় ট্রাকটি বিপরীত দিক থেকে আসা একটি মোটরসাইকেলে চাপা দেয়। এতে দু’জন গুরুতর আহত হন। তাদের উদ্ধার করে চিরিরবন্দর উপজেলা স্বাস্থ্য কমপ্লেক্সে নিলে সেখানে দায়িত্বরত চিকিৎসক দু’জনকেই মৃত ঘোষণা করেন। নিহতরা যুবলীগের রাজনীতির সঙ্গে জড়িত বলে স্থানীয়রা পুলিশকে নিশ্চিত করেন।</p>
      <p>সলঙ্গা (সিরাজগঞ্জ) প্রতিনিধি জানান, সিরাজগঞ্জের সলঙ্গা-হাটিকুমরুল আঞ্চলিক সড়কের রাস্তা পাড়া পারের সময় চড়িয়া উজির সাওপাড়া এলাকায় লেগুনা চাপায় মারিয়া খাতুন (৩) নামের এক শিশু নিহত হয়েছে। সে চড়িয়া উজির সাওপাড়া গ্রামের আমিনুল ইসলাম বাবুর মেয়ে। বুধবার সকাল সাড়ে ৮টার দিকে এ দুর্ঘটনা ঘটে। এঘটনায় উল্লাপাড়া উপজেলার পাগলা বোয়ালিয়া গ্রামের আব্দুস ছামাদের ছেলে লেগুনা চালক আলহাজ (২১) কে আটক করা হয়েছে।</p>
      <p>উত্তরাঞ্চল প্রতিনিধি জানান, গাইবান্ধার গোবিন্দগঞ্জের ফাঁসিতলা বাজারে বুধবার সকালে ট্যাংকলরী চাপায় মোজাম্মেল হোসেন (৬৫) নামের এক কাঠ ব্যবসায়ী নিহত হয়েছে। সে উপজেলার কামারদহ ইউনিয়নের রসুলপুর গ্রামের আরজ উল্লার পুত্র। পুলিশ ট্যাংকলরীটি আটক করেছে। অপরদিকে গাইবান্ধা পলাশবাড়ি সড়কে গড়োয়া ব্রিজের ধাক্কায় বাসের হেলপার নিহত হয়েছেন।</p>
      <p>গোবিন্দগঞ্জ হাইওয়ে থানার ওসি আব্দুল কাদের জিলানী জানান, বুধবার সকাল আনমানিক ৯টার দিকে রংপুরমুখী দ্রুতগামী একটি ট্যাংকলরী ঢাকা-রংপুর মহাসড়কের ফাঁসিতলা বাজারে একটি পানের দোকানে ঢুকে পড়লে সেখানে দাঁড়িয়ে থাকা তোজাম্মেল হোসেন লরির চাপায় ঘটনাস্থলেই নিহত হয়। ট্যাংক লরিটি আটক করা হয়েছে। পলাশবাড়ি থানার ওসি মাসুদুর রহমান জানান,ঢাকা থেকে গাইবান্ধাগামী যাত্রীবাহী বাস সকালে গাইবান্ধা পলাশবাড়ি সড়ক দিয়ে গাইবান্ধার দিকে যাচ্ছিলো। পথিমধ্যে গড়েয়া নামক স্থানে হেলপার শাহরিয়ার নাজিম মাথা বাহিরের দিকে দিলে ব্রিজের সাথে ধাক্কা লাগে । এতে ঘটনাস্থলেই তার মৃত্যু হয়।</p>
      <p> </p>
      <p>এই বিভাগের সর্বাধিক পঠিত</p>
    </article>
  </body>
</html>