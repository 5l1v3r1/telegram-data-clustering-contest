<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3382307/cocuklarin-en-temel-haklari-sevgi-ve-merhamet"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T00:30:00+00:00"/>
    <meta property="og:title" content="Çocukların en temel hakları sevgi ve merhamet"/>
    <meta property="og:description" content="20 Kasım Dünya Çocuk Hakları Günü’nde Yetim Vakfı, İHH İnsani Yardım Vakfı, Uluslararası Mülteci Hakları Derneği ve Yeryüzü Çocukları Derneği’nin işbirliğiyle bir program düzenlendi."/>
  </head>
  <body>
    <article>
      <h1>Çocukların en temel hakları sevgi ve merhamet</h1>
      <h2>20 Kasım Dünya Çocuk Hakları Günü’nde Yetim Vakfı, İHH İnsani Yardım Vakfı, Uluslararası Mülteci Hakları Derneği ve Yeryüzü Çocukları Derneği’nin işbirliğiyle bir program düzenlendi.</h2>
      <address>
        <time datetime="2019-11-21T00:30:00+00:00">21 Nov 2019, 00:30</time>
      </address>
      <p>Organizatör kurumların temsilcileri tarafından gerçekleştirilen basın açıklamasında, Birleşmiş Milletler’in 30 yıl önce ilan ettiği Çocuk Hakları Sözleşmesi’ne uyulması gerektiği ifade edildi.</p>
      <p>20 Kasım Dünya Çocuk Hakları Günü’nde Yetim Vakfı, İHH İnsani Yardım Vakfı, Uluslararası Mülteci Hakları Derneği ve Yeryüzü Çocukları Derneği’nin işbirliğiyle bir program düzenlendi. Kurum temsilcileri tarafından yapılan açıklamada, Birleşmiş Milletler’in 30 yıl önce ilan ettiği çocuk hakları sözleşmesine uyması gerektiği ifade edildi.</p>
      <p>20 Kasım 1989’da kabul edilen Birleşmiş Milletler Çocuk Hakları Sözleşmesi’nin 30. yıldönümünde Yetim Vakfı, İHH İnsani Yardım Vakfı, Uluslararası Mülteci Hakları Derneği ve Yeryüzü Çocukları Derneği’nin işbirliğiyle bir etkinlik organize edildi. İstanbul Fatih’teki Yetim Vakfı Genel Merkezi’nde düzenlenen etkinlik, basın açıklamasıyla başladı. Organizatör kurumların temsilcileri tarafından gerçekleştirilen basın açıklamasında Birleşmiş Milletler’e, 30 yıl önce kabul ettiği sözleşmeye uyarak, savaş bölgelerindeki çocuklar için harekete geçmesi çağrısında bulundu.</p>
      <h3>HALEP’TEKİ BİR ÇOCUKLA PARİS’TEKİ BİR ÇOCUK ARASINDA FARK YOKTUR</h3>
      <p>İlk açıklamayı yapan Yetim Vakfı Genel Başkan Vekili Hüsamettin Orhan, “Dünyada her geçen gün savaşlar ve salgın hastalıklar nedeniyle çocuk hakları ihlalleri artıyor. Suriye başta olmak üzere savaş bölgelerindeki çocukların korunması için Birleşmiş Milletler’in (BM) daha aktif rol alması gerekiyor. BM’nin 2018 verilerine göre dünya genelinde 70,8 milyon kişi zorla yerinden edildi. Savaşın hüküm sürdüğü Suriye’den dünyanın farklı ülkelerine yayılmış 5,7 milyon kişi mülteci olarak yaşıyor ve bu rakamın yaklaşık yüzde 45’ini çocuklar oluşturuyor, savaş süresince de 500 bin civarında Suriyeli çocuk yetim kaldı. Bizim için dünyaya katacağı güzellik açısından Halep’teki bir çocukla Paris’teki bir çocuk arasında fark yoktur” dedi.</p>
      <h3>BAZI DEVLETLER BM ÇOCUK HAKLARI SÖZLEŞMESİ’Nİ İHLAL ETTİ</h3>
      <p>Uluslararası Mülteci Hakları Derneği Başkanı Abdullah Resul Demir de, “Birleşmiş Milletler’de 197 ülkenin imza atıp kabul ettiği Çocuk Hakları Sözleşmesi en yüksek mutabakatla kabul edilen bir sözleşmedir. Buna rağmen bazı devletler tarafından bu sözleşme ihlal edildi ve BM bu ihlallere karşı gerekli müdahaleyi yapamadı. Suriye savaşı nedeniyle son yıllarda en fazla göç alan ülkeler arasında olan Türkiye’de 1,7 milyondan fazla mülteci çocuk bulunuyor” diye konuştu</p>
      <h3>HER YIL 5 MİLYON ÇOCUK AÇLIKTAN ÖLÜYOR</h3>
      <p>İHH İnsani Yardım Vakfı Başkan Yardımcısı Abdullah Muhammed İslam ise, “Dünyada 152 milyon çocuk işçi bulunuyor ve her yıl 5 milyon çocuk açlıktan hayatını kaybediyor. Devletlerin yanı sıra STK’ların da üzerine düşeni yapması gerekiyor. Çocukların korunmasına ilişkin yasaların uygulanması, dünya toplumlarının sağlıklı ve nitelikli bir geleceğe sahip olması açısından büyük önem arz etmektedir” ifadelerini kullandı.</p>
      <h3>ÖNÜMÜZDE ÇOK UZUN VE MÜCADELE GEREKTİREN BİR YOL VAR</h3>
      <p>Yeryüzü Çocukları Derneği’nin Proje Sorumlusu Betül Ünlü ise, “2016’dan bu yana özellikle işçi mülteci çocuklar üzerine çalışma yapıyoruz. Üç yılda birçok çocuğun hayatına dokunduk. Şu an 311 çocukla ilgileniyoruz ve 96 çocuğu çeşitli atölyelerde çalışırken eğitime kazandırdık. Önümüzde çok uzun ve mücadele etmemiz gereken bir yol var. Bu yolda çocuklarımıza en temel hakları olan sevgi ve merhameti öğretiyoruz” açıklamasında bulundu. Basın açıklamasından sonra Yetim Vakfı’nın “Hayallere Değen Resimler” projesi kapsamında 3 kıta 13 ülkeden çocukların resmettiği tablolar sergilendi, ardından yetim çocuklar için çeşitli etkinlikler düzenlendi.</p>
    </article>
  </body>
</html>