<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-un-antonio-guterres-regrets-new-us-position-on-legality-of-israeli-settlements-2860764.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T00:34:37+00:00"/>
    <meta property="og:title" content="संयुक्त राष्ट्र ने इजराइली बस्तियों को लेकर अमेरिका के रुख पर जताया अफसोस"/>
    <meta property="og:description" content="संयुक्त राष्ट्र के महासचिव एंतोनियो गुटेरेस ने ट्रंप प्रशासन की उस घोषणा पर अफसोस जताया है कि फलस्तीन क्षेत्र में इजराइल की बस्तियों को वह अवैध नहीं मानता है। संयुक्त राष्ट्र प्रमुख के प्रवक्ता..."/>
  </head>
  <body>
    <article>
      <h1>संयुक्त राष्ट्र ने इजराइली बस्तियों को लेकर अमेरिका के रुख पर जताया अफसोस</h1>
      <address><time datetime="2019-11-21T00:34:37+00:00">21 Nov 2019, 00:34</time> by <a rel="author">एजेंसी,संयुक्त राष्ट्र</a></address>
      <p>संयुक्त राष्ट्र के महासचिव एंतोनियो गुटेरेस ने ट्रंप प्रशासन की उस घोषणा पर अफसोस जताया है कि फलस्तीन क्षेत्र में इजराइल की बस्तियों को वह अवैध नहीं मानता है। संयुक्त राष्ट्र प्रमुख के प्रवक्ता स्टीफन दुजारिक ने कब्जे वाले फलस्तीन क्षेत्र में इजराइल की बस्तियों पर अमेरिकी विदेश मंत्री माइक पोम्पिओ की घोषणा के संबंध में पूछे गए सवालों पर कहा, ''मैं कह सकता हूं कि हमारा रुख नहीं बदला है।"</p>
      <p>दुजारिक ने कहा, ''अमेरिका की घोषणा और किए गए फैसले का हमें अफसोस है।" अपनी नीति बदलते हुए पोम्पिओ ने सोमवार (18 नवंबर) को कहा था कि अमेरिका अब यह नहीं मानता है कि फलस्तीन क्षेत्रों में इजरायल की बस्तियां अवैध हैं। उन्होंने कहा कि अंतरराष्ट्रीय कानून के मुताबिक इन ढांचों को वैध नहीं बताने के तर्कों से शांति प्रक्रिया का हल नहीं होने वाला।</p>
      <p>दुजारिक ने कहा कि जहां तक संयुक्त राष्ट्र की बात है तो हम सुरक्षा परिषद के प्रासंगिक प्रस्तावों के हिसाब से चलते हैं। हम इन प्रस्तावों के आधार पर निर्णायक और स्थायी रूप से शांति के लिए फलस्तीन और इजराइल का समर्थन करने के वास्ते प्रतिबद्ध हैं। </p>
      <p>उन्होंने कहा कि संयुक्त राष्ट्र का प्रस्ताव 2334 कहता है कि बस्तियां बनाने की इजराइल की गतिविधियां अंतरराष्ट्रीय कानूनों का सरासर उल्लंघन है और यह समाधान तथा समग्र शांति की दिशा में बड़ी बाधा है।</p>
    </article>
  </body>
</html>