<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-zalaban-is-sok-a-kemenytuz/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:56+00:00"/>
    <meta property="og:title" content="Zalában is sok a kéménytűz"/>
    <meta property="og:description" content="Az ősztől kora tavaszig tartó fűtési szezon során minden évben számos munkát adnak a kéménytüzek a tűzoltóknak. Ennek főleg az az oka, hogy az emberek nincsenek tisztában a legfontosabb szabályokkal, fogalmaz Kalamár Norbert, a Zala Megyei Katasztrófavédelmi Igazgatóság szóvivője."/>
  </head>
  <body>
    <article>
      <h1>Zalában is sok a kéménytűz</h1>
      <address><time datetime="2019-11-21T00:01:56+00:00">21 Nov 2019, 00:01</time> by <a rel="author">Lokál Nagykanizsa</a></address>
      <p>Az ősztől kora tavaszig tartó fűtési szezon során minden évben számos munkát adnak a kéménytüzek a tűzoltóknak. Ennek főleg az az oka, hogy az emberek nincsenek tisztában a legfontosabb szabályokkal – fogalmazott Kalamár Norbert, a Zala Megyei Katasztrófavédelmi Igazgatóság szóvivője.</p>
      <p>– A fával való tüzelés során a tökéletlen égés melléktermékeként füst és korom keletkezik, aminek az elvezetését a kéményeken keresztül oldják meg évszázadok óta – mondta a főhadnagy.</p>
      <p>– Ám ha nem megfelelő éghető anyagot vagy nem száraz, tüzelésre alkalmas fát használunk, akkor a keletkezett melléktermék korom, kátrány formájában lerakódik a füstelvezető járatába, és csökkenti annak keresztmetszetét – folytatta Kalamár Norbert. – Nagy mennyiségű lerakódás esetén ez az anyag képes begyulladni, nagyon magas hőmérsékleten égni, és ez a kéményből akár a tetőszerkezetre is átterjedhet. Éppen ezért minden esetben száraz, tüzelésre alkalmas fát használjunk a kályhák, kandallók felmelegítéséhez.</p>
      <figure>
        <img src="https://www.lokal.hu/wp-content/uploads/2019/11/NK_t%C5%B1z-1280x855.jpg"/>
        <figcaption>Fával vagy brikettel tüzeljünk, műanyaggal, háztartási hulladékkal semmiképp, tanácsolja a katasztrófavédelem (Fotó: Gergely Szilárd)</figcaption>
      </figure>
      <p>– A hó alól összeszedett, a szobában rövid ideig szárogatott fa nem, azonban a kivágott, felhasogatott és ezután száraz, szellős helyen másfél-két évig tárolt keményfa, mint például az akác, a bükk, a tölgy és a gyertyán, már megfelelő a tüzeléshez – jelentette ki a szakember, kiemelve: a tévhitekkel ellentétben a frissen kivágott akácfa magas víztartama miatt a vágás évében még nem megfelelő a tüzeléshez.</p>
      <p>Kiváló alternatíva lehet a fabrikett, amelyet magas nyomáson készítenek különböző faipari termékek „hulladékaiból”. Ezt kötőanyag nélkül, préseléssel állítják elő, s magas fűtőértéke és rendkívül alacsony hamutartalma miatt közkedvelt lett. Alacsony nedvességtartalma révén a fabrikett nagyon jó hatásfokkal fűt, emellett kevésbé károsítja a kéményt és a fűtőberendezést.</p>
      <hr/>
      <p>Ami tilos</p>
      <p>Nem szabad a háztartásban keletkezett hulladékot, szemetet, műanyag palackot elégetni a fűtőberendezésben – szögezte le Kalamár Norbert. A vegyes tüzelésű  kályhákból kikerülő toxikus füst ugyanis nemcsak a kéményen keresztül távozhat, hanem a tökéletlen égés következtében a lakótérbe is bekerülhet, és közvetlenül mérgezheti az ott lakókat. Így nemcsak környezetszennyező, hanem egészségkárosító hatása is van, mindemellett növeli a kéménytűz kockázatát.</p>
    </article>
  </body>
</html>