<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/studi-e-analisi/articolo.php?articolo_id=78982"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Istat. Sempre meno assistenza domiciliare e sempre più emigrazione ospedaliera"/>
    <meta property="og:description" content="- Sul territorio solo l’1,2% di anziani (over 65) in Italia ha usufruito dell’assistenza domiciliare integrata nel 2015: -06% rispetto a dieci anni prima, nel 2005, quando erano l’1,9 per cento.Ad aumentare invece in dieci anni, tra il 2006 e il 2016, è l’emigrazione ospedaliera che cresce del +0.6%, dall’8,1% dei ricoveri per acuti nel 2006 all’8,7% di quelli 2016.Un andamento confermato in parte dalle giornate di degenza dei due anni a confronto: quelle fuori Regione calano a livello di media provinciale del -17,4% (da 29.141 a 24.083) mentre si riducono di più quelle nelle Regione di appartenenza – confermando il calo dei ricoveri già indicato nelle Sdo – che scendono del -22,1% (da 438.217 a 341.399).Sono i valori medi a livello provinciale relativi ai servizi di cura che l’Istat ha diffuso assieme a quelli regionali nella &quot;Banca dati indicatori territoriali per le politiche di sviluppo&quot;: 324 indicatori (268 + 56 di genere) disponibili a livello regionale e sub regionale, per macroarea e per le aree obiettivo…"/>
  </head>
  <body>
    <article>
      <h1><b>Istat.</b> Sempre meno assistenza domiciliare e sempre più emigrazione ospedaliera</h1>
      <h2>
        <i>Pubblicati i valori medi a livello provinciale e regionale relativi ai servizi di cura, contenuti nella "Banca dati indicatori territoriali per le politiche di sviluppo": 324 indicatori (268 + 56 di genere) disponibili a livello regionale e sub regionale, per macroarea e per le aree obiettivo dei diversi cicli delle politiche di sviluppo rilasciati nell’ambito della rete Sistan. Tra questi uno riguarda i "Servizi di cura".</i>
      </h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>
        <pic src="http://www.quotidianosanita.it/studi-e-analisi/../../img_prima/front7148814.jpg" width="150" height="150"/>
      </p>
      <p>- Sul territorio solo l’1,2% di anziani (over 65) in Italia ha usufruito dell’assistenza domiciliare integrata nel 2015: -06% rispetto a dieci anni prima, nel 2005, quando erano l’1,9 per cento.<br/><br/><b>Ad aumentare invece in dieci anni, tra il 2006 e il 2016</b>, è l’emigrazione ospedaliera che cresce del +0.6%, dall’8,1% dei ricoveri per acuti nel 2006 all’8,7% di quelli 2016.<br/><br/><b>Un andamento confermato in parte dalle giornate di degenza dei due anni a confronto: </b>quelle fuori Regione calano a livello di media provinciale del -17,4% (da 29.141 a 24.083) mentre si riducono di più quelle nelle Regione di appartenenza – confermando il calo dei ricoveri già indicato nelle Sdo – che scendono del -22,1% (da 438.217 a 341.399).<br/><br/><b>Sono i valori medi a livello provinciale relativi ai servizi di cura che l’Istat ha diffuso assieme a quelli regionali nella "<a href="https://www.istat.it/it/archivio/16777">Banca dati indicatori territoriali per le politiche di sviluppo</a>": </b>324 indicatori (268 + 56 di genere) disponibili a livello regionale e sub regionale, per macroarea e per le aree obiettivo dei diversi cicli delle politiche di sviluppo rilasciati nell’ambito della rete Sistan.<br/><br/>Gli indicatori dei servizi di cura analizzano due livelli: quello regionale e, per la prima volta, quello provinciale.<br/><br/><b>Il livello regionale</b><br/><br/><b>A livello regionale le medie totali sono ovviamente analoghe a quelle del livello provinciale</b>, ma si nota ad esempio che tra il 2006 e il 2016 tutte le Regioni hanno ridotto la percentuale di over 65 – che pure sono aumentati – assistiti in ADI.<br/><br/><b>La riduzione maggiore è in Sicilia (-2,3%), quella minore in Puglia (-0,1%)</b>. A livello di area geografica, rispetto a una media italiana di -0,8% la riduzione maggiore è nel Mezzogiorno (-0.9%) con il Sud a -0,7% e le Isole a -1,4 per cento. Dove va meglio (ma pure sempre in riduzione) è il Nord (-0,2%).<br/><br/><b>I dati forniscono anche una misura della spesa per l’ADI </b>sotto forma di incidenza percentuale sulla spesa sanitaria totale, ma i valori si fermano al 2012. Comunque, tra il 2002 e il 2012 (sempre su dieci anni quindi, la spesa per ADI è calata del -1,4% solo nelle Isole (in Sicilia -2,4%; in Sardegna +1,8%), mentre risulta aumentata in tutte le altre Regioni, dal massimo del +4.7% in Emilia-Romagna, al minimo del +0,3% nel Lazio e in Valle d’Aosta.<br/><br/><b>Per quanto riguarda l’emigrazione ospedaliera</b>, la differenza 2006-2016 registra cali e aumenti. Il maggior calo si ha a Trento (-4,2%), il minore in Campania (-0,2%). L’aumento maggiore invece è in Molise (+5%), quello minore (ma pur sempre aumento) a Bolzano (+0,2%).<br/><br/><b>Per quanto riguarda le giornate di degenza</b>, quelle nella Regione di residenza si riducono del -19,3%, quelle in Regioni diverse da quella di residenza del -15,5 per cento.<br/> </p>
      <figure>
        <img src="http://www.quotidianosanita.it/allegati/create_pdf.php?all=8577117.jpg"/>
      </figure>
      <p><b>Il livello provinciale</b><br/><br/><b>A livello provinciale la percentuale maggiore di anziani assistiti in ADI nel 2015 è stata a Bolzano (4,9%), </b>seguita da Aosta (4,7%), Belluno (3,8%) e quindi una provincia del Sud, Ogliastra in Sardegna con 3,6 per cento.<br/><br/><b>Per quanto riguarda le differenze 2005-2015 nell’ADI per gli anziani</b>, il calo maggiore nell’assistenza si registra a Isernia (-5,3%) mentre l’aumento più consistente è ad Aosta (+2.3%).<br/><br/><b>Sul fronte dell’emigrazione ospedaliera</b> le Province dove questa nel 2016 è al top sono Isernia (27,6%, più di un quarto dei ricoverati acuti), seguita da Reggio Calabria (22,6%), Matera (22,5%) e Cosenza 22,2%). Bisogna arrivare al settimo posto per trovare una città del Nord, La Spezia, con il 19,6%, mentre per trovarne una del Centro al nono posto c’è Rieti con il 19,3 per cento.<br/><br/><b>Dal punto di vista della differenza decennale (2006-2016) </b>la percentuale maggiore col segno meno (dove quindi si è ridotta la migrazione) spetta a Mantova con il -5,1% mentre quella col segno più (dove questa quindi è aumentata è Isernia con il +7,4 per cento.<br/><br/><b>Per le giornate di degenza</b>, essendo i valori assoluti legati anche alla dimensione della Provincia (in testa ci sono sempre Roma e Milano o Roma e Napoli rispettivamente per ricoveri in Regioni diverse o nella Regione di residenza), le differenze maggiori in calo a livello percentuale si rilevano tra i ricoveri in Regioni non di residenza a Milano (-47,1%) seguita da Brescia (-42,9%) e da Mantova (-40,9%). A onor del vero al quarto posto per riduzione c’è una Provincia del Sud, Foggia, dove i ricoveri fuori Regione sono calati nel periodo del -40 per cento.<br/><br/><b>Sul versante opposto</b> le percentuali sono ben più elevate. La “fuga maggiore tra il 2006 e il 2016 è stata da Carbonia Iglesias (+69,7%), seguita da Verona (+62,1%), Olbia Tempio Pausania (+46,5%) e Rieti (+44,2%).<br/><br/><b>Per i ricoveri nella Regione di residenza invece</b> tutti i valori tranne quelli di Pistoia, Perugia e Piacenza che aumentano rispettivamente del + 13,5%, +3,5% e +1,9%, tutte le Province registrano un calo. Quella con il valore maggiore è Ascoli Piceno (-54,7%), seguita da Cosenza (-44,7%), Ogliastra (-41,8%) e Bari (-41,5%), mentre dove il calo è stato minore è Cremona, che riposta lo stesso dato di dieci anni prima (-0%), seguita da Rimini (-2,9%), Bergamo (-4,5%) e Gorizia (-5,3%).<br/> </p>
      <figure>
        <img src="http://www.quotidianosanita.it/allegati/create_pdf.php?all=241214.jpg"/>
      </figure>
      <p>     <br/>      </p>
      <p>
        <i>Allegati:<br/></i>
        <pic src="http://www.quotidianosanita.it/studi-e-analisi/../impaginazione_n/quadratino.png" width="10" height="10"/>
        <a href="http://www.quotidianosanita.it/studi-e-analisi/../allegati/create_pdf.php?all=241214.jpg"> Livello provinciale</a>
        <br/>
        <pic src="http://www.quotidianosanita.it/studi-e-analisi/../impaginazione_n/quadratino.png" width="10" height="10"/>
        <a href="http://www.quotidianosanita.it/studi-e-analisi/../allegati/create_pdf.php?all=8577117.jpg"> Livello regionale</a>
      </p>
    </article>
  </body>
</html>