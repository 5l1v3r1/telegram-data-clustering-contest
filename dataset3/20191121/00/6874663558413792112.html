<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774258,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="קרן פימי רוכשת 12% מחברת הביומד קמהדע ב-30 מיליון דולר: תהיה המחזיקה הגדולה בחברה"/>
    <meta property="og:description" content="הקרן שמנהל ישי דוידי נכנסת לראשונה לענף הביומד, ורכשה את האחזקות מקרן ברוש ומגופים מוסדיים כמו הפניקס, מגדל ומיטב דש; המוכרים נשארו עם אחזקות של אחוזים בודדים בקמהדע, ויצפו לזינוק במניה בעקבות כניסתה של פימי"/>
  </head>
  <body>
    <article>
      <h1>קרן פימי רוכשת 12% מחברת הביומד קמהדע ב-30 מיליון דולר: תהיה המחזיקה הגדולה בחברה</h1>
      <h2>הקרן שמנהל ישי דוידי נכנסת לראשונה לענף הביומד, ורכשה את האחזקות מקרן ברוש ומגופים מוסדיים כמו הפניקס, מגדל ומיטב דש; המוכרים נשארו עם אחזקות של אחוזים בודדים בקמהדע, ויצפו לזינוק במניה בעקבות כניסתה של פימי</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">גולן חזני וצלי גרינברג</a></address>
      <p>קרן פימי הפכה לבעלת עניין ומחזיקת המניות הגדולה ביותר בחברת הביוטכנולוגיה קמהדע. החברה דיווחה היום (ה') למשקיעיה בבורסה שפימי רכשה 12% ממניותיה תמורת 30 מיליון דולר, במחיר של 6 דולר למניה שמספק לקמהדע שווי שוק של 240 מיליון דולר. אתמול ננעלה מניית קמהדע בבורסת נאסד"ק במחיר של 5.98 דולר.</p>
      <p>פימי רכשה את המניות מקרן ברוש שמכרה חלק מאחזקה של 8.7%, מגופים מוסדיים כמו הפניקס, מגדל ומיטב-דש, וכן מליאון רקנאטי. כל המוכרים נשארים עם אחזקה של אחוזים בודדים בחברה. ברוש החלה להחזיק במניות קמהדע בספטמבר 2017, ורשמה מאז רווח של 30% על ההשקעה.</p>
      <p>מניותיה של חברת קמהדע נסחרות בבורסת תל אביב ובנאסד"ק. החברה מפתחת מספר מוצרים רפואיים המבוססים על טכנולוגיה מוגנת פטנטים, לטיהור והפרדת חלבונים מפלסמה אנושית.</p>
      <figure>
        <img src="https://images1.calcalist.co.il/PicServer3/2018/05/30/821154/3_l.jpg"/>
        <figcaption>מעבדה של קמהדע</figcaption>
      </figure>
      <p>מוצר הדגל שלה, גלסיה (Glassia), משמש לטיפול במחלת הנפחת שגורמת למחסור של חלבון ה-ATT בגוף וקיבל אישור שיווק ב-2010. לקמהדע קו מוצרים נוסף הכולל שישה מוצרים מבוססי פלסמה הניתנים בעירוי או בהזרקה ביניהם חיסונים ונוגדנים נגד כלבת והכשת נחש.</p>
      <p>בספטמבר האחרון חתמה קמהדע על הארכת הסכם האספקה של תרופת הדגל שלה לחברת טקדה היפנית, ולפיו תמשיך לספק לטקדה את התרופה גלסיה עד 2021 ועד בכלל. קמהדע המנוהלת ע"י עמיר לונדון, העריכה, על בסיס הארכת ההסכם, שהכנסותיה ממכירת גלסיה לטקדה בין 2019 ל-2021 יהיו 180-155 מיליון דולר.</p>
      <p>בנוסף, החברה צופה כי שווי מכירות התרופה יסתכמו ב-65 מיליון מיליון דולר ב-2019 וב-2020, ו-50-25 מיליון דולר ב-2021.</p>
      <p>קמהדע פועלת מאיזור התעשיה פארק המדע ברחובות והמפעל מצוי בקיבוץ בית קמה בדרום. החברה היא רווחית ובדוחות הרבעון השלישי של 2019 שהציגה לפני כשבוע רשמה זינוק של 121.4% בהכנסות ומעבר לרווח נקי של 5.7 מיליון דולר לעומת הפסד נקי של 2.3 מיליון דולר ברבעון המקביל.</p>
      <p>קרן פימי המנוהלת בידי ישי דוידי נכנסת בכך לראשונה לתחום הביומד, לאחר שעד היום החזיקה בשליטה בחברת התרופות רקח ובחברת הפצת התרופות נובולוג שבה מכרה את אחזקותיה.</p>
      <p>הגופים שמכרו לפימי את המניות נשארו כאמור עם אחזקה קטנה יותר בחברה, כדי ליהנות מעלייה אפשרית במניה עם כניסתה של פימי. ההערכות הן שפימי תגדיל את אחזקותיה בחברה בחודשים הקרובים.</p>
    </article>
  </body>
</html>