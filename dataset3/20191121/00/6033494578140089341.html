<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/strazacy-wyciagneli-cielaka-z-odry-w-gminie-bierawa-probowal-przejsc-przez-rzeke-w-miejscu-nieczynnej-przeprawy-promowej/ar/c8-14598253"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Strażacy wyciągnęli cielaka z Odry w gminie Bierawa. Próbował przejść przez rzekę w miejscu nieczynnej przeprawy promowej"/>
    <meta property="og:description" content="Muczenie zwierzaka stojącego w wodzie usłyszał jeden z mieszkańców. Powiadomił straż pożarną, która uratowała cielaka."/>
  </head>
  <body>
    <article>
      <h1>Strażacy wyciągnęli cielaka z Odry w gminie Bierawa. Próbował przejść przez rzekę w miejscu nieczynnej przeprawy promowej</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Tomasz Kapica</a></address>
      <p>
        <b>Muczenie zwierzaka stojącego w wodzie usłyszał jeden z mieszkańców. Powiadomił straż pożarną, która uratowała cielaka.</b>
      </p>
      <p>Do nietypowej interwencji doszło w miejscu nieczynnej przeprawy promowej między Przewozem a Dziergowicami w gminie Bierawa. Cielak z jednego z gospodarstw wydostał się poza swoje pastwisko i doszedł do brzegów Odry.</p>
      <blockquote>W miejscu byłej przeprawy promowej do wody prowadzi wybetonowana nawierzchnia. Cielak wszedł nią do wody, ale kilka metrów od brzegu ugrzązł. Nie miał siły, aby wydostać się.</blockquote>
      <p>Częściowo zanurzone zwierzę, które wydawało charakterystyczne dla krowy odgłosy, usłyszał jeden z mieszkańców. Powiadomił straż pożarną.</p>
      <p>- Cielak wydawał głośne dźwięki, widać, że był bardzo zestresowany. Bardzo szybko podjęliśmy to zwierzę, wyprowadziliśmy na brzeg i opatrzyliśmy, żeby nie zmarzło - poinformował bryg. Leszek Morkis, rzecznik prasowy Komendy Powiatowej Straży Pożarnej w Kędzierzynie-Koźlu.</p>
      <p>Zwierzę było nieco zziębnięte. Po ogrzaniu go kocami zostało zwrócone właścicielowi.</p>
    </article>
  </body>
</html>