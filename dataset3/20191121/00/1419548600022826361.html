<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/t3sw85"/>
    <meta property="og:site_name" content="News7 Tamil"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="பணி நீட்டிப்பு வழங்கக்கோரி சென்னை உயர்நீதிமன்றத்தில் பொன்.மாணிக்கவேல் மனுத்தாக்கல்!"/>
    <meta property="og:description" content="பணி நீட்டிப்பு வழங்கக்கோரி சென்னை உயர்நீதிமன்றத்தில் பொன்.மாணிக்கவேல் மனுத்தாக்கல்!"/>
  </head>
  <body>
    <article>
      <h1>பணி நீட்டிப்பு வழங்கக்கோரி சென்னை உயர்நீதிமன்றத்தில் பொன்.மாணிக்கவேல் மனுத்தாக்கல்!</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">wasim</a></address>
      <p>
        <b>நவம்பர் 30ம் தேதியுடன் பதவிக்காலம் முடிவடைவதால், தமக்கு பணி நீட்டிப்பு வழங்கக்கோரி சென்னை உயர்நீதிமன்றத்தில் சிலைக்கடத்தல் தடுப்பு பிரிவு சிறப்பு அதிகாரி பொன்.மாணிக்கவேல் மனுத்தாக்கல் செய்துள்ளார்.</b>
      </p>
      <p>சிலைக்கடத்தல் தடுப்பு பிரிவு ஐ.ஜியாக இருந்த பொன்.மாணிக்கவேல், கடந்தாண்டு நவம்பர் மாதத்துடன் பணி ஓய்வு பெற்றார். எனினும், பொன்.மாணிக்கவேலை சிலைக்கடத்தல் தடுப்பு பிரிவு சிறப்பு அதிகாரியாக ஓராண்டு நியமித்து, அனைத்து வழக்குகளையும் விசாரிக்க சென்னை உயர்நீதிமன்றம் உத்தரவிட்டது.</p>
      <p>இந்நிலையில் வரும் 30ம் தேதியுடன் பதவிக்காலம் முடிவடைய உள்ள நிலையில், பணி நீட்டிப்பு வழங்கக்கோரி பொன்.மாணிக்கவேல் தரப்பில் சென்னை உயர்நீதிமன்றத்தில் மனு தாக்கல் செய்யப்பட்டுள்ளது. சிலைக்கடத்தல் தடுப்புப் பிரிவில் பணியாற்றிய அதிகாரிகள், காவலர்கள் என 116 பேரை அவர்கள் சார்ந்த துறைக்கு திருப்பி அனுப்பி விட்டு தற்போது 85 அதிகாரிகள், 108 காவலர்கள் அடங்கிய புதிய குழு அமைக்கப்பட்டுள்ளதால் கடந்த 2018ம் ஆகஸ்ட் முதல் 2019 மே வரை சிலை கடத்தல் தடுப்பு பிரிவு முடங்கி விட்டதாக மனுவில் குறிப்பிடப்பட்டுள்ளது.</p>
      <p>மேலும் தமது விசாரணையில் சிலைக் கடத்தல் தடுப்புப் பிரிவு டிஜிபிக்கள் தலையிட்டு பணி செய்ய விடாமல் தடுப்பதாக குற்றம்சாட்டியுள்ள பொன்.மாணிக்கவேல் உயர்நீதிமன்றத்தால் ஒதுக்கப்பட்டுள்ள வழக்குகளின் விசாரணையை முடிக்க தமக்கு பணி நீடிப்பு வழங்க வேண்டும் என கோரியுள்ளார். இந்த மனு சென்னை உயர்நீதிமன்றத்தில் விரைவில் விசாரணைக்கு வரும் என எதிர்பார்க்கப்படுகிறது.</p>
    </article>
  </body>
</html>