<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/o-dhmadhs-toy-peroyka-gate-se-nees-peripeteies-ws-isxyros-symmaxos-ths-bayer"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Ο Δημάδης του «περούκα_gate» σε νέες περιπέτειες ως «ισχυρός σύμμαχος» της Bayer"/>
    <meta property="og:description" content="Σύμφωνα με άρθρο που δημοσιεύει ο Guardian, ο Έλληνας δημοσιογράφος και «επικοινωνιολόγος» Θάνος Δημάδης, γνωστός για τον πρωταγωνιστικό του ρόλο στο περιβόητο «περούκα gate», συζητούσε με την γερμανική φαρμακοβιομηχανία Bayer για το πώς μπορεί η τελευταία να αυξήσει την επιρροή της. Με το αζημίωτο, φυσικά, για τον ίδιο το δημοσιογράφο."/>
  </head>
  <body>
    <article>
      <h1>Ο Δημάδης του «περούκα_gate» σε νέες περιπέτειες ως «ισχυρός σύμμαχος» της Bayer</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Newsroom</a></address>
      <h4>Σύμφωνα με άρθρο που δημοσιεύει ο Guardian, ο Έλληνας δημοσιογράφος και «επικοινωνιολόγος» Θάνος Δημάδης, γνωστός για τον πρωταγωνιστικό του ρόλο στο περιβόητο «περούκα gate», συζητούσε με την γερμανική φαρμακοβιομηχανία Bayer για το πώς μπορεί η τελευταία να αυξήσει την επιρροή της. Με το αζημίωτο, φυσικά, για τον ίδιο το δημοσιογράφο.</h4>
      <p>Emails που περιήλθαν στην κατοχή της βρετανικής εφημερίδας μαρτυρούν ότι ο Δημάδης, ο οποίος την περίοδο Νοεμβρίου 2017 – Απριλίου 2019 ήταν διευθύνων σύμβουλος της Ένωσης Ξένων Ανταποκριτών και του Ιδρύματος Ξένων Ανταποκριτών στη Νέα Υόρκη, μιλούσε τακτικά με τους αντιπροέδρους της Bayer και πρόσφερε τις υπηρεσίες του για το σχεδιασμό της επικοινωνιακής πολιτικής της εταιρίας και την προώθηση των συμφερόντων της μέσω των δύο φορέων στους οποίους κατείχε σημαντική θέση.</p>
      <p>Ως αντάλλαγμα η Bayer θα χρηματοδοτούσε γενναία τους δύο φορείς, αλλά και τον ίδιο τον Δημάδη, ο οποίος μάλιστα σε e-mail του τον Ιούλιο του 2018 ζήτησε από τους αντιπροέδρους της Bayer να τον βλέπουν ως «ισχυρό σύμμαχό» τους και να τον πληρώσουν χωριστά επιπλέον της χρηματοδότησης των φορέων.</p>
      <p>
        <b>Οι προτάσεις του Δημάδη προς την Bayer, <a href="https://amp.theguardian.com/business/2019/nov/21/bayer-ag-emails-business-interests-funding?utm_term=Autofeed&amp;CMP=twt_gu&amp;utm_medium=&amp;utm_source=Twitter&amp;__twitter_impression=true">όπως τις δημοσιεύει ο Guardian,</a> είναι ξεκάθαρες:</b>
      </p>
      <p>• Ο Κρις Λόντερ, αντιπρόεδρος της φαρμακοβιομηχανίας, θα είχε μόνιμη θέση στο συμβούλιο του Ιδρύματος Ξένων Ανταποκριτών και θα συμμετείχε στις συνεδριάσεις του.</p>
      <p>• Η Ένωση Ξένων Ανταποκριτών θα λάμβανε πολλαπλές πρωτοβουλίες κάθε χρόνο για την προώθηση θεμάτων που ενδιέφεραν την Bayer και την Ένωση.</p>
      <p>• Η Bayer θα ενημερωνόταν εκ των προτέρων για τους νικητές των βραβείων του Ιδρύματος και «η επιλογή των βραβευθέντων δεν θα συγκρουόταν με τα σχέδια και τις πρωτοβουλίες στρατηγικής επικοινωνίας της Bayer.</p>
      <p>• Η Ένωση θα διοργάνωνε ημερίδες για δημοσιογράφους και «media influencers» σχετικά με θέματα τα οποία έπαιρναν το πράσινο φως της Bayer και ήταν σχετικά με τους στόχους της, «όπως για παράδειγμα η γεωργία ή οποιοδήποτε άλλο θέμα» σημαντικό για την Bayer. «Όλα θα γίνουν σε συνεργασία με την ομάδα της Bayer και τον εκτελεστικό διευθυντή» αναφέρεται στις 16 Ιουνίου 2018.</p>
      <p>«Έχεις ανταποκριθεί σε όλα όσα ο Ρέι [αντιπρόεδρος] κι εγώ έχουμε συζητήσει μαζί σου και σίγουρα εκτιμούμε την προσοχή που δείχνεις σε αυτό το θέμα. Εκτιμούμε τις κινήσεις σου για την προώθηση της συνεργασίας μας» αναφέρει σε e-mail του ο Λόντερ.</p>
      <p>Σε επικοινωνία που είχε ο Guardian με τον Δημάδη, ο δημοσιογράφος υποστηρίζει ότι δεν έκανε κάτι ανάρμοστο κι ότι όλα περνούσαν από το χέρι του προέδρου της Ένωσης Ξένων Ανταποκριτών, Ντέιβιντ Μάικλς. Ωστόσο, κείμενο που ο ίδιος είχε αποστείλει στην Bayer στις 16 Ιουνίου 2018 τον εκθέτει οικτρά. «Για όλες αυτές τις πρωτοβουλίες εγώ είμαι ο εκτελεστικός βραχίονας… Αυτά τα σημεία γράφτηκαν από εμένα και τα στέλνω σε εσάς εμπιστευτικά – Δεν έχω μοιραστεί τίποτα από όσα συζητήσαμε με τον Ντέιβιντ… Είμαι έτοιμος να κάνουμε σπουδαία πράγματα μαζί τα οποία θα ενισχύσουν την αξία της Bayer και της Ένωσης Ξένων Ανταποκριτών μέχρι το τέλος του έτους».</p>
      <p>Ο πρόεδρος της Ένωσης Ντέιβιντ Μάικλς δήλωσε ότι ο Δημάδης και η Bayer ήταν μπλεγμένοι σε μια «συνωμοσία» η οποία απειλεί την ακεραιότητα της οργάνωσης και της δημοσιογραφίας.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/21/5dd66f21825e63168c0a68a2.jpg"/>
      </figure>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>