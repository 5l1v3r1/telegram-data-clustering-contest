<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://burunen.ru/site/news?id=30084"/>
    <meta property="og:site_name" content="БУРЯАД YНЭН"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="​Хотын үдэр хэзээб?"/>
    <meta property="og:description" content="Улаан-Үдын түрэһэн үдэр һарын гурбадахи субботодо тэмдэглэхэ тухай шиидхэбэри гаргагдаба"/>
  </head>
  <body>
    <article>
      <h1>​Хотын үдэр хэзээб?</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Цырен НАЙМАНОВ</a></address>
      <p>
        <b>Улаан-Үдэ хотын «түрэһэн үдэр» хэзээ тэмдэглэхэб гэһэн тусхай асуулта хэгдэбэ. Тэрээндэ хабаадаһан 21 мянган хүнэй һанамжаар тус һайндэр намар бэшэ, зунай эхин һарада эмхидхэгдэжэ байгаа һаань дээрэ.</b>
      </p>
      <p>Сентябриин 13-һаа Буряадай ниислэл хотын гурбан хороогой захиргаанда, Хүүгэдэй уран бэлигэй байшануудта, 9 һургуулида, хүүгэдэй 9 сэсэрлигтэ, тусхай мэргэжэлэй дунда ба дээдэ һургуулинуудта һанал хуряалгын хайрсагууд табигдаһан байгаа. Хоёр һарын туршада үнгэрһэн асуултын дүнгүүдые ноябриин 15-да Улаан-Үдэ хотын мэр Игорь Шутенков согсолбо. Тэрэнэй хэлэһээр, элдэб наһанай, элдэб ондоо мэргэжэлэй хүнүүдэй - үхибүүдэй болон гэртэхинэйнь, оюутадай, Хотын үдэртэ хүдэлдэг зүжэгшэдэй – һанамжа мэдэхэнь шухала байгаа.</p>
      <p>Тиигэжэ һанал хуряалгада хабаадагшадай олонхинь (80%) Хотын үдэр зун, тодорхойлходо, июнь соо тэмдэглэхэ хэрэгтэй гэжэ тоолоно. Зунай эхин һарада гурбан шухала һайндэрнүүд – Хүүгэдэй эрхэ хамгаалгын үдэр (июниин 1), Россиин үдэр (июниин 12), Дурасхаалай ба гашуудалай үдэр (июниин 22) – болодог ушарһаань Улаан-Үдын түрэһэн үдэр һарын гурбадахи субботодо тэмдэглэхэ тухай шиидхэбэри гаргагдаба.</p>
      <p>Байгша ондо Хотын үдэр сентябриин 7-до эмхидхэгдээ. Шэмэрүүн һалхитай, бороотой байһанһаань боложо, үсөөхэн зон һайндэртэ хабаадаа. Тиимэһээ Игорь Шутенков Хотын үдэр шэлжүүлхэ тухай һанамжалһан байна.</p>
    </article>
  </body>
</html>