<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/lavoro-e-professioni/articolo.php?articolo_id=79004"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Al via a Matera gli Stati generali dei Giovani Medici"/>
    <meta property="og:description" content="- Partecipazione: sarà questa la parola d'ordine degli Stati Generali dei Giovani Medici e Odontoiatri della Fnomceo (la Federazione nazionale degli Ordini dei Medici Chirurghi e Odontoiatri), che si svolgeranno il 22 e 23 novembre a Matera, Capitale Europea della Cultura 2019.   Tutti i lavori del 22, infatti, saranno trasmessi in diretta sul canale Youtube della Fnomceo e sulla pagina Facebook dell'Osservatorio, dove già da qualche giorno è attiva la strategia di lancio e condivisione dell'evento. E si tratterà di lavori importanti: dalle tre tavole Rotonde - dedicate alla Formazione specialistica, a quella Specifica in Medicina Generale e a quella conclusiva sulle problematiche 'trasversali', comuni a tutti i giovani - scaturiranno infatti i Documenti che costituiranno la base per ridisegnare la Formazione dei medici. La loro preparazione sarà anch'essa all'insegna della condivisione: le diverse proposte saranno infatti selezionate tramite una votazione che coinvolgerà non solo i componenti dell'osservatorio…"/>
  </head>
  <body>
    <article>
      <h1>Al via a Matera gli Stati generali dei Giovani Medici</h1>
      <h2>
        <i>Saranno tre le tavole Rotonde, da quella dedicata alal Formazione specialistica, a quella Specifica in Medicina Generale e a quella conclusiva sulle problematiche 'trasversali', comuni a tutti i giovani, da cui scaturiranno infatti i Documenti che costituiranno la base per ridisegnare la Formazione dei medici.</i>
      </h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>
        <pic src="http://www.quotidianosanita.it/lavoro-e-professioni/../../img_prima/front6718910.jpg" width="150" height="150"/>
      </p>
      <p>- Partecipazione: sarà questa la parola d'ordine degli Stati Generali dei Giovani Medici e Odontoiatri della Fnomceo (la Federazione nazionale degli Ordini dei Medici Chirurghi e Odontoiatri), che si svolgeranno il 22 e 23 novembre a Matera, Capitale Europea della Cultura 2019.<br/> <br/>Tutti i lavori del 22, infatti, saranno trasmessi in diretta sul canale Youtube della Fnomceo e sulla pagina Facebook dell'Osservatorio, dove già da qualche giorno è attiva la strategia di lancio e condivisione dell'evento. E si tratterà di lavori importanti: dalle tre tavole Rotonde - dedicate alla Formazione specialistica, a quella Specifica in Medicina Generale e a quella conclusiva sulle problematiche 'trasversali', comuni a tutti i giovani - scaturiranno infatti i Documenti che costituiranno la base per ridisegnare la Formazione dei medici. La loro preparazione sarà anch'essa all'insegna della condivisione: le diverse proposte saranno infatti selezionate tramite una votazione che coinvolgerà non solo i componenti dell'osservatorio, presenti a Matera, ma anche 250 giovani medici che, da tutt'Italia, si sono iscritti sulla piattaforma di televoto appositamente predisposta. In parallelo, si svolgerà una Tavola Rotonda su Odontoiatria e libera Professione.</p>
      <p> <br/>"Prosegue l'impegno di ascolto e collaborazione della FNOMCeO per tracciare l'orizzonte della Professione under 40, insieme a tutte le Associazioni e le Sigle a vario titolo coinvolte nella difesa del futuro dei giovani Colleghi - spiega <b>Alessandro Bonsignore</b>, coordinatore dell'Osservatorio -.  Dopo il proficuo incontro di marzo, a Roma, arriva ora questo incontro di Matera, che porterà all'elaborazione di un documento finalizzato ad un intervento giuridico-normativo, necessario e non più rinviabile".<br/><br/>"Si parlerà di genitorialità, precariato, lavoro dipendente, Medicina di Genere, abusivismo - continua Alessandro Conte, vice-coordinatore -. Tutte problematiche comuni agli specializzandi, ai futuri medici di medicina generale e Odontoiatri e a chi, già specializzato, muove i primi passi nell'esercizio della Professione. Si definiranno inoltre nuovi percorsi per il post lauream, in modo da abbattere l'imbuto formativo".<br/><br/>"Ciò che oggi chiediamo alla Politica è una vera riforma strutturale, che veda il percorso di Formazione diventare un unicum, dall'accesso a Medicina alla Specializzazione - conclude il Presidente della Fnomceo, <b>Filippo Anelli</b> -. I nostri giovani devono poter pensare al futuro con serenità, a costruirsi una carriera e una famiglia, cosa che non è possibile sino a che restano 'camici grigi', prigionieri nel limbo di precariato dovuto all'imbuto formativo. Vogliamo dire basta, e dare finalmente voce alle loro legittime istanze".<br/> <br/>Accanto agli Stati Generali dei Giovani si svolgerà, sempre a Matera, il Convegno "La Medicina e la Comunicazione", organizzato dal locale Ordine dei medici. Dalla comunicazione medico-paziente, a quella mediatica, alla lotta contro le fake news, molti saranno i temi al centro del tavolo. Tra i relatori, il filosofo <b>Sandro Spinsanti</b> e il conduttore Michele Mirabella.</p>
    </article>
  </body>
</html>