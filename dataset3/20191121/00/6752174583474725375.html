<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-rajzpalyazat-gyerekeknek/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:58+00:00"/>
    <meta property="og:title" content="Rajzpályázat gyerekeknek"/>
    <meta property="og:description" content="“A szeretet gyógyít” címmel rajzpályázatot hirdet idén is az Atomerőmű KSC Szekszárd 1-5. osztályos gyermekeknek."/>
  </head>
  <body>
    <article>
      <h1>Rajzpályázat gyerekeknek</h1>
      <address><time datetime="2019-11-21T00:01:58+00:00">21 Nov 2019, 00:01</time> by <a rel="author">Lokál Szekszárd</a></address>
      <p><b>„</b>A szeretet gyógyít” címmel rajzpályázatot hirdet idén is az Atomerőmű KSC Szekszárd 1–5. osztályos gyermekeknek. Idén a pályaművek fókuszában az ünnepi hangulat, a KSC, és gyógyulófélben lévő játékosuk, Gereben Livi megjelenítésére kell hangsúlyt fektetni, tájékoztatott Szabó Noémi, szakmai és sportigazgató.</p>
      <figure>
        <img src="https://www.lokal.hu/wp-content/uploads/2019/11/SS_Rajzp%C3%A1ly%C3%A1zat-1280x960.jpg"/>
        <figcaption>Horváth-Szabó Alíz, negyedik osztályos tanuló tavalyi pályaműve Fotó: Lokál Extra</figcaption>
      </figure>
      <p>– A tavalyi nagy sikerű rajzpályázatunkra tekintettel az idén is meghirdetjük ezt a lehetőséget, kiegészítve azzal, hogy most nagycsoportos óvodások is részt vehetnek. Tavaly a karácsony és a KSC volt a pályaművek fókuszában, ezt kellett megjeleníteni a rajzokon. Idén ezt a felhívást aktualizáltuk azzal, hogy a gyógyulófélben lévő játékosunkat, Gereben Líviát is jelenítsék meg a kis rajzaikon. Minden rajzot A/4-es méretben várunk, és idén is nagyon értékes díjak kerülnek majd kiosztásra. Díjazni fogjuk az első 3 legjobban sikerült rajzot, illetve lesz 5 különdíj is. Az értékelő zsűri elnöke Gereben Livi lesz, aki természetesen nem tud majd személyesen itt lenni és élőben megtekinteni az alkotásokat, de fotókon eljuttatjuk neki ezeket, hiszen jelenleg is Kecskeméten, az otthonában lábadozik steril szobában. A rajzoknak a leadási határideje december 9., a Szekszárd Városi Sportcsarnok 13-as irodájában adhatják le a pályaműveket. A munkák elkészítésében a tanítónők segíthetnek, és a rajzok hátoldalára kérjük ráírni a gyerekek nevét, az osztályukat, az iskolájukat és annak a pedagógusnak a nevét tüntessék fel, aki segített elkészíteni a rajzot – hívta fel a figyelmet Szabó Noémi.</p>
      <hr/>
      <figure>
        <img src="https://www.lokal.hu/wp-content/uploads/2019/05/DKRCS20190302006-1108x960.jpg"/>
        <figcaption>Illusztráció: MTI/Krizsán Csaba</figcaption>
      </figure>
      <p>Gereben Lívia nagy harca</p>
      <p>Mint arról korábban beszámoltunk ez év tavaszán az Atomerőmű KSC Szekszárd játékosát, Gereben Líviát (középen) leukémiával diagnosztizálták. Azóta több kemoterápiás kezelésen is túlesett. Jelenleg kecskeméti otthonában lábadozik, steril szobában. A gyógyulófélben lévő Livinél jó véreredmények lettek legutóbb, amely mindenképpen bizakodásra adhat okot. A kezelés hatalmas költségeit enyhítendő, számos jótékonysági rendezvényt, eseményt szerveztek nemcsak Szekszárdon, hanem országszerte is.</p>
    </article>
  </body>
</html>