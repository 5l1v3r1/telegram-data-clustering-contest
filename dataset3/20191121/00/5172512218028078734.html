<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/proiectul-next-e-continua-expansiunea-eon-a-instalat-trei-statii-noi-de-94863.html"/>
    <meta property="og:site_name" content="Automarket"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Proiectul NEXT-E continuă expansiunea: E.ON a instalat trei stații noi de încărcare rapidă pentru mașinile electrice în zona Capitalei"/>
    <meta property="og:description" content="E.ON România a pus în funcțiune trei noi staţii de încărcare rapidă a maşinilor electrice în zona Capitalei, două dintre ele pe DN1 București-Ploiești, ajungând la un total de 14 stații la nivel național. Noile stații sunt amplasate pe DN1 în cadrul benzinăriilor MOL la km 13, sensul spre Ploiești și km 127, sensul spre București, respectiv în incinta Automobile Bavaria Militari. Până la sfârșitul anului, E.ON va mai instala două stații de încărcare rapidă la Râmnicu Vâlcea și Târgu-Mureș."/>
  </head>
  <body>
    <article>
      <h1>Proiectul NEXT-E continuă expansiunea: E.ON a instalat trei stații noi de încărcare rapidă pentru mașinile electrice în zona Capitalei</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Paul Cosma</a></address>
      <p>E.ON România a pus în funcțiune trei noi staţii de încărcare rapidă a maşinilor electrice în zona Capitalei, două dintre ele pe DN1 București-Ploiești, ajungând la un total de 14 stații la nivel național. Noile stații sunt amplasate pe DN1 în cadrul benzinăriilor MOL la km 13, sensul spre Ploiești și km 127, sensul spre București, respectiv în incinta Automobile Bavaria Militari. Până la sfârșitul anului, E.ON va mai instala două stații de încărcare rapidă la Râmnicu Vâlcea și Târgu-Mureș.</p>
      <p>În cadrul proiectului NEXT-E, cofinanţat din fonduri europene, prin intermediul programului Connecting Europe Facility (CEF), E.ON România va instala 19 unităţi de încărcare rapidă a autovehiculelor <a href="https://www.automarket.ro/stiri/masina-electrica-85611.html">electrice</a>, alte 21 urmând să fie montate de către MOL România pe coridoarele de transport european din ţara noastră.</p>
      <p>E.ON a anunțat că a pus în funcțiune trei noi stații de încărcare rapidă în zona Capitalei, ajungând la un total de 14 stații la nivel national.</p>
      <p>Noile stații sunt amplasate pe DN1 în cadrul benzinăriilor MOL la km 13, sensul spre Ploiești și km 127 sensul spre București, respectiv în incinta Automobile Bavaria Militari. Până la sfârșitul anului, E.ON va mai instala două stații de încărcare rapidă la Râmnicu Vâlcea și Târgu-Mureș.</p>
      <p><b><i>“</i></b><b><i>Știm cu toții cât de mare este traficul rutier pe A1, DN1 și în perimetrul celui mai important aeroport din țară, așa că deschiderea acestor stații în vederea deservirii posesorilor de automobile <a href="https://www.automarket.ro/stiri/masina-electrica-85611.html">electrice</a> a fost un pas firesc. (...) Prin proiectul NEXT-E vom continua extinderea reţelei naţionale pentru încărcarea autovehiculelor <a href="https://www.automarket.ro/stiri/masina-electrica-85611.html">electrice</a> pe coridoarele europene de transport: Iaşi – Tg. Mureş – Alba Iulia, Suceava – Bucureşti - Călăraşi  şi Timişoara – Bucureşti – Constanţa”,</i></b> a declarat Cătălin-Valentin Iordache, director general al E.ON Energie România.</p>
      <p>Cele trei staţii de încărcare din zona Capitalei au o putere maximă de 93 kW. Astfel, timpul mediu de încărcare a unei maşini <a href="https://www.automarket.ro/stiri/masina-electrica-85611.html">electrice</a> va fi de aproximativ 40 de minute pentru 80% din baterie. În fiecare locaţie sunt două locuri de parcare, fiind instalată câte o staţie de tip fast charge 2x50 kW (curent continuu) + 1x43 kW (curent alternativ).</p>
      <p>Toate staţiile sunt integrate într-un sistem de monitorizare şi gestionare a sesiunilor de încărcare,  sistem ce asigură supravegherea non-stop şi are posibilitatea de a rezolva de la distanţă unele incidente apărute în timpul încărcărilor.</p>
      <p>Aproximativ 700 de încărcări ale maşinilor <a href="https://www.automarket.ro/stiri/masina-electrica-85611.html">electrice</a> au fost înregistrate la staţiile deja montate în ultimul an, cele mai multe accesări fiind în Iaşi (147), Suceava (93) şi Roman (93).</p>
      <p>Via E.ON România</p>
    </article>
  </body>
</html>