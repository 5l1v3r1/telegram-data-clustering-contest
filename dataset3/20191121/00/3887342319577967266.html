<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238502-moreno-neciti-krivdu-enriquemu-zelam-len-to-najlepsie"/>
    <meta property="og:site_name" content="ProFutbal"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Moreno necíti krivdu: Enriquemu želám len to najlepšie"/>
    <meta property="og:description" content="Španielsky futbalový tréner Robert Moreno sa v utorok vo svojom vyhlásení poďakoval predstaviteľom Španielskej futbalovej federácie (RFEF). Jej predstavitelia v pondelok potvrdili, že Moreno napriek úspechu v kvalifikácii na EURO 2020 prenechá post trénera národného tímu Luisovi Enriquemu, ktorý 19. júna z osobných dôvodov rezignoval na svoju funkciu."/>
  </head>
  <body>
    <article>
      <h1>Moreno necíti krivdu: Enriquemu želám len to najlepšie</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">TASR</a></address>
      <p>Španielsky futbalový tréner Robert Moreno sa v utorok vo svojom vyhlásení poďakoval predstaviteľom Španielskej futbalovej federácie (RFEF). Jej predstavitelia v pondelok potvrdili, že Moreno napriek úspechu v kvalifikácii na EURO 2020 prenechá post trénera národného tímu Luisovi Enriquemu, ktorý 19. júna z osobných dôvodov rezignoval na svoju funkciu.</p>
      <related>
        <a href="https://profutbal.sk/clanok/238451-pat-mesiacov-po-smrti-dcerky-enrique-sa-znovu-vrati-do-prace"/>
      </related>
      <p>Enrique sa na lavičku španielskej futbalovej reprezentácie vracia po deviatich mesiacoch. Štyridsaťdeväťročný tréner sa predtým vzdal funkcie pre chorobu dcéry Xany, ktorá na konci augusta podľahla vo veku 9 rokov vzácnej forme rakoviny.</p>
      <figure>
        <img src="https://profutbal.sk/static/article/2019/11/5dd6581c434fa/content/5dd6586a20dbe.jpg"/>
        <figcaption>Luis Enrique (foto: TASR/AP)</figcaption>
      </figure>
      <p>Moreno postúpil so španielskymi futbalistami na EURO 2020. Po pondelňajšom kvalifikačnom triumfe 5:0 nad Rumunskom sa však rozlúčil so svojimi zverencami a odmietol aj všetky mediálne aktivity vrátane pozápasovej tlačovej konferencie. V utorok však poskytol vyhlásenie, jeho slová citovala agentúra AFP:<i> "Chcel som si všetko nechať uležať. Mám čisté svedomie. Nie je možné poďakovať všetkým, ale chcem povedať, že úprimne rešpektujem všetkých a aj ich názory. Vždy som bol mužom slova, povedal som už predtým, že by som nestál v ceste návratu Luisa Enriqueho. To som urobil. Prajem mu všetko najlepšie, pretože jeho radosť bude tiež naša."</i></p>
      <p>Moreno sa zároveň poďakoval aj predstaviteľom RFEF<i>. "Chcem sa im poďakovať za čas, ktorý mi umožnili tráviť s národným tímom. Cítil som podporu a rešpekt. Teraz chcem ako tréner čeliť novým výzvam. Futbal je totiž moja vášeň."</i></p>
    </article>
  </body>
</html>