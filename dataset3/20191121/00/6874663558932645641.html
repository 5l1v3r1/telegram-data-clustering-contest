<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774204,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="הרשתות החברתיות הקפיצו את הביקוש לאצטדיוני ענק בארה&quot;ב"/>
    <meta property="og:description" content="החשיפה המהירה של אמנים לקהלים גדולים יצרה יעוד חדש לאצטדיוני הספורט. קבוצת אוק־ויו תקים אצטדיונים בהשקעה של 3.9 מיליארד דולר"/>
  </head>
  <body>
    <article>
      <h1>הרשתות החברתיות הקפיצו את הביקוש לאצטדיוני ענק בארה"ב</h1>
      <h2>החשיפה המהירה של אמנים לקהלים גדולים יצרה יעוד חדש לאצטדיוני הספורט. קבוצת אוק־ויו תקים אצטדיונים בהשקעה של 3.9 מיליארד דולר</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">שירות כלכליסט</a></address>
      <p>הרשתות החברתיות ושירותי הסטרימינג, המאפשרים לאמנים להגיע לקהלים גדולים ובמהירות, מזינים את המהפך שעוברים כעת אצטדיוני הספורט בארה"ב. על כך מדווח ה"וול סטריט ג'ורנל". במקום לארח משחקי כדורסל, בייסבול או פוטבול, אצטדיוני הענק הופכים לזירת ההופעות החדשה של זמרים ולהקות.</p>
      <p> </p>
      <figure>
        <img src="https://images1.calcalist.co.il/PicServer3/2019/11/20/948909/1NL.jpg"/>
        <figcaption>בילי אייליש. מכרה כרטיסים ל־42 הופעות <br/>צילום: איי אף פי</figcaption>
      </figure>
      <p>קבוצת אוק־ויו מלוס אנג'לס, המקימה מתקני ספורט ברחבי ארה"ב, דיווחה כי תבנה שמונה אצטדיונים חדשים בשלוש השנים הבאות בהשקעה של 3.9 מיליארד דולר, כאשר ששה מהם יוותרו על נבחרות מליגות העל כעוגן. בכל אצטדיון יהיו בין עשרת אלפים ל־18 אלף מושבים. המהלך הזה יאפשר לאוק־ויו יותר ימי הופעות עבור זמרים ולהקות. גם העיצוב של האצטדיונים יהיה שונה מהרגיל, עם פחות תאים פרטיים ויותר חדרי מועדונים, האמורים למשוך את באי ההופעות להישאר יותר זמן ולבזבז על אוכל, משקאות ומזכרות. כמו כן, משום שהאצטדיונים יתמקדו בחוויית המוזיקה, יינתן דגש מיוחד לאקוסטיקה טובה ולשירותי VIP. "יציאה לסיבוב ברחבי המדינה היא החלום של כל אמן, ועכשיו אנחנו מדברים על ריבוי הופעות בכל אחת מהערים", כך לפי אירווינג אזוף, ממייסדי אוק־ויו.</p>
      <p>אם בעבר נאלץ אמן להתקדם לאטו, ממועדונים, דרך אולמות תיאטרון והופעות חימום, עד להופעה משלו באצטדיון, כיום, הוא יכול לדלג ישר לליגת העל. כך למשל, זמרת הפופ בילי אייליש צפויה לצאת לסיבוב הופעות בארה"ב שבמסגרתו נמכרו כל הכרטיסים ל־42 המופעים שיתקיימו באצטדיונים, וזאת שנה בלבד לאחר צאת אלבום הבכורה שלה.</p>
      <p>חברת מדיסון סקוור גרדן היתה חלוצה בתחום, וב־2014 שיפצה את הפורום בלוס אנג'לס, בעבר מגרש הבית של הלייקרז מה־NBA והקינגז מה־NHL. הפורום מדורג מאז כאחד הרווחיים בארה"ב. למרות טענות אנליסטים, כי השקעה במבני ענק לצורך מופעי מוזיקה עלולה להיות הימור, באוק־ויו מציינים כי היסטורית, עסקי הבידור לא נפגעים ממיתונים.</p>
      <p>על פי נתונים של חברת הסקרים Pollstar, הכנסות 100 מופעי המוזיקה הגדולים ביותר בצפון אמריקה במחצית הראשונה של 2019 זינקו בשיעור של 14% לעומת התקופה המקבילה אשתקד. על פי הערכות ענקית הייעוץ PwC, שווי תעשיית ההופעות בצפון אמריקה, העומד כיום על כ־28 מיליארד דולר, יזנק לכ־38 מיליארד דולר עד 2030.</p>
    </article>
  </body>
</html>