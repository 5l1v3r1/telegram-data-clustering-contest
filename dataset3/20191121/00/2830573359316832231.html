<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calcio-estero/2019/11/21-63616486/buya_turay_si_infortuna_con_la_sierra_leone_colpa_della_magia_nera_/"/>
    <meta property="og:site_name" content="Tuttosport"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Buya Turay si infortuna con la Sierra Leone: &quot;Colpa della magia nera&quot;"/>
    <meta property="og:description" content="Il giovane attaccante del Djurgarden si è curato dal medico di famiglia: &quot;Credo a queste cose, so anche chi è stato&quot;"/>
  </head>
  <body>
    <article>
      <h1>Buya Turay si infortuna con la Sierra Leone: "Colpa della magia nera"</h1>
      <h2>Il giovane attaccante del Djurgarden si è curato dal medico di famiglia: "Credo a queste cose, so anche chi è stato"</h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p><b>TORINO </b>- Il protagonista di questa insolita vicenda è <b>Mohamed Buya Turay</b>, attaccante (classe 1995) del <b>Djurgarden</b>, capocannoniere dell'ultimo campionato svedese con 15 reti in 29 partite. Una bella media realizzativa, che lo ha anche fatto finire nel mirino di importanti club di <a href="https://www.tuttosport.com/news/calcio/calcio-estero/premier-league/2019/11/21-63599517/diretta_mourinho_il_tottenham_presenta_il_nuovo_allenatore_in_conferenza_stampa/"><b>Premier League</b></a>, oltre ad assicurargli un posto con la nazionale della Sierra Leone. Proprio mentre rappresentava la sua selezione, però, è avvenuto un <a href="https://www.tuttosport.com/news/calcio/serie-a/napoli/2019/11/21-63607261/napoli_non_c_e_pace_per_ancelotti_milik_assente_col_milan/"><b>infortunio</b></a> non ben definito, un "incidente di percorso" che a giudizio del ragazzo avrebbe potuto far concludere anzitempo la sua carriera: "<i>Sì, mi sono quasi completamente ristabilito. Ma non mi sono fatto male contro il Lesotho. In quella partita non ho fatto contrasti particolarmente duri e non ho neanche subito tanti falli. Ho iniziato a sentire dolore al piede in albergo. Così ne ho parlato con il fisioterapista della squadra che non riusciva a capire cosa avessi. Intanto il dolore aumentava col passare delle ore...</i>".</p>
      <h3>Buya Turay, la magia nera dietro al suo infortunio</h3>
      <p>Il giovane attaccante della <b>Sierra Leone</b> ha poi spiegato nel dettaglio cosa gli sia successo, parlando chiaramente di magia nera e stregoneria: "<i>Il dolore è aumentato sempre di più, fino a quando siamo andati al campo d'allenamento e si è esteso a tutta la gamba. Così ho chiamato i miei parenti che mi hanno portato dal medico di famiglia. A suo giudizio la causa dell'infortunio era da ricondurre al fatto che avessi calpestato un 'oggetto spirituale' al campo d'allenamento, messo lì appositamente da una persona che voleva distruggere la mia carriera. Il medico mi ha anche detto che se fossi andato in ospedale servendomi della medicina convenzionale, probabilmente sarei stato costretto a ritirarmi</i>". Buya Turay crede ciecamente nel suo medico di fiducia e avrebbe anche trovato il colpevole: "<i>Credo a tutto ciò che mi è stato detto. Avevo già sentito parlare di vicende simili e ora le ho provate sulla mia pelle. So anche chi è stato a farmi questo, ma non farò il nome. Posso però dire che non resterà in libertà</i>".</p>
      <figure>
        <video src="http://media.tuttosport.com/ts/2019/11/15/cms_20191115_jamesmp41573820186.mp4"/>
        <figcaption>Colombia, infortunio per James Rodriguez: si teme rottura crociato</figcaption>
      </figure>
      <related>
        <a href="https://www.tuttosport.com/news/calcio/calcio-estero/premier-league/2019/11/21-63599517/diretta_mourinho_il_tottenham_presenta_il_nuovo_allenatore_in_conferenza_stampa/"/>
        <a href="https://www.tuttosport.com/news/calcio/serie-a/napoli/2019/11/21-63607261/napoli_non_c_e_pace_per_ancelotti_milik_assente_col_milan/"/>
        <a href="https://www.tuttosport.com/archivio/calcio/calcio-estero"/>
        <a href="https://www.tuttosport.com/news/calcio/calciomercato/2019/11/20-63585535/bild_attenta_juve_haaland_in_visita_all_arsenal_/?related_news"/>
        <a href="https://www.tuttosport.com/news/calcio/calcio-estero/2019/11/19-63548933/cavani_provoca_messi_risponde_picchiarti_quando_vuoi_/?related_news"/>
        <a href="https://www.tuttosport.com/news/calcio/calcio-estero/2019/11/19-63540749/eurogol_di_danilo_nel_3-0_del_brasile_alla_corea_del_sud/?related_news"/>
        <a href="https://www.tuttosport.com/news/calcio/calcio-estero/2019/11/18-63519639/argentina_e_uruguay_fanno_2-2_per_dybala_76_minuti_in_campo/?related_news"/>
      </related>
    </article>
  </body>
</html>