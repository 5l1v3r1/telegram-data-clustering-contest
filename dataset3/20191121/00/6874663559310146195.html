<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774221,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="חברת הסייבר Perimeter 81 גייסה 10 מיליון דולר"/>
    <meta property="og:description" content="החברה מפתחת טכנולוגיה לאבטחת רשתות לארגונים כשירות NaaS ומחליפה פתרונות כמו ה- VPN המסורתי. סבב הגיוס הובל בידי SonicWall של פרנסיסקו פרטנרס"/>
  </head>
  <body>
    <article>
      <h1>חברת הסייבר Perimeter 81 גייסה 10 מיליון דולר</h1>
      <h2>החברה מפתחת טכנולוגיה לאבטחת רשתות לארגונים כשירות NaaS ומחליפה פתרונות כמו ה- VPN המסורתי. סבב הגיוס הובל בידי SonicWall של פרנסיסקו פרטנרס</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">מאיר אורבך</a></address>
      <p>חברת הסייבר Perimeter 81 (פרימטר 81), גייסה 10 מיליון דולר בהובלת SonicWall, חברת פורטפוליו של קרן ההשקעות האמריקאית Francisco Partners ומשקיעים נוכחיים לרבות ספרינג ונצ'רס של אביב רפואה ואחרים. למרות ההשקעה מפרנסיסקו פרטנרס אומרים בחברה שאין בהשקעה סעיף לרכישה על ידי האחרונה שבעיקר רוכשת חברות וממזגת אותן. חברת Perimeter 81 מפתחת טכנולוגיה לאבטחת רשתות לארגונים כשירות NaaS ומחליפה פתרונות כמו ה- VPN המסורתי. חברת SonicWall מספקת למשתמשים פתרונות חומת אש (firewall) ואבטחת סייבר מהדור הבא. כתוצאה, כל חברה תספק פלטפורמת אבטחת מידע ורשת מאוחדת אשר יחדיו ישמשו פתרון הוליסטי לאבטחת מידע ורשת כשירות Secure Network as a Service.</p>
      <figure>
        <img src="https://images1.calcalist.co.il/PicServer3/2019/11/21/949064/23_l.jpg"/>
        <figcaption>מימין שגיא גידלי ועמית ברקת מייסדי 81 Perimeter <br/>צילום: נדב כהן יונתן</figcaption>
      </figure>
      <p>סבב הגיוס הנוכחי מגיע זמן קצר יחסית לאחר הגיוס הקודם שלPerimeter 81 , שהיה בחודש מרץ השנה, מה שמביא את סך ההשקעות בחברה ל-15 מיליון דולר מתחילת השנה. מתחילת השנה הציגה החברה צמיחה של 400% בהכנסות. בנוסף, הגדילה החברה את מספר הלקוחות שלה מ- 180 ל-500 ב-11 החודשים האחרונים בלבד. החברה מעסיקה 52 עובדים. Perimeter 81 הינו המיזם השני של שני השותפים המייסדים, עמית ברקת ושגיא גידלי, אשר הקימו יחדיו את SaferVPN ב-2014 לאחר שירותם הצבאי ביחידת המודיעין של צה”ל. ביולי 2019 מכרו השניים את SaferVPN לתאגיד האמריקאי J2 במיליוני דולרים בודדים במסגרת ההסכם המסחרי, החברות ישלבו את פתרונות אבטחת המידע המתקדמים של SonicWall בפלטפורמה של Perimeter 81. הפלטפורמה המורחבת תאפשר יצירת רשת כשירות המאפשרת גישת Zero Trust למשאבים פנימיים, אבטחת אינטרנט למשתמש ולסניפי הארגון, קישוריות ביניהם ואבטחת נקודות קצה (endpoint protection) במקום אחד - ללא שימוש בחומת אש פיזית. "היום, רואים יותר ויותר חברות - מחברות קטנות, בינוניות, גדולות, ואף מוסדות ממשלתיים - מעבירים את המשאבים שלהם לענן. כתוצאה מכך, 81 Perimeter נהנית מצמיחה משמעותית ברבעונים האחרונים, וזו מגמה שרק תלך ותגבר", אמר עמית ברקת, מייסד שותף ומנכ"ל Perimeter 81. "הגיוס והשיתוף פעולה עם SonicWall יאפשרו לנו להאיץ את הצמיחה של החברה ולהרחיב את מגוון השירותים ופתרונות אבטחת הרשת על גבי הפלטפורמה שלנו ללא שימוש בפתרונות מבוססי חומרה, דרך הענן".</p>
      <p>“אנו שמחים לשתף פעולה עם Perimeter 81. החיבור הזה יאפשר לנו לספק שירותים למגוון רחב של עסקים, החל מעסקים קטנים ובינוניים עד לחברות ב- Fortune 500 ומוסדות ממשל, עם פלטפורמת ה- Capture Cloud Platform" אמר ביל קונר, נשיא ומנכ"ל SonicWall. "במבט קדימה, לקוחותינו ושותפינו יכולים לבחור בין מחשוב מקומי, מחשוב ענן, ועכשיו ברשת מאובטחת כשירות הכוללת ניהול מוטמע במסגרת שירותי Capture Security Services".</p>
      <p>את Perimeter 81 ייצגו עו״ד שלמה לנדרס ודן פישר ממשרד עורכי דין גורניצקי. כחלק מההשקעה, ערן גורב מ-Francisco Partners יצטרף לדירקטוריון Perimeter 81.</p>
    </article>
  </body>
</html>