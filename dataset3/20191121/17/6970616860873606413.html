<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/officiellt-hif-varvar-kongolesisk-landslagsman-fran-superettan/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-21T17:17:00+00:00"/>
    <meta property="og:title" content="Officiellt: HIF värvar kongolesisk landslagsman från superettan"/>
    <meta property="og:description" content="Helsingborgs IF förstärker högerbackspositionen.Klubben har hämtat in Ravy Tsouka, senast i Västerås SK.- När jag fick höra om intresset tänkte jag inte länge innan jag accepterade, säger han till klubbens hemsida."/>
  </head>
  <body>
    <article>
      <h1>Officiellt: HIF värvar kongolesisk landslagsman från superettan</h1>
      <address><time datetime="2019-11-21T17:17:00+00:00">21 Nov 2019, 17:17</time> by <a rel="author">Pierre Carlsson</a></address>
      <p>
        <b>Helsingborgs IF förstärker högerbackspositionen.<br/>Klubben har hämtat in Ravy Tsouka, senast i Västerås SK.<br/>- När jag fick höra om intresset tänkte jag inte länge innan jag accepterade, säger han till klubbens hemsida.</b>
      </p>
      <p>Ravy Tsouka har de två senaste säsongerna spelat i först division 1 och sedan superettan med Västerås SK. Nu flyttar högerbacken upp ytterligare en division, då han är klar för spel i Helsingborgs IF.</p>
      <p>- Det känns väldigt bra att vara här, jag är mycket glad. HIF är en stor klubb i Allsvenskan och när jag fick höra om intresset tänkte jag inte länge innan jag accepterade, säger han till klubbens hemsida.</p>
      <p>Tsouka har tidigare spelat i franska Nantes samt Crotone och Paganese i Italien. Han är även landslagsman för Kongo och startade så sent som i förra veckan i landets kvalmatcher till afrikanska mästerskapen mot Senegal och Guinea-Bissau.</p>
      <p>HIF:s huvudtränare Olof Mellberg kommenterar nyförvärvet:</p>
      <p>- Vi har följt Ravy under hans tid i VSK och ser egenskaper i honom som passar vårt arbetssätt bra. Det ska bli spännande att se hur han utvecklas i vår miljö, säger han till klubbens hemsida.</p>
      <p>Tsouka gjorde sammanlagt 35 matcher för VSK och noterades för ett mål och två assist. Han har skrivit på ett kontrakt över säsongen 2022 med HIF.</p>
    </article>
  </body>
</html>