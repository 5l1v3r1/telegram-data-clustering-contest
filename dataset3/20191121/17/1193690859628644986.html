<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/u-hpu-rozpovily-pro-osoblyvosti-perekhidnoho-pravosuddia-pislia-reintehratsii-ordlo-203235.html"/>
    <meta property="og:site_name" content="5 канал"/>
    <meta property="article:published_time" content="2019-11-21T17:40:00+00:00"/>
    <meta property="og:title" content="У ГПУ розповіли про особливості перехідного правосуддя після реінтеграції ОРДЛО"/>
    <meta property="og:description" content="На засіданні робочої групи з реінтеграції окупованих територій обговорили напрацьований пакет законодавчих актів"/>
  </head>
  <body>
    <article>
      <h1>У ГПУ розповіли про особливості перехідного правосуддя після реінтеграції ОРДЛО</h1>
      <address>
        <time datetime="2019-11-21T17:40:00+00:00">21 Nov 2019, 17:40</time>
      </address>
      <p>У Генпрокуратурі готують пакет законопроєктів у рамках перехідного правосуддя. Концепція перехідного правосуддя в межах реінтеграції Донбасу полягає, зокрема, в захисті прав українських полонених. Про це йдеться в повідомленні <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=261502&amp;fbclid=IwAR0XxpkIa2Q0QnwAoAF5tmY_hW2V2Utmdumv3ynzbdvxk1vwn3geveegmbc">ГПУ</a>.</p>
      <p>Зазначається, що на засіданні робочої групи з реінтеграції окупованих територій обговорили напрацьований пакет законодавчих актів з питань правосуддя перехідного періоду.</p>
      <p>На сьогодні підготовлено дві ініціативи - проєкт основ державної політики у сфері захисту прав людини (в умовах подолання наслідків конфлікту) та законопроєкт про захист полонених, який найближчим часом мають передати на розгляд президенту.</p>
      <p>"Фактично, це "дорожня карта", що застосовується для виходу з конфлікту, подолання його наслідків, досягнення миру, розслідування тяжких злочинів, вчинених під час збройного конфлікту, та забезпечення захисту прав людини", - зазначив генпрокурор Руслан Рябошапка.</p>
      <p>Водночас за словами заступника глави ГПУ Гюндуза Мамедова, правосуддя перехідного періоду, зокрема, спрямовано на притягнення винних до відповідальності за вчинення тяжких міжнародних злочинів.</p>
      <p>"Це і військові злочини і злочини проти людяності", – сказав він.</p>
      <p>Нагадаємо, 23 жовтня, генеральний прокурор Руслан Рябошапка звільнив керівника управління спеціальних розслідувань Сергія Горбатюка. Підставою цього назвали те, що він не подав заяви на переатестацію. Пізніше <a href="https://www.5.ua/suspilstvo/horbatiuk-oskarzhuie-svoie-zvilnennia-z-hpu-podrobytsi-202482.html">Горбатюк оскаржив своє звільнення в ОАСК</a>. </p>
      <p> </p>
    </article>
  </body>
</html>