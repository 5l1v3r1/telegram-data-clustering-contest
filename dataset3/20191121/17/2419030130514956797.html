<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191121/broekers-marokko-wil-niet-met-me-praten/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-21T17:53:02+00:00"/>
    <meta property="og:title" content="Broekers: Marokko wil niet met me praten"/>
    <meta property="og:description" content="DEN HAAG (ANP) - Staatssecretaris Ankie Broekers-Knol wil graag met haar Marokkaanse collega praten over het terugsturen van uitgeprocedeerde Marokkaanse asielzoekers, maar die wil niet met haar praten. Dat vertelde de bewindsvrouw donderdag aan de Tweede Kamer, tot verbazing van de meeste partijen."/>
  </head>
  <body>
    <article>
      <h1>Broekers: Marokko wil niet met me praten</h1>
      <address><time datetime="2019-11-21T17:53:02+00:00">21 Nov 2019, 17:53</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Staatssecretaris Ankie Broekers-Knol wil graag met haar Marokkaanse collega praten over het terugsturen van uitgeprocedeerde Marokkaanse asielzoekers, maar die wil niet met haar praten. Dat vertelde de bewindsvrouw donderdag aan de Tweede Kamer, tot verbazing van de meeste partijen.</b>
      </p>
      <p>Nederland beschouwt Marokko als een veilig land van herkomst, Marokkanen die asiel aanvragen maken daarom weinig kans op verblijf in Nederland. Haar hier afgewezen onderdanen weer opnemen doet Marokko echter weinig. Broekers-Knol gaf eerder aan hierover met haar Marokkaanse collega te willen praten, maar dat bezoek is niet doorgegaan. “Ik krijg de minister niet te spreken”, aldus de staatssecretaris.</p>
      <p>Kamerleden konden hun oren niet geloven. “Ik luister met stijgende verbazing”, aldus Bram van Ojik (GroenLinks). Hij vroeg wat voor reden Marokko geeft voor de weigering, maar daar gaf Broekers-Knol geen antwoord op. Ze zei de weigering indirect te hebben vernomen, via het ministerie van Buitenlandse Zaken.</p>
      <p>“Dit is toch hét signaal dat Marokko dit probleem niet serieus neemt?”, constateerde SP’er Jasper van Dijk.</p>
    </article>
  </body>
</html>