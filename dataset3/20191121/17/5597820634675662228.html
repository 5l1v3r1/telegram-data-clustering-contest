<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/vieglatletika/krievijas-vieglatletikas-federacijas-amatpersonas-uz-laiku-atstadina-pec-viltojumiem-dopinga-lieta.a339209/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T17:35:00+00:00"/>
    <meta property="og:title" content="Krievijas Vieglatlētikas federācijas amatpersonas uz laiku atstādina pēc viltojumiem dopinga lietā"/>
    <meta property="og:description" content="Vieglatlētikas integritātes vienība (AIU) apsūdz Krievijas Vieglatlētikas federāciju (VFLA) un tās vadību antidopinga noteikumu pārkāpuma piesegšanā, informē AIU."/>
  </head>
  <body>
    <article>
      <h1>Krievijas Vieglatlētikas federācijas amatpersonas uz laiku atstādina pēc viltojumiem dopinga lietā</h1>
      <address>
        <time datetime="2019-11-21T17:35:00+00:00">21 Nov 2019, 17:35</time>
      </address>
      <p>
        <b>Vieglatlētikas integritātes vienība (AIU) apsūdz Krievijas Vieglatlētikas federāciju (VFLA) un tās vadību antidopinga noteikumu pārkāpuma piesegšanā, informē AIU.</b>
      </p>
      <p>Jau vasarā mediji ziņoja, ka VFLA palīdzējusi augstlēcējam Daņilam Lisenko izvairīties no diskvalifikācijas par to, ka viņš pērn pirms Eiropas čempionāta nav dopinga uzraugiem ziņojis par savu atrašanās vietu. 22 gadus vecajam Lisenko pērn Eiropas čempionāta priekšvakarā par šo pārkāpumu tika anulēts zem neitrāla karoga startējoša sportista statuss. </p>
      <p>Kā rakstīja "Sunday Times", viltus ārsti esot sagatavojuši paskaidrojumu, ka 2017.gada pasaules vicečempions un pērnā gada pasaules čempions telpās Lisenko slimības dēļ nav spējis uzrādīt savu atrašanās vietu. </p>
      <p>Kopā ar Krievijas Antidopinga aģentūru (RUSADA) veiktā izmeklēšana ilga 15 mēnešus, bet tās pēdējā fāzē no šī gada aprīļa līdz novembrim tika veiktas 22 liecinieku intervijas, pārbaudītas 14 elektronisko sakaru iekārtas, pārbaudīti seši terabaiti ar datiem un no krievu uz angļu valodu tulkoti aptuveni 7000 dokumentu.</p>
      <p>Ņemot vērā Pasaules Antidopinga aģentūras (WADA) antidopinga kodeksu, apsūdzības viltošanā un dalībā nelikumīgā shēmā izvirzītas VFLA prezidentam Dmitrijam Šļahtinam, VFLA izpilddirektoram Aleksandram Parkinam, VFLA valdes loceklim un Maskavas Reģionālās vieglatlētikas federācijas vadītājam Arturam Karamjanam, VFLA administratorei Jeļenai Orlovai, VFLA antidopinga koordinatorei Jeļenai Ikoņņikovai, Lisenko un viņa trenerim Jevgēņijam Zagorulko. Visām septiņām personām piemērota pagaidu diskvalifikācija.</p>
      <p>VFLA līdz 12.decembrim ir jāatbild apsūdzībai, lai AIU valde varētu lietu nodot Starptautiskās Vieglatlētikas federācijas ("World Athletics") Padomei, kas, balstoties uz antidopinga noteikumiem, var lemt par tālākajām sankcijām.</p>
      <p>Kā vasarā ziņoja mediji, ja tiktu pierādītā VFLA vaina, Krievijas vieglatlēti var tikt diskvalificēti no 2020.gada Tokijas olimpiskajām spēlēm, tāpat kā viņi nevarēja piedalīties Riodežaneiro Olimpiādē.</p>
      <p>Pēc mediju publikācijām slavenā krievu augstlēcēja Marija Lasickene aicināja VFLA vadību atkāpties</p>
      <p>"World Athletics" par sistemātiskiem dopinga pārkāpumiem diskvalificēja VFLA 2015.gadā un tā vairākkārt pagarinājusi tās sodu.</p>
      <p>Jau iepriekš tika ziņots, ka krievu sportistiem tika liegts piedalīties pagājušā gada Phjončhanas ziemas olimpiskajās spēlēs, jo tika uzsvērts, ka Krievijā ir izveidota valsts atbalstīta dopinga lietošanas sistēma, tomēr tagad šīs valsts sportisti optimistiski raugās uz startiem 2020.gada Tokijas Olimpiādē.</p>
      <related>
        <h4>Saistītie raksti</h4>
        <a href="https://www.lsm.lv/raksts/sports/cinas/astonas-reizes-latvijas-dzudo-cempionata-uzvarejuso-milenbergu-soda-par-dopingu.a339188/"/>
        <a href="https://www.lsm.lv/raksts/sports/ziemas-sports/igaunijas-slepotaju-trenerim-dopinga-lieta-tiesa-piespriez-nosacitu-sodu.a338420/"/>
        <a href="https://www.lsm.lv/raksts/sports/sporta-politika/volejbola-izlases-trenere-minusa-filma-dopinga-skartie-ir-lielisks-informativs-materials.a338335/"/>
        <a href="https://www.lsm.lv/raksts/sports/vieglatletika/pec-izmainam-dimanta-liga-vieglatleti-veido-organizaciju-savu-tiesibu-aizstavesanai.a337808/"/>
        <a href="https://www.lsm.lv/raksts/sports/olimpiska-kustiba/jau-tokijas-olimpiskajas-speles-dopinga-analizes-varetu-ieviest-genu-tehnologiju.a337494/"/>
        <a href="https://www.lsm.lv/raksts/sports/sporta-politika/asv-parstavju-palata-pienem-likumu-pret-starptautiskam-dopinga-shemam.a336049/"/>
        <a href="https://www.lsm.lv/raksts/sports/motoru-sports/nezinasana-par-antidopinga-proceduru-apdraud-sportistu-karjeru.a335913/"/>
        <a href="https://www.lsm.lv/raksts/sports/citi/krievija-bazijas-par-antidopinga-agenturas-lemumu-par-vel-stingrakiem-ierobezojumiem-sportam.a335701/"/>
      </related>
    </article>
  </body>
</html>