<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/foitites_kataggelloun_pos_dexthikan_epithesi_mesa_sto_panepistimio_kritis-588771/"/>
    <meta property="og:site_name" content="Real.gr"/>
    <meta property="article:published_time" content="2019-11-21T17:41:00+00:00"/>
    <meta property="og:title" content="Κλειστά τα σχολεία στη Θάσο την Παρασκευή"/>
    <meta property="og:description" content="Μία ακόμα καταγγελία για επίθεση σε βάρος φοιτητών από ομάδα αντιεξουσιαστών ήρθε στο… φως της δημοσιότητας."/>
  </head>
  <body>
    <article>
      <h1>
        <a href="https://www.real.gr/koinonia/arthro/kleista_ta_sxoleia_sti_thaso_tin_paraskeui-588768/">Κλειστά τα σχολεία στη Θάσο την Παρασκευή</a>
      </h1>
      <address><time datetime="2019-11-21T17:41:00+00:00">21 Nov 2019, 17:41</time> by <a rel="author">Real.gr</a></address>
      <p>
        <b>Μία ακόμα καταγγελία για επίθεση σε βάρος φοιτητών από ομάδα αντιεξουσιαστών ήρθε στο… φως της δημοσιότητας.</b>
      </p>
      <p>Μετά τα επεισόδια που διαδραματίστηκαν σε ΑΣΟΕΕ και Πάντειο φαίνεται πως παίρνει σειρά και το Πανεπιστήμιο Κρήτης στο Ρέθυμνο.</p>
      <p>Σύμφωνα με σχετική καταγγελία σήμερα το πρωί στο κεντρικό κυλικείο της Πανεπιστημιούπολης του Γάλλου φοιτητές που είχαν ταχθεί υπέρ της κατάργησης του ασύλου δέχθηκαν απρόκλητη επίθεση από μερίδα εξωπανεπιστημιακών που πρόσκεινται στον αντιεξουσιαστικό χώρο.</p>
      <p>Μάλιστα, μία φοιτήτρια του τμήματος Δημοτικής Εκπαίδευσης που ήταν μπροστά στην επίθεση δηλώνει: «Στεκόμασταν ακριβώς δίπλα στους φοιτητές οι οποίοι δέχτηκαν επίθεση. Πρόκειται για άτομα τα οποία δεν νομίζω πως προέρχονταν από το Πανεπιστήμιο. Μπήκαν στο χώρο προκλητικά, απειλώντας και φωνάζοντας προς φοιτητές που προέρχονταν από συγκεκριμένη φοιτητική παράταξη».</p>
      <p>Όπως ανέφερε, «Διαπληκτισμοί υπάρχουν αρκετές φορές ανάμεσα στους φοιτητές και τις φοιτητικές παρατάξεις. Αυτοί όμως δεν ήταν φοιτητές. Δεν τους έχουμε ξαναδεί. Η αλήθεια είναι πως αυτή η εικόνα δεν μας αξίζει. Δεν αξίζει στο Πανεπιστήμιο Κρήτης. Η τοπική κοινωνία καλείται για ακόμα μια φορά να μας προστατεύσει. Η κατάργηση του ασύλου έχει προκαλέσει έναν παροξυσμό σε αυτούς που χρόνια τώρα το εκμεταλλευόντουσαν. Είναι ενδεικτικό, πως στο τέλος της επίθεσης απείλησαν με θράσος πως θα επιστρέψουν εκ νέου».</p>
      <p>
        <b>ΔΑΠ – ΝΔΦΚ Ρεθύμνου: Καλούμε την τοπική κοινωνία να προστατεύσει τους φοιτητές</b>
      </p>
      <p>Με αφορμή την συγκεκριμένη καταγγελία η ΔΔΑΠ – ΝΔΦΚ Ρεθύμνου εξέδωσε ανακοίνωση καλώντας την τοπική κοινωνία να προστατεύσει τους φοιτητές του Πανεπιστημίου Κρήτης.</p>
      <p>Αναλυτικά η ανακοίνωση:</p>
      <p>Ένα θρασύδειλο περιστατικό, απόρροια της τεχνητής και κατευθυνόμενης έντασης που επιχειρείται να στηθεί εντός του Πανεπιστημίου Κρήτης από παρατάξεις που προέρχονται από την Αριστερά και τον αντιεξουσιαστικό χώρο έλαβε χώρα σήμερα το πρωί στην Πανεπιστημιούπολη του Γάλλου στο Ρέθυμνο.</p>
      <p>Μια παρέα εξωπανεπιστημιακών επιτέθηκαν εντελώς αναίτια σε φοιτήτριες και φοιτητές που έχουν τοποθετηθεί υπέρ της κατάργησης του πανεπιστημιακού ασύλου. Με αυτό τον τρόπο επιχειρούν να τιμωρήσουν φοιτητές και φοιτήτριες που δίνουν αυτό το διάστημα αγώνα μέσα στις Γενικές Συνελεύσεις Φοιτητών για να κρατήσουν το Πανεπιστήμιο Κρήτης ανοικτό, χωρίς καταλήψεις και χαμένα εξάμηνα σπουδών.</p>
      <p>Καλούμε την πανεπιστημιακή κοινότητα να σταθεί αρωγός στην ελεύθερη έκφραση των φοιτητών του, απευθύνοντας παράλληλα κάλεσμα στην τοπική κοινωνία να μην αδιαφορεί απέναντι σε επιθέσεις προς φοιτητές. Οι φοιτητές είναι αναπόσπαστο κομμάτι της Κοινωνίας του Ρεθύμνου και οι αρμόδιοι φορείς οφείλουν να μας προστατευόσουν.</p>
      <p>Κανένας δεν έχει το δικαίωμα, πόσο μάλλον άτομα που δεν συνδέονται με τις σχολές του Πανεπιστημίου, να τρομοκρατεί και να επιχειρεί να επιβάλλει την άποψη του με τη βία.</p>
      <p>Νιώθουμε την ανάγκη να υπερασπιστούμε ένα Ανοικτό Πανεπιστήμιο στο οποίο δεν θα σταματήσει το διδακτικό και ερευνητικό έργο από καταλήψεις μειοψηφίας οι οποίες θα επιβληθούν με βία και απειλές.</p>
    </article>
  </body>
</html>