<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23505682-alegeri-prezidentiale-vineri-prima-care-diaspora-poate-vota-turul-doilea-numarul-buletinelor-vot-suplimentat-100-000.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T17:26:00+00:00"/>
    <meta property="og:title" content="Alegeri prezidențiale. Vineri, prima zi în care diaspora poate vota la turul al doilea / Numărul buletinelor de vot, suplimentat cu 100.000"/>
    <meta property="og:description" content="Numărul buletinelor de vot pentru turul al doilea al alegerilor prezidenţiale în secţiile din străinătate a fost suplimentat cu peste 107.000 faţă de primul tur, iar şapte secţii vor avea"/>
  </head>
  <body>
    <article>
      <h1>Alegeri prezidențiale. Vineri, prima zi în care diaspora poate vota la turul al doilea / Numărul buletinelor de vot, suplimentat cu 100.000</h1>
      <address><time datetime="2019-11-21T17:26:00+00:00">21 Nov 2019, 17:26</time> by <a rel="author">Redactia</a></address>
      <p>
        <b>Numărul buletinelor de vot pentru turul al doilea al alegerilor prezidenţiale în secţiile din străinătate a fost suplimentat cu peste 107.000 faţă de primul tur, iar şapte secţii vor avea adresele modificate, au anunțat joi reprezentanții Ministerului de Externe. Vineri va fi prima din cele trei zile în care românii din străinătate vor putea vota la cel de al doilea tur al prezidențialelor.</b>
      </p>
      <ul>
        <li>
          <a href="https://www.mae.ro/sites/default/files/file/anul_2019/alegeri_2019/2019.11.18__lista_sectiilor_de_votare_din_strainatate_alegeri_prezidentiale_2019.pdf">LISTA SECȚIILOR DE VOTARE DIN STRĂINĂTATE</a>
        </li>
        <li>
          <a href="http://www.mae.ro/sites/default/files/file/20199_nr._sectii_pe_tari_pt._dpcc_lista_sv_835_alegeri_prezidentiale_2019.pdf">SITUAȚIA PE ȚĂRI A SECȚIILOR DE VOTARE DIN STRĂINĂTATE</a>
        </li>
      </ul>
      <p>Potrivit reprezentantului cu însărcinări speciale pentru procese electorale, Iulian Ivan, pentru primul tur în diaspora au fost transmise 4.501.107 de buletine de vot şi 3.997.044 de timbre autocolante, iar pentru turul al doilea - 4.608.175 buletine de vot şi 2.866.260 timbre autocolante.<br/><br/>Numărul de buletine de vot solicitat pentru turul doi este mai mare cu 107.068 decât cel solicitat pentru primul tur, pe baza estimărilor misiunilor diplomatice, în eventualitatea în care numărul alegătorilor în anumite zone ar putea să crească.<br/><br/>Pentru opt secţii de votare situate în zone îndepărtate (Angola, Canada, Cuba, Irak, Iran, Siria şi Venezuela) va fi permisă posibilitatea tipăririi buletinelor de vot pe plan local, având în vedere că exista riscul ca materialele trimise din ţară să nu ajungă în timp util. <br/><br/><b>Adrese modificate pentru şapte secţii de votare<br/></b><br/>În cazul a 7 secţii de votare adresele pentru turul al doilea sunt diferite faţă de primul tur. Este vorba despre Secţia 153 - Monaco, Secţia 256 - Patras (Grecia), Secţia 396 - Sesto San Giovanni (Italia). De asemenea, Secţia de votare 178 - Leipzig care va fi relocată la Administraţia Primăriei Leipzig, Burgplatz 1; Secţia 734 (Madridejos - Spania) va fi relocată la CEIP Santa Ana - Salon de Actos, Calle Ruisenor, nr. 1. Una dintre cele două secţii de la Plymouth - Secţia 578 - va fi relocată la Londra/Edgware, la adresa The Hive London, Camprose Avenue, HA8 6AG. Secţia 294 Ladispoli îşi va muta adresa la Via Aldo Moro 52/1. <br/><br/>Iulian Ivan a menţionat că misiunile diplomatice şi oficiile consulare au subliniat riscul ca reprezentanţii partidelor politice să nu se mai prezinte sau să nu mai participe în calitate de membri ai Birourilor electorale ale secţiilor de votare la turul al doilea al alegerilor prezidenţiale, risc existent şi în cazul preşedinţilor, locţiitorilor sau al altor membri. Drept urmare, BEC a stabilit procedura de înlocuire a preşedinţilor şi locţiitorilor Birourilor electorale din străinătate, la propunerea şefilor misiunilor diplomatice şi oficiilor consulare, cât şi posibilitatea înlocuirii membrilor Birourilor electorale ale secţiilor de votare din străinătate propuşi de partidele politice sau de şefii misiunilor diplomatice sau oficiilor consulare.<br/><br/>"A fost o măsură de precauţie. Din informaţiile pe care le am până în prezent, se fac înlocuiri ale membrilor de partid care au fost la primul tur şi nu vor veni la turul doi. Nu sunt semnale că va fi o masă mare de reprezentanţi ai partidelor politice care să nu se mai prezinte, dar vedem după ce începe scrutinul", a explicat reprezentantul MAE, citat de Agerpres.<br/><br/><b>Cele mai multe sesizări din secțiile de votare din străinătate au fost legate de conexiunea la internet<br/></b><br/>Iulian Ivan a adăugat că în urma primului tur de scrutin a fost realizată o evaluare privind posibile vulnerabilităţi, iar problema cel mai frecvent semnalată s-a referit la disfuncţionalităţi ale conexiunii la internet. În acest sens, au fost transmise de către Serviciul de Telecomunicaţii Speciale tablete şi routere misiunilor diplomatice şi oficiilor consulare care au solicitat echipament.<br/>Deoarece în unele cazuri s-a atras atenţia şi asupra timpilor îndelungaţi de aşteptare a răspunsurilor din partea Biroului Electoral pentru Secţiile de Votare din Străinătate (BESVS), personalul alocat a acestuia a fost suplimentat de la 45 la 82 de persoane, fiind asigurată şi dotarea logistică necesară.<br/><br/>Membrilor misiunilor diplomatice şi consulare angrenaţi în organizarea celui de-al doilea tur de scrutin li se vor adaugă 89 de diplomaţi trimişi din centrala MAE, pentru a face parte din Birourile secţiilor de votare din străinătate.<br/><br/><b>Orarul de funcționare a secțiilor de votare din străinătate<br/></b><br/>Vineri, 22 noiembrie 2019, între orele locale 12.00-21.00<br/>Sâmbătă, 23 noiembrie 2019, între orele 7.00-21.00<br/>Duminică, 24 noiembrie 2019, între orele 7.00-21.00<br/><br/>Votarea poate fi prelungiă până la ora 23.59 pentru alegătorii care se află la sediul secției de votare la ora 21.00, precum și pentru cei care se află la rând în afara sediului secției de votare.<br/><br/><b>Votul în străinătate pentru cel de-al doilea tur de scrutin al alegerilor prezidenţiale 2019 începe în noaptea de joi spre vineri, la ora 01.00, când se deschid secţiile de votare din Noua Zeelandă şi Australia. Votarea se va încheia luni dimineață (25 noiembrie 2019), la ora 7.00, ora României, odată cu închiderea secţiilor de votare de pe coasta de vest a Statelor Unite ale Americii.<br/></b><br/><b>Cine poate vota în străinătate<br/></b><br/>Cetățenii români care în ziua alegerilor se află în străinătate indiferent de motivul prezenței acestora pe teritoriul străin - domiciliați, rezidenți sau turiști.<br/><br/><b>Cu ce acte de identitate puteți vota<br/></b><br/>Puteți vota cu un act de identitate valabil, emis de statul român, respectiv:</p>
      <ul>
        <li>cartea de identitate; cartea de identitate provizorie; buletinul de identitate ori paşaportul diplomatic;</li>
        <li>paşaportul diplomatic electronic; paşaportul de serviciu; paşaportul de serviciu electronic;</li>
        <li>paşaportul simplu, paşaportul simplu electronic; paşaportul simplu temporar; carnetul de serviciu militar (în cazul elevilor din şcolile militare).</li>
      </ul>
      <p>În primul tur al alegerilor prezidenţiale, Klaus Iohannis a obţinut 37,82% din voturi, iar Viorica Dăncilă - 22,26%, potrivit Biroului Electoral Central.</p>
    </article>
  </body>
</html>