<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560946/agrieuei-o-kairos-proeidopoiisi-gia-nuhta-me-edona-kairika-fainomena-stin-kriti/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T17:47:00+00:00"/>
    <meta property="og:title" content="«Αγριεύει» ο καιρός - Προειδοποίηση για νύχτα με έντονα καιρικά φαινόμενα στην Κρήτη"/>
    <meta property="og:description" content="Προσοχή τις επόμενες ώρες, που θα «χτυπήσει» η καταιγίδα, με ισχυρές βροχές και καταιγίδες"/>
  </head>
  <body>
    <article>
      <h1>«Αγριεύει» ο καιρός - Προειδοποίηση για νύχτα με έντονα καιρικά φαινόμενα στην Κρήτη</h1>
      <h2>Κεραυνική δραστηριότητα το βράδυ της Πέμπτης στην Κρήτη</h2>
      <address>
        <time datetime="2019-11-21T17:47:00+00:00">21 Nov 2019, 17:47</time>
      </address>
      <p>
        <b>Προσοχή τις επόμενες ώρες, που θα «χτυπήσει» η καταιγίδα, με ισχυρές βροχές και καταιγίδες</b>
      </p>
      <p>Για ισχυρές βροχές και καταιγίδες προειδοποιεί η Γενική Γραμματεία Πολιτικής Προστασίας, <a href="https://www.neakriti.gr/article/kriti/1560905/kairos-allazei-teleios-o-kairos-erhodai-ishures-vrohes-kai-kataigides/"><b>ότι θα «χτυπήσουν» την Κρήτη.</b></a> Μάλιστα, κατά τη διάρκεια των νυχτερινών ωρών τα φαινόμενα θα είναι έντονα.</p>
      <p>Προειδοποίηση για έντονα καιρικά φαινόμενα που αναμένεται να εκδηλωθούν στην διάρκεια της νύχτας από τα δυτικά προς τα ανατολικά της Κρήτης.</p>
      <p>Ειδικότερα και σύμφωνα με τους μετεωρολόγους τα φαινόμενα θα είναι έντονα κυρίως από τις 9 το βράδυ και θα εκδηλωθούν κυρίως στις δυτικές - νοτιοδυτικές περιοχές του Δήμου Κισσάμου και κυρίως τις νότιες του Δήμου Καντάνου - Σελίνου.</p>
      <p>Μάλιστα, σύμφωνα με τον μετεωρολόγο κ. Γιάννη Καλλιάνο έντονα θα είναι τα φαινόμενα και στην Αττική τις επόμενες ώρες, ο οποίος προειδοποιεί: «Περιμένουμε αρκετό νερό τις επόμενες ώρες στην Αττική και μάλιστα πολύ πιθανό είναι να εκδηλωθούν και τοπικές καταιγίδες. Μια μικρή προσοχή χρειάζεται», ανέφερε ο μετεωρολόγος.</p>
      <p>
        <b>Η εξέλιξη του καιρού τις επόμενες ώρες</b>
      </p>
      <p>Σύμφωνα με τον κ. Καλλιάνο από τις βραδινές ώρες τα ισχυρά φαινόμενα θα επεκταθούν στα νησιά του Ανατολικού Αιγαίου και στα Δωδεκάνησα.</p>
      <p>Στην Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου και στα Δωδεκάνησα τα φαινόμενα θα συνεχιστούν έως και τις μεσημεριανές ώρες της Παρασκευής 22/11.</p>
      <p>Βροχές και καταιγίδες πιθανόν κατά περιόδους έντονες θα εκδηλωθούν μετά το μεσημέρι της Πέμπτης στο νομό Αττικής και στην πόλη της Αθήνας.</p>
      <p>
        <b>Η γ.γ. Πολιτικής Προστασίας προειδοποιεί</b>
      </p>
      <p>(Οι ώρες στους χάρτες είναι σε UTC και η κανονική ώρα είναι +2)</p>
      <p>Η Γενική Γραμματεία Πολιτικής Προστασίας συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.</p>
      <p>Ειδικότερα, σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων:</p>
      <p> Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</p>
      <p> Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</p>
      <p> Να αποφεύγουν να διασχίζουν χειμάρρους και ρέματα, πεζή ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</p>
      <p> Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</p>
      <p> Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</p>
      <p> Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</p>
      <p> Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</p>
      <p>
        <b>Το Λιμεναρχείο Ηρακλείου εφιστά την προσοχή</b>
      </p>
      <p>Το Κεντρικό Λιμεναρχείο Ηρακλείου ανακοινώνει ότι σε συνέχεια του προηγούμενου έκτακτου δελτίου επιδείνωσης καιρού, οι κατά διαστήματα ισχυρές βροχές και καταιγίδες που συνοδεύονται πρόσκαιρα από χαλαζοπτώσεις και ισχυρούς ανέμους, θα συνεχιστούν και θα επηρεάσουν:</p>
      <p>Από το απόγευμα την Πελοπόννησο, τη δυτική Κρήτη και μέχρι το βράδυ τις δυτικές Κυκλάδες, την ανατολική Στερεά (συμπεριλαμβανομένης της Αττικής) και τα νότια τμήματα της Εύβοιας.</p>
      <p>Τη νύχτα τα φαινόμενα σταδιακά θα εξασθενήσουν.</p>
      <p>
        <b>Την Παρασκευή 22 Νοεμβρίου</b>
      </p>
      <p>Μέχρι τις πρώτες πρωινές ώρες την ανατολική Κρήτη και τις ανατολικές Κυκλάδες, μέχρι το μεσημέρι, τα νησιά του ανατολικού Αιγαίου και τα Δωδεκάνησα και μέχρι αργά το απόγευμα, τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, τα νησιά του Βορείου Αιγαίου και πιθανός πρόσκαιρα τις Σποράδες.</p>
      <p>Το Κεντρικό Λιμεναρχείο με αφορμή την πρόγνωση για τα έντονα καιρικά φαινόμενα, καλεί τους ιδιοκτήτες ελλιμενιζόμενων μικρών σκαφών στην περιοχή να αποφύγουν τη δραστηριοποίησή τους, κατά το χρόνο ισχύος του δελτίου και να λάβουν όλα τα ενδεδειγμένα μέτρα ασφαλείας των σκαφών τους.</p>
      <p>Τέλος, γνωρίζεται ότι το Κεντρικό Λιμεναρχείο Ηρακλείου έχει θέσει σε ετοιμότητα όλο το προσωπικό και τα διατιθέμενα πλωτά και χερσαία μέσα προς αντιμετώπιση περιστατικών παροχής βοήθειας σε τυχόν κινδυνεύοντα πλοία, μικρά σκάφη και πρόσωπα.</p>
      <p>
        <i>
          <b>Η πρόγνωση για την Κρήτη και όλη την Ελλάδα <a href="https://www.neakriti.gr/article/kriti/1560946/agrieuei-o-kairos-proeidopoiisi-gia-nuhta-me-edona-kairika-fainomena-stin-kriti/">ΕΔΩ</a></b>
        </i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1560905/kairos-allazei-teleios-o-kairos-erhodai-ishures-vrohes-kai-kataigides/"/>
        <a href="https://www.neakriti.gr/article/kriti/1560807/kairos-katevainei-kriti-i-kakokairia-deihnei-ta-dodia-tis-stin-upoloipi-ellada/"/>
      </related>
    </article>
  </body>
</html>