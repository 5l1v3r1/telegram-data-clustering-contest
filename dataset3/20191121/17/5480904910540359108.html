<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-mirne-posilila-k-euru-stagnovala-vuci-dolaru/1823789?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T17:16:00+00:00"/>
    <meta property="og:title" content="Koruna mírně posílila k euru, stagnovala vůči dolaru"/>
    <meta property="og:description" content="Praha - Koruna ve čtvrtek mírně zpevnila k euru, polepšila si o dva haléře na 25,52 Kč/EUR. Vůči dolaru česká měna stagnovala, kolem 17:00 se podle serveru Patria Online obchodovala za 23,07 Kč/USD. Pražská burza po ztrátách většiny hlavních emisí opět oslabila."/>
  </head>
  <body>
    <article>
      <h1>Koruna mírně posílila k euru, stagnovala vůči dolaru</h1>
      <address><time datetime="2019-11-21T17:16:00+00:00">21 Nov 2019, 17:16</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Koruna ve čtvrtek mírně zpevnila k euru, polepšila si o dva haléře na 25,52 Kč/EUR. Vůči dolaru česká měna stagnovala, kolem 17:00 se podle serveru Patria Online obchodovala za 23,07 Kč/USD. Pražská burza po ztrátách většiny hlavních emisí opět oslabila.</p>
      <p>Někteří analytici očekávají, že koruna už k euru příliš posilovat nebude. "Předpokládáme, že víc než 10 haléřů už nepřidá, spíš se blíží okamžik obratu trendu," uvedla ředitelka společnosti Next Finance Markéta Šichtařová. </p>
      <p>Burzovní index ve čtvrtek PX klesl o 0,43 procenta na 1073,69 bodu. Nejvýrazněji zlevnily akcie softwarové společnosti Avast. Vyplývá to z výsledků obchodování na webu burzy.</p>
      <p>Do červených čísel se propadla více než polovina hlavních emisí pražské burzy. Oslabily i cenné papíry bankovní skupiny Erste a energetické firmy ČEZ, se kterými se obchodovalo v největším objemu. Akcie Erste zlevnily pouze mírně, a to o 0,05 procenta na 832,40 koruny. Akcie ČEZ odepsaly 0,87 procenta na 512,50 koruny.</p>
      <p>Nejvýrazněji si z hlavních emisí pohoršily cenné papíry Avastu, které zlevnily o 1,53 procenta na 129 korun. Analytik Komerční banky Miroslav Frayer sdělil, že oslabení bylo reakcí na to, že bývalý ředitel Avastu Vincent Steckler prodal dvouprocentní podíl ve firmě.</p>
      <p>Naopak největší růst zaznamenaly akcie provozovatele horských středisek TMR, které zdražily o 4,97 procenta na 950 korun. Posílily také třeba cenné papíry tabákové společnosti Philip Morris ČR, které si připsaly 0,70 procenta na 14.360 korun.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,54 | 25,52</li>
        <li>Kč/USD | 23,07 | 23,07</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>