<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/ota/dimoi/epitychontes-tis-prokiryxis-3k-2018-orkistikan-sto-dimo-peiraia/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-21T17:45:24+00:00"/>
    <meta property="og:title" content="Επιτυχόντες της προκήρυξης 3Κ/2018 ορκίστηκαν στο Δήμο Πειραιά"/>
    <meta property="og:description" content="Ο Δήμαρχος  Πειραιά κ. Γιάννης Μώραλης όρκισε σήμερα,  21 νέους μόνιμους υπαλλήλους του Δήμου Πειραιά, επιτυχόντες της προκήρυξης 3Κ/2018, στην αίθουσα"/>
  </head>
  <body>
    <article>
      <h1>Επιτυχόντες της προκήρυξης 3Κ/2018 ορκίστηκαν στο Δήμο Πειραιά</h1>
      <address><time datetime="2019-11-21T17:45:24+00:00">21 Nov 2019, 17:45</time> by <a rel="author">Κώστας Παναγιωτάκης</a></address>
      <p>Ο Δήμαρχος  Πειραιά κ. Γιάννης Μώραλης όρκισε σήμερα,  21 νέους μόνιμους υπαλλήλους του Δήμου Πειραιά, επιτυχόντες της προκήρυξης 3Κ/2018, στην αίθουσα του Δημοτικού Συμβουλίου.</p>
      <p>Πρόκειται για δεκαοκτώ εργάτες καθαριότητας, δύο οδηγούς και έναν ηλεκτροτεχνίτη αυτοκινήτων.</p>
      <p>Ο Δήμαρχος Πειραιά κ. Γιάννης Μώραλης στην τοποθέτησή του, καλωσόρισε τους νέους υπαλλήλους στον δήμο και αναφέρθηκε στο νομοσχέδιο  που δίνει τη δυνατότητα να συνεργαστούν οι δήμοι με ιδιώτες στους τομείς της καθαριότητας, του πρασίνου και του ηλεκτρομηχανολογικού, λέγοντας ότι εξακολουθεί να είναι υπέρ της δημόσιας καθαριότητας, όπως και στην πρώτη θητεία. Μάλιστα σημείωσε, πως τέτοιου είδους λειτουργίες πρέπει να παρέχονται από το κράτος στους πολίτες. Απευθυνόμενος στους νέους υπαλλήλους, επεσήμανε ότι  η  πόλη πρέπει να είναι καθαρή, ασφαλής, με περιποιημένους χώρους πρασίνου και με επαρκή φωτισμό. Στην κατεύθυνση αυτή, υπογράμμισε ότι ο δήμος θα ενισχύσει την Καθαριότητα με έμψυχο δυναμικό, με τα απαιτούμενα οχήματα και τις υλικοτεχνικές υποδομές.</p>
      <p>Στη συνέχεια ο κ. Μώραλης ανέφερε χαρακτηριστικά: «Στόχος της Δημοτικής Αρχής είναι να βελτιωνόμαστε συνεχώς, προκειμένου να ανταποκρινόμαστε στις απαιτήσεις των δημοτών μας. Ο Πειραιάς είναι μια επαρκώς καθαρή πόλη, ωστόσο πάντα υπάρχουν περιθώρια βελτίωσης. Χαίρομαι που διαπιστώνω το τελευταίο δίμηνο ότι η καθαριότητα στην πόλη είναι βελτιωμένη  και στο κέντρο και στις γειτονιές. Ωστόσο, αν δεν μπορούμε να έχουμε την πόλη μας καθαρή και όσο περιποιημένη απαιτούν οι δημότες, τότε θα εξετάσουμε όλα τα ενδεχόμενα».</p>
      <p>Ο Δήμαρχος Πειραιά επιπλέον σημείωσε, ότι πρέπει να δοθεί ιδιαίτερη βαρύτητα στην ανακύκλωση, ενώ τέλος πρόσθεσε ότι είναι σημαντικό η Δημοτική Αρχή και οι εργαζόμενοι να βάλουν τα δυνατά τους στη «μάχη» της  καθημερινότητας στον Πειραιά.</p>
      <p>Στην τελετή ορκωμοσίας παρευρέθηκε η Αντιδήμαρχος Διοίκησης, Ανθρώπινου Δυναμικού και Κατάρτισης και Βρεφονηπιακών Σταθμών  κα Χαραλαμπία Ζηλάκου.</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/asfalistika/syntaxi-express-gia-50-000-dimosioys-ypalliloys-ti-prepei-na-kanoyn-ton-epomeno-mina/"/>
        <a href="https://www.aftodioikisi.gr/ergasiaka-ypallilwn-ota/ergazomenoi-koinofeloys-ochi-stis-apolyseis-paratasi-ton-symvaseon/"/>
        <a href="https://www.aftodioikisi.gr/ipourgeia/apokalyptiria-kai-anakoinoseis-gia-to-koinoniko-merisma/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/koinonia/aade-apeytheias-prosvasi-se-lixiarchikes-praxeis-gennisis-gamoy-thanatoy-amp-pistopoiitika-oikogeneiakis-katastasis/"/>
        <a href="https://www.aftodioikisi.gr/proslipseis/ypes-proslipseis-2020-eidiki-egkyklios-gia-toys-ota/"/>
        <a href="https://www.aftodioikisi.gr/ergasiaka-ypallilwn-ota/oaed-neo-koinofeles-programma-pote-xekinoyn-oi-aitiseis-gia-35-000-theseis-eidikotites-amp-dikaiologitika/"/>
      </related>
    </article>
  </body>
</html>