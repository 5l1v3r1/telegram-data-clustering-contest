<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019700/%D8%B1%D8%A7%D9%87-%D9%87%D8%A7%DB%8C-%D8%A8%D8%B1%D9%82%D8%B1%D8%A7%D8%B1%DB%8C-%D8%A7%D8%B1%D8%AA%D8%A8%D8%A7%D8%B7-%D9%85%D8%A4%D8%AB%D8%B1-%D8%B1%D8%A7-%D8%A8%D8%B4%D9%86%D8%A7%D8%B3%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T17:20:15+00:00"/>
    <meta property="og:title" content="راه‌های برقراری ارتباط مؤثر را بشناسید"/>
    <meta property="og:description" content="ایسنا/بوشهر عضو انجمن روان شناسی ایران گفت: برای برقراری ارتباط موثر میان دو فرد باید عوامل متعددی در نظر گرفته شود، و کسب برخی مهارت ها نیز می تواند به بهتر شدن این روند کمک کند."/>
  </head>
  <body>
    <article>
      <h1>راه‌های برقراری ارتباط مؤثر را بشناسید</h1>
      <address><time datetime="2019-11-21T17:20:15+00:00">21 Nov 2019, 17:20</time> by <a rel="author">زهره عرب</a></address>
      <p>ایسنا/بوشهر عضو انجمن روان شناسی ایران گفت: برای برقراری ارتباط موثر میان دو فرد باید عوامل متعددی در نظر گرفته شود، و کسب برخی مهارت ها نیز می تواند به بهتر شدن این روند کمک کند.</p>
      <p>دکتر فاطمه بوالی در دوره ارتباط موثر عنوان کرد: ارتباط یک تعامل و فرآیند دوطرفه شامل انتقال پیام است و ارتباط موثر یعنی گیرنده دقیقا همان پیامی که مدنظر فرستنده است را دریافت کند. در واقع ارتباط موثر ارتباطی است که در آن پیام بدون کم و کاست از طرف گیرنده و شنونده ادراک شود. </p>
      <p>وی اظهار کرد: مهارت های زندگی شامل مهارت خودآگاهی و همدلی، مدیریت استرس، روابط بین فردی و ارتباط موثر، مدیریت تصمیم گیری و حل مسئله، تفکر خلاق و تفکر نقاد، مهارت مدیریت زمان، جرات مندی و مهارت حل تعارض است. </p>
      <p><b>به گزارش ایسنا، </b>این متخصص روانشناسی عمومی خاطرنشان کرد: انواع ارتباط شامل "ارتباط موثر"، "عدم ارتباط"، "ارتباط ناقص" و "ارتباط تحریف شده" و عناصر تشکیل دهنده ارتباط شامل "فرستنده پیام" یا منبع ارتباط و آغازکننده ارتباط، "گیرنده پیام" یا شنونده، "پیام شامل" نظر و ایده فرستنده، و "کانال های ارتباطی" شامل ابزارهایی مانند دیدن شنیدن و یا لمس کردن که پیام به وسیله آنها به گیرنده می رسد. </p>
      <p>عضو سازمان روانشناسی و مشاوره ایران افزود: پاسخی که از طرف گیرنده پیام فرستاده می شود و فرستنده آن را دریافت می کند "بازخورد" نامیده می شود. بازخورد یا فیدبک همان اثر پیام و یا رفتار معینی است که دریافت کننده تحت تاثیر پیام از خود نشان می دهد. </p>
      <p>
        <b>بوالی تاکید کرد: ممکن است فرستنده پیام اشکالاتی داشته باشد و یا از کلمات و زبان بدنی استفاده کند که گیرنده نتواند پیام را به درستی دریافت و یا رمزگشایی کند.</b>
      </p>
      <p>وی با اشاره به نشانه های ارتباط سالم گفت: انواع ارتباط شامل کلامی و غیرکلامی است. جلب توجه افراد به اجزای کلامی و غیرکلامی، شناختن نقش اجزای غیر کلامی ارتباط و به کار بردن موثر اجزای غیر کلامی ارتباط شامل حرکات دست و صورت از جمله مهارت های ارتباطی است.</p>
      <p>این روانشناس عنوان کرد: فرآیند برقراری ارتباط کلامی شامل چگونگی شروع صحبت، نحوه جمله بندی، زمان بندی ارتباط کلامی، ملاحظات موقعیتی، جمع بندی و ختم ارتباط می شود. حتی برای ارتباط فاصله مشخص در نظر گرفته شده است و فاصله مناسب باید رعایت شود تا هر دو طرف احساس راحتی کنند، بنابراین فاصله بین دو طرف ارتباط باید آرامش بخش و ایمن باشد.</p>
      <p>این متخصص روانشناسی عمومی اظهار کرد: عناصر اصلی ارتباط (کلامی و غیرکلامی) شامل کلمات، تن صدا، بلندی صدا، تماس چشمی، حالات چهره، ژست ها و حالت بدن است.</p>
      <figure>
        <img src="https://cdn.isna.ir/d/off/bushehr/2019/11/21/3/61491843.jpg"/>
      </figure>
      <p>
        <b>فاطمه بوالی با ارائه توصیه هایی برای بهتر کردن ارتباط کلامی یادآور شد: به شنونده نگاه کنید، آنچه را می خواهید بگوئید واضح بیان کنید، تن و آهنگ صدای خود را تغییر دهید، پشت سر هم و به صورت مداوم صحبت نکنید، گاهی مکث کنید تا مطمئن شوید که شنونده برای سوال یا اظهار نظر فرصت کافی دارد، مبهم صحبت نکرده و با بیان جزئیات موضوع را پیچیده نکنید، از دیدن علائم آشفتگی در شنونده غفلت نکنید، اگر احساس کردید شنونده خسته شده یا حوصله اش سر رفته موضوع صحبت را عوض کنید و به او نیز اجازه حرف زدن بدهید.  </b>
      </p>
      <p>وی با اشاره به خودگویه های ذهنی افراد و تاثیرات آن گفت: باید سعی کنید خودتان را به جای شنونده قرار دهید و احساسات او را در نظر بگیرید.</p>
      <p>در ادامه ی دوره فعالیت هایی برای دانستن تفاوت ارتباط یک سویه و دوسویه، عوامل موثر در ارتباط دو سویه، احساسات مرتبط با ارتباط دو سویه با هدف برقراری هر چه بهتر ارتباط بین اعضای شرکت کننده صورت گرفت.  </p>
      <p>همچنین با تقسیم اعضای کارگاه به گروه های دو نفره در نقش فرستنده و گیرنده پیام، روش های برقراری ارتباط و تاثیر عوامل مختلف بر روند ارتباط بررسی شد. </p>
      <p>به گزارش ایسنا، دوره ارتباط موثر توسط مرکز آموزش های تخصصی جهاددانشگاهی استان بوشهر و با حضور جمعی از علاقمندان برگزار شد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/8411-01822.37251/%D8%AA%DA%A9%D9%86%D9%8A%DA%A9-%D9%87%D8%A7%D9%8A-%D8%A7%D8%B1%D8%AA%D8%A8%D8%A7%D8%B7-%D9%85%D9%88%D8%AB%D8%B1"/>
        <a href="https://www.isna.ir/news/98080301591/%DA%86%D8%B7%D9%88%D8%B1-%D8%A8%D8%A7-%D9%87%D9%85%D8%B3%D8%B1-%D8%AE%D9%88%D8%AF-%D8%B5%D9%85%DB%8C%D9%85%DB%8C-%D8%A8%D8%A7%D8%B4%DB%8C%D9%85"/>
      </related>
    </article>
  </body>
</html>