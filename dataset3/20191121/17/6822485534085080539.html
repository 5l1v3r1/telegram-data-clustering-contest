<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830082.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T17:46:00+00:00"/>
    <meta property="og:title" content="مخالفت لاوروف با موضع آمریکا در قبال کره شمالی"/>
    <meta property="og:description" content=" وزیر خارجه روسیه در نشست خبری مشترک با همتای مالزیایی خود با مواضع آمریکا در قبال شهرک‌سازی صهیونیست‌ها در کرانه باختری و مشکل شبه‌جزیره کره مخالفت کرد."/>
  </head>
  <body>
    <article>
      <h1>مخالفت لاوروف با موضع آمریکا در قبال کره شمالی</h1>
      <address>
        <time datetime="2019-11-21T17:46:00+00:00">21 Nov 2019, 17:46</time>
      </address>
      <p> وزیر خارجه روسیه در نشست خبری مشترک با همتای مالزیایی خود با مواضع آمریکا در قبال شهرک‌سازی صهیونیست‌ها در کرانه باختری و مشکل شبه‌جزیره کره مخالفت کرد.<br/>مخالفت لاوروف با موضع آمریکا در قبال کره شمالی و کرانه باختری</p>
      <p>به گزارش فارس، «سرگئی لاوروف» وزیر امور خارجه روسیه امروز (پنجشنبه) مجددا به تصمیم وزارت خارجه آمریکا در به رسمیت شناختن شهرک‌سازی‌های رژیم صهیونیستی واکنش نشان داد.</p>
      <p>لاوروف طی نشست خبری مشترک با همتای مالزیایی خود، گفت: «اظهارات وزیر خارجه آمریکا درباره قانونی بودن ساخت‌وساز شهرک‌های اسرائیلی در اراضی [خصوصی] فلسطینی‌ها، با قطعنامه‌های شورای امنیت در تضاد است و منجر به بن‌بست [در مذاکرات سازش] می‌شود».</p>
      <p>به نوشته خبرگزاری «اینترفکس» وی در بخش دیگری از صحبت‌هایش به موضوع مناقشات شبه جزیره کره پرداخته و توضیح داد: «به دلیل موضع کنونی آمریکا نمی‌توان مشکل شبه جزیره کره را حل کرد... روسیه راهکار جدید خود برای شبه‌جزیره کره را به کره شمالی ارائه کرده و در آینده نزدیک به دیگر طرف‌ها نیز ارائه می‌کند».</p>
      <p>وزیر خارجه روسیه روز گذشته هم با رد تصمیم واشنگتن درباره شهرک‌های صهیونیست‌نشین، گفته بود: «مناقشات فلسطین-اسرائیل باید طبق مبانی قانونی بین‌المللی کنونی و فقط از طریق مذاکرات مستقیم بین دو طرف حل شود».</p>
      <p>«مایک پامپئو» وزیر امور خارجه آمریکا شامگاه دوشنبه گفت که واشنگتن سیاستش در قبال شهرک‌سازی‌های اسرائیل در کرانه باختری را تغییر داده و اعلام می‌دارد که این شهرک‌سازی‌ها «به خودی خود» نقض قوانین بین‌المللی به شمار نمی‌روند.</p>
    </article>
  </body>
</html>