<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/prato/cronaca/meningite-1.4899017"/>
    <meta property="og:site_name" content="La Nazione"/>
    <meta property="article:published_time" content="2019-11-21T17:18:00+00:00"/>
    <meta property="og:title" content="&quot;Ha febbre e vomito&quot;, ma è meningite. Bambino di 3 anni ricoverato al Meyer"/>
    <meta property="og:description" content="I genitori l'avevano portato all'ospedale di Prato per quei sintomi, ma un'analisi più attenta ha scoperto l'infezione da meningococco. E' in condizioni stabili, la prognosi è riservata"/>
  </head>
  <body>
    <article>
      <h1>"Ha febbre e vomito", ma è meningite. Bambino di 3 anni ricoverato al Meyer</h1>
      <h2>I genitori l'avevano portato all'ospedale di Prato per quei sintomi, ma un'analisi più attenta ha scoperto l'infezione da meningococco. E' in condizioni stabili, la prognosi è riservata</h2>
      <address>
        <time datetime="2019-11-21T17:18:00+00:00">21 Nov 2019, 17:18</time>
      </address>
      <p>Prato, 21 novembre 2019 - E’ ricoverato nel reparto di pediatria del <b>Meyer </b>di <b>Firenze </b>un bambino di circa 3 anni al quale è stata diagnosticata un’infezione da <b>meningococco di tipo B</b>. Il piccolo è in condizioni stabili e risponde bene alle terapie. Resta comunque in prognosi riservata.</p>
      <p>E’ arrivato con i genitori al pronto soccorso dell’Ospedale Santo Stefano di <b>Prato</b>, nel tardo pomeriggio di mercoledì, le sue condizioni erano discrete, accusava solo sintomi di febbre e vomito. Da una prima visita il bambino non presentava segni evidenti che potessero indicare un sospetto di meningite. Un’indagine più approfondita ha rilevato alcune lievi lesioni cutanee sul tronco. E’ stata pertanto avviata la procedura di analisi di urgenza prima su campione ematico che ha riscontrato indici di infezione alti e in seguito con un prelievo di liquor che ha confermato la diagnosi di meningite.</p>
      <p>Il piccolo è stato trattato tempestivamente grazie alla collaborazione tra i pediatri dell’Ospedale Santo Stefano, il laboratorio di analisi di Prato e l’Azienda Ospedaliera Universitaria Meyer. Nella notte è stato trasferito al Meyer, dove si trova tuttora ricoverato. Al momento non è nota la situazione vaccinale del bambino.</p>
      <p>Il piccolo non frequenta alcun istituto d’infanzia. L’unità funzionale di igiene e sanità pubblica dell’area pratese ha subito avviato le procedure di profilassi per i contatti stretti e come da prassi anche per i piccoli pazienti e per gli operatori sanitari presenti in Obi e in pediatria a Prato.</p>
      <p>© Riproduzione riservata</p>
    </article>
  </body>
</html>