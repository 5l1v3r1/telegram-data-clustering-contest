<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/praha-kamery-na-rozpoznavani-obliceju-primator-zdenek-hrib-hamacek_1911211706_jak"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T17:06:00+00:00"/>
    <meta property="og:title" content="Kamery na rozpoznávání obličejů zástupci Prahy odmítají. ‚Šlo o to zahájit diskuzi,‘ reaguje Hamáček"/>
    <meta property="og:description" content="Kamerový systém na rozpoznávání obličejů nemá podporu ani u primátora ani u opozičních zastupitelů."/>
  </head>
  <body>
    <article>
      <h1>Kamery na rozpoznávání obličejů zástupci Prahy odmítají. ‚Šlo o to zahájit diskuzi,‘ reaguje Hamáček</h1>
      <address><time datetime="2019-11-21T17:06:00+00:00">21 Nov 2019, 17:06</time> by <a rel="author">Jan Cibulka, Jan Kubelka, ČTK</a></address>
      <p>
        <b>Případné zavedení kamerového systému na rozpoznávání obličejů nemá u pražských politiků a zastupitelů podporu. Primátor Zdeněk Hřib (Piráti) považuje technologii za „Velkého bratra v čínském stylu“. Ministr vnitra a policie však říkají, že se nechystají systém zavádět, ale že chtěli pouze vyvolat diskuzi o jeho možném užití.</b>
      </p>
      <p>Pražský primátor se na svém twitteru vymezil proti zavedení kamerového systému na rozpoznávání obličejů. „Nechci podporovat Velkého bratra v čínském stylu,“ napsal Zdeněk Hřib (Piráti).</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/kamery-sledovani-praha-policie-zlocin-soukromi_1911200600_cib"/>
      </related>
      <p>Vůči technologii je skeptický i předseda TOP 09 a pražský zastupitel Jiří Pospíšil. „Spuštění systému rozpoznávání obličejů by znamenalo zásah do soukromí občanů, který nemá žádné opodstatnění,“ uvedl. Podle něj zkušenosti ze zahraničí poukazují na „značnou chybovost“ systému.</p>
      <p>Rozpoznávání obličejů nemá podporu ani u opozičních zastupitelů. „Pochopil bych automatické systémy třeba na fotbale, kam jde člověk dobrovolně a je tam větší potřeba hlídat bezpečnost. Ale na veřejnosti, to je až děsivě orwellovské,“ myslí si Patrik Nacher z ANO.</p>
      <h3>Šlo o to, zahájit diskuzi</h3>
      <p>Ministr vnitra Jan Hamáček (ČSSD) odmítl, že by se policie chystala kamerové rozpoznávání obličejů zavádět, šlo pouze prý o to, zahájit diskuzi o jeho možném využití na místech s vysokou koncentrací osob.</p>
      <p>Hamáček upozornil, že systém naráží na ochranu osobních údajů. „Pokud bychom měli přistoupit k takové modernizaci, bude to vyžadovat velmi širokou diskusi v rámci české společnosti,“ řekl. V podobném duchu se vyjádřilo i pražské krajské ředitelství.</p>
      <p>Krajské ředitelství policie požádalo pražský magistrát, aby aktivoval funkci automatického rozpoznávání obličejů na šesti místech v Praze.</p>
      <p>Informaci ve středu serveru iROZHLAS.cz potvrdil šéf bezpečnostní komise pražského magistrátu Petr Hlubuček (STAN), který se k technologii také staví zdrženlivě. Podle něj se magistrát nyní obrací na Úřad pro ochranu osobních údajů s žádostí o stanovisko.</p>
      <related>
        <h4>Související články</h4>
        <a href="https://www.irozhlas.cz/veda-technologie/technologie/ms-celeb-microsoft-technologie-na-rozpoznavani-obliceju-databaze_1906082212_kro"/>
        <a href="https://www.irozhlas.cz/zpravy-svet/san-francisco-face-monitoring-policie_1905152354_jak"/>
        <a href="https://www.irozhlas.cz/veda-technologie/technologie/technologie-na-rozpoznavani-obliceju-cina-peking-koncert_1804150745_kro"/>
      </related>
    </article>
  </body>
</html>