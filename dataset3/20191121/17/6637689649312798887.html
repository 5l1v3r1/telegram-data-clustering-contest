<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/u-spravi-eksgolovy-gospodarskogo-sudu-sumshchyny-ogolosheno-obvynuvalnyy-akt"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-21T17:05:00+00:00"/>
    <meta property="og:title" content="У справі ексголови Господарського суду Сумщини оголошено обвинувальний акт"/>
    <meta property="og:description" content="У Вищому антикорупційному суді розпочато розгляд по суті кримінального провадження стосовно Олександра Коваленка, судді Господарського суду Сумської області, екс-голови цього суду. Він обвинувачується у вимозі неправомірної вигоди у розмірі 26,6 тис доларів США за винесення рішення в інтересах будівельної компанії ПрАТ “Сумбуд”."/>
  </head>
  <body>
    <article>
      <h1>У справі ексголови Господарського суду Сумщини оголошено обвинувальний акт</h1>
      <address>
        <time datetime="2019-11-21T17:05:00+00:00">21 Nov 2019, 17:05</time>
      </address>
      <p>У Вищому антикорупційному суді розпочато розгляд по суті кримінального провадження стосовно Олександра Коваленка, судді Господарського суду Сумської області, екс-голови цього суду. Він обвинувачується у вимозі неправомірної вигоди у розмірі 26,6 тис доларів США за винесення рішення в інтересах будівельної компанії ПрАТ “Сумбуд”.</p>
      <figure>
        <img src="http://sumy.today/sites/default/files/1493643250511737-piect1soto-1574332507-28fwu-389_0.jpg"/>
      </figure>
      <p>Судове засідання розпочалося з оголошення прокурором короткого викладу обвинувального акта. Після цього головуючий надав сторонам право проголосити вступні промови. Обвинувачений свою вину не визнав, від проведення допиту в ході судового розгляду не відмовився.</p>
      <p>Також на засіданні було визначено порядок та обсяг дослідження доказів. Зокрема, прокурор надав список із 34 свідків, яких сторона обвинувачення планує допитати під час судового розгляду. Судом також було визначено наступний порядок дослідження доказів: дослідження документів та речових доказів, дослідження висновків експертизи, допит свідків (34 свідки зі сторони обвинувачення та 1 свідок зі сторони захисту). Після цього відбудеться допит обвинуваченого.</p>
      <p>Наступне засідання колегія суддів призначила на 10:00 14 січня 2020 року. Розгляд справи здійснюватиметься у відкритому судовому засіданні. Попередньо судді запланували розгляд справи протягом усього робочого дня.</p>
      <p>Нагадаємо, 1 листопада 2017 року детективи спільно з працівниками СБУ та під процесуальним керівництвом прокурорів САП затримали голову Господарського суду Сумської області під час одержання неправомірної вигоди в розмірі $26,6 тис. За версією слідства, суддя висловив прохання надати йому гроші за винесення рішення у господарській справі в інтересах будівельної компанії ПрАТ “Сумбуд”. Голову суду затримано в порядку ст. 482 Кримінального процесуального кодексу України за підозрою у вчиненні злочину, кваліфікованого за ч. 4 ст. 368 Кримінального кодексу України ("Прийняття пропозиції, обіцянки або одержання неправомірної вигоди службовою особою"). 2 листопада йому було повідомлено про підозру. 7 листопада Вища рада правосуддя надала згоду на утримання судді під вартою. 26 липня 2018 року детективи НАБУ під процесуальним керівництвом прокурорів САП повідомили стороні захисту про завершення досудового розслідування та надали матеріали слідства для ознайомлення. Після цього справу розглядав Конотопський районний суд Сумської області. Оскільки справу не було завершено до початку роботи ВАКС, її було передано на новий розгляд.</p>
      <p>Матеріали кримінального провадження надійшли до Вищого антикорупційного суду 30 вересня 2019 року. 5 жовтня ВАКС постановив призначити підготовче засідання на 21 жовтня 2019 року. 13 листопада суд завершив підготовче провадження та призначив справу до розгляду по суті.</p>
      <p>8 листопада 2017 року обвинуваченому було обрано запобіжний захід у вигляді застави у розмірі 5 млн грн і покладено додаткові обов’язки. Даний запобіжний захід діє досі, оскільки 5 листопада судді ВАКС відмовили у його зміні, повідомляє Рада громадського контролю НАБУ.</p>
    </article>
  </body>
</html>