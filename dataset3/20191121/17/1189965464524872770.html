<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260153/aystires-odigies-stoys-vretanoys-skinothetes-gia-gymno-kai-skines-seks-kanones-kai-gia-tis-ontision"/>
    <meta property="og:site_name" content="LiFO"/>
    <meta property="article:published_time" content="2019-11-21T17:28:00+00:00"/>
    <meta property="og:title" content="Αυστηρές οδηγίες στους Βρετανούς σκηνοθέτες για γυμνό και σκηνές σεξ - Κανόνες και για τις οντισιόν"/>
    <meta property="og:description" content="Μετά την αποκάλυψη της Εμίλια Κλαρκ, δόθηκαν συγκεκριμένες οδηγίες στους Βρετανούς σκηνοθέτες για το πώς να διαχειρίζονται το γυμνό στις οντισιόν και στα γυρίσματα"/>
  </head>
  <body>
    <article>
      <h1>Αυστηρές οδηγίες στους Βρετανούς σκηνοθέτες για γυμνό και σκηνές σεξ - Κανόνες και για τις οντισιόν</h1>
      <h2>Μετά την αποκάλυψη της Εμίλια Κλαρκ, δόθηκαν συγκεκριμένες οδηγίες στους Βρετανούς σκηνοθέτες για το πώς να διαχειρίζονται το γυμνό στις οντισιόν και στα γυρίσματα</h2>
      <address><time datetime="2019-11-21T17:28:00+00:00">21 Nov 2019, 17:28</time> by <a rel="author">NEWSROOM</a></address>
      <p>
        <b>Μετά την <a href="https://www.lifo.gr/now/people/259947/eklaiga-sto-mpanio-i-emilia-klark-eksomologeitai-oti-oi-gymnes-skines-sto-game-of-thrones-itan-sklires">αποκάλυψη της Εμίλια Κλαρκ για τις γυμνές σκηνές στο Game of Thrones</a>, η Directors UK εξέδωσε οδηγίες για σκηνές που περιλαμβάνουν γυμνό ή προσομοίωση σεξ.</b>
      </p>
      <p>Ο φορέας που εκπροσωπεί τους σκηνοθέτες σε κινηματογράφο και τηλεόραση στη Βρετανία έχει σκοπό να δείξει έτσι τον σωστό τρόπο συνεργασίας με ηθοποιούς, συντονιστές τέτοιων σκηνών και άλλους.</p>
      <p>Τα νέα έρχονται μία ημέρα μετά την παραδοχή της Εμίλια Κλαρκ πως βρήκε «σκληρές» τις γυμνές σκηνές στο Game of Thrones και πως έχει δεχθεί πιέσεις να εμφανιστεί γυμνή και σε άλλους ρόλους.</p>
      <p>«Όλοι έχουν δικαίωμα να νιώθουν ασφαλείς στην εργασία τους. Και αυτό ισχύει εξίσου είτε δουλεύεις σε ένα blockbuster του Χόλιγουντ είτε σε δραματική σειρά είτε σε καινούργια μικρού μήκους ταινία», είπε η Directors UK.</p>
      <p>Οι νέες οδηγίες, που από την βιομηχανία στηρίζουν φορείς όπως Bafta, Equity, BFI και Casting Directors' Guild, έρχονται στον απόηχο του κινήματος #MeToo και τους ισχυρισμούς πως πολλοί εργοδότες απαίτησαν ως αντάλλαγμα σεξουαλικές χάρες για τις δουλειές ηθοποιών.</p>
      <p>Η Directors UK συστήνει και απαγόρευση του εντελώς γυμνού σε οποιαδήποτε οντισιόν ή επανεξέταση και καθόλου ημίγυμνο στις πρώτες ακροάσεις.</p>
      <p>Στο σχετικό έγγραφο αναφέρεται χαρακτηριστικά πως «από την φύση τους, οι οντισιόν βασίζονται σε μια ανισότητα δύναμης» και «πολλοί καλλιτέχνες μπορεί να νιώσουν πως είναι υποχρεωμένοι να συμφωνήσουν σε άβολες απαιτήσεις για να πάρουν μια δουλειά».</p>
      <p>Αντιθέτως προτείνουν οι «υποψήφιοι» να φορούν μπικίνι ή μαγιό και να φέρνουν μαζί τους συνοδό, απαιτώντας ταυτόχρονα να υπάρχει προειδοποίηση 48 ωρών και να τους δίνεται όλο το σενάριο σε οποιαδήποτε ακρόαση ζητά ημίγυμνη εμφάνιση.</p>
      <p>Οι παραγωγοί θα πρέπει να εξασφαλίζουν επίσης γραπτή συναίνεση του υποψηφίου πριν τον τραβήξουν βίντεο ή φωτογραφία γυμνό ή ημίγυμνο.</p>
      <p>«Ο σκηνοθέτης, ως επικεφαλής δημιουργικού σε μια παραγωγή, θα πρέπει να ορίζει το ύφος για ένα επαγγελματικό και αξιοσέβαστο περιβάλλον. Είμαστε όλοι εδώ επειδή δεν θέλουμε κανένα μέλος του καστ ή του προσωπικού να έρχεται ποτέ σε θέση που θα νιώθει ανασφαλής, πως τον εκμεταλλεύονται ή τον κακομεταχειρίζονται- ειδικά όταν δημιουργούν ευαίσθητο υλικό», σχολίασε η Susanna White, επικεφαλής της UK Directors.</p>
      <p>Με πληροφορίες από BBC</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/people/259947/eklaiga-sto-mpanio-i-emilia-klark-eksomologeitai-oti-oi-gymnes-skines-sto-game-of-thrones-itan-sklires"/>
      </related>
    </article>
  </body>
</html>