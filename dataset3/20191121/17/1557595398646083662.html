<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/ellada/anoixan-oi-oyranoi-stin-attiki-poy-entopistikan-provlimata-pos-tha-kinithei-i-kakokairia/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-21T17:00:43+00:00"/>
    <meta property="og:title" content="«Άνοιξαν» οι ουρανοί στην Αττική: Πού εντοπίστηκαν προβλήματα- Πώς θα κινηθεί η κακοκαιρία"/>
    <meta property="og:description" content="Εκτεταμένα προβλήματα δημιούργησε η κακοκαιρία το απόγευμα της Πέμπτης στην Αττική και κυρίως στις περιοχές του Αμαρουσίου και της Κηφισιάς, όπου δρόμοι"/>
  </head>
  <body>
    <article>
      <h1>«Άνοιξαν» οι ουρανοί στην Αττική: Πού εντοπίστηκαν προβλήματα- Πώς θα κινηθεί η κακοκαιρία</h1>
      <address>
        <time datetime="2019-11-21T17:00:43+00:00">21 Nov 2019, 17:00</time>
      </address>
      <p>Συγκεκριμένα, διακόπηκε η κυκλοφορία των οχημάτων στην οδό Κυριαζή στην Κηφισιά από τη συμβολή με τη λεωφόρο Κηφισιάς έως τη συμβολή με την οδό Αγίου Τρύφωνος λόγω θραύσης αγωγού ύδρευσης.</p>
      <p>Μποτιλιάρισμα έχει σημειωθεί στην Αττική Οδό εξαιτίας των δυσμενών καιρικών συνθηκών. Ιδιαίτερα χαμηλές ταχύτητες καταγράφονται και στα δύο ρεύματα του Κηφισού.</p>
      <figure>
        <img src="https://thecaller.gr/wp-content/uploads/2019/11/4959666-1024x619.jpg"/>
      </figure>
      <figure>
        <img src="https://thecaller.gr/wp-content/uploads/2019/11/4959665-1024x634.jpg"/>
      </figure>
      <h4>Πού υπάρχει κίνηση</h4>
      <p>Στη λεωφόρο Κηφισίας, τον Κηφισό και την είσοδο της εθνικής οδού Αθηνών- Κορίνθου, στο ύψος του Σκαραμαγκά, παρατηρείται ιδιαίτερα αυξημένη κίνηση αυτή την ώρα, σύμφωνα με την ενημέρωση από την Διεύθυνση Τροχαίας Αττικής, λόγω της έντονης βροχόπτωσης.</p>
      <p>Όσον αφορά την Πυροσβεστική, έχει δεχθεί δύο κλήσεις, έως αυτή την ώρα, για κοπή δένδρων.</p>
      <h4>Πού θα χτυπήσει η κακοκαιρία τις επόμενες ώρες</h4>
      <p>Μετά το ξέσπασμα της κακοκαιρίας στην Αττική, μετά το μεσημέρι και από τα νότια, σύμφωνα με τη <b>μετεωρολογική υπηρεσία του Εθνικού Αστεροσκοπείου</b>, ο καιρός θα παρουσιάσει επιδείνωση με βροχές και καταιγίδες που τοπικά θα είναι ισχυρές.</p>
      <p>Από τις βραδινές ώρες τα ισχυρά φαινόμενα θα επεκταθούν στα νησιά του Ανατολικού Αιγαίου και στα Δωδεκάνησα. Στην Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου και στα Δωδεκάνησα τα φαινόμενα θα συνεχιστούν έως και τις μεσημεριανές ώρες της Παρασκευής.</p>
      <h4>Έκτακτο δελτίο επιδείνωσης του καιρού</h4>
      <p>Σε ισχύ είναι από νωρίς το μεσημέρι και το επικαιροποιημένο έκτακτο δελτίο επιδείνωσης του καιρού που εξέδωσε η ΕΜΥ. Σε αυτό προστέθηκε και η Παρασκευή. Έτσι, σύμφωνα με την ΕΜΥ, σε συνέχεια του προηγούμενου Έκτακτου Δελτίου Επιδείνωσης Καιρού οι κατά διαστήματα ισχυρές βροχές και καταιγίδες που συνοδεύονται πρόσκαιρα από χαλαζοπτώσεις και ισχυρούς ανέμους, θα συνεχιστούν και θα επηρεάσουν:</p>
      <p><b>1. Σήμερα Πέμπτη (21/11/2019)</b><br/>α. Τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, το βόρειο Αιγαίο και μέχρι το βράδυ τα νησιά του ανατολικού Αιγαίου.<br/>β. Από τις απογευματινές ώρες την Πελοπόννησο, τη δυτική Κρήτη και μέχρι το βράδυ τις δυτικές Κυκλάδες, την ανατολική Στερεά (συμπεριλαμβανομένης της Αττικής) και τα νότια τμήματα της Εύβοιας. Τη νύχτα τα φαινόμενα σταδιακά θα εξασθενήσουν.</p>
      <p><b>2. Αύριο Παρασκευή (22/11/2019)</b><br/>Μέχρι τις πρώτες πρωινές ώρες την ανατολική Κρήτη και τις ανατολικές Κυκλάδες, μέχρι το μεσημέρι τα νησιά του ανατολικού Αιγαίου και τα Δωδεκάνησα και μέχρι αργά το απόγευμα τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, τα νησιά του βόρειου Αιγαίου και πιθανώς πρόσκαιρα τις Σποράδες.</p>
    </article>
  </body>
</html>