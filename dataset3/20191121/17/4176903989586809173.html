<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/ombudsman-zatrazio-da-se-preispita-tarifa-javnih-izvrsitelja/"/>
    <meta property="og:site_name" content="Krstarica"/>
    <meta property="article:published_time" content="2019-11-21T17:00:05+00:00"/>
    <meta property="og:title" content="Ombudsman zatražio da se preispita tarifa javnih izvršitelja"/>
    <meta property="og:description" content="Od početka rada izvršitelja, od 2012. godine, najveći broj pritužbi koje je republički Zaštitnik gradjana primio na njihov rad odnosio se na visinu tarife"/>
  </head>
  <body>
    <article>
      <h1>Ombudsman zatražio da se preispita tarifa javnih izvršitelja</h1>
      <address><time datetime="2019-11-21T17:00:05+00:00">21 Nov 2019, 17:00</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/arh_9hm47_Beta-x7ky81q4kn.640x360_rss-1-750x430.jpg"/>
        <figcaption>Foto: Beta</figcaption>
      </figure>
      <p>Od početka rada izvršitelja, od 2012. godine, najveći broj pritužbi koje je republički Zaštitnik gradjana primio na njihov rad odnosio se na visinu tarife o nagradama i naknadama za rad izvršitelja, kao i na pismenu dostavu u postupku, saopšteno je danas iz kancelarije ombudsmana.</p>
      <p>U Mišljenju Zaštitnika gradjana upućenog Komori izvršitelja i Ministarstvu pravde navodi se da su „donošenjem Javnoizvršiteljske tarife inicijalno propisane naknade za rad javnih izvršitelja smanjene, medjutim, zbog načina na koji su odredjene vrste naknada njihovi iznosi su i dalje previsoki, čime se pretvaraju u svojevrsan vid kazne i posebno ugrožavaju gradjane lošeg materijalnog statusa.</p>
      <p>Zaštitnih gradjana Zoran Pašalić je naveo da je zbog toga neophodno „preispitati Javnoizvršiteljsku tarifu vodeći računa o opštim ekonomsko-socijalnim uslovima života, kako ne bi egzistencijalno ugrožavala gradjane“.</p>
      <p>Pašalić je naveo i da je potrebno „uspostaviti efikasan mehanizam dostavljanja u postupku izvršenja koji će osigurati kako efikasnost u postupanju i sprovodjenju izvršenja s jedne strane, tako i punu pravnu sigurnost za izvršnog dužnika s druge strane“.</p>
      <p>Ombudsman je naveo i da je „važno da se u zakonskim okvirima izvrši standardizacija i ujednačavanje postupanja javnih izvršitelja prilikom dostavljanja, kako bi se obezbedilo njihovo jednoobrazno postupanje“.</p>
      <p>U cilju zaštite profesije i javnog interesa, Pašalić je rekao i da je neophodno ojačati mehanizme kontrole rada i odgovornosti javnih izvršitelja radi obezbedjivanja zakonitosti i pravilnosti njihovog rada, kao i da je potrebno dosledno i u potpunosti primenjivati propise kojima je regulisan nadzor nad njihovom radom.</p>
      <p>(Beta)</p>
    </article>
  </body>
</html>