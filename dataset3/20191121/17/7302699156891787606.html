<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/onlinesection/detail/9620000112038"/>
    <meta property="og:site_name" content="MGR Online"/>
    <meta property="article:published_time" content="2019-11-21T17:05:00+00:00"/>
    <meta property="og:title" content="ปธ.กก.การเคหะฯลั่นเร่งพัฒนาบ้านราคาถูกคุณภาพสูง - เล็งปล่อยคนจนเช่าซื้อเองหลังแบงก์ไม่ให้กู้"/>
    <meta property="og:description" content="ปธ.กก.การเคหะแห่งชาติ เผยภารกิจเร่งด่วนสร้างที่อยู่อาศัยให้คนมีรายได้น้อย ลั่นกู้ภาพลักษณ์ ต่อไปนี้บ้านการเคหะฯราคาถูกแต่คุณภาพสูง คาดบ้านตัวอย่างสำเร็จได้ภายในสิ้นปีนี้ เล็งออกมาตรการปล่อยเช่าซื้อเอง หลังแบงก์ไม่ปล่อยกู้ให้คนจน แ"/>
  </head>
  <body>
    <article>
      <h1>ปธ.กก.การเคหะฯลั่นเร่งพัฒนาบ้านราคาถูกคุณภาพสูง - เล็งปล่อยคนจนเช่าซื้อเองหลังแบงก์ไม่ให้กู้</h1>
      <address><time datetime="2019-11-21T17:05:00+00:00">21 Nov 2019, 17:05</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011591101.JPEG"/>
      </figure>
      <p>
        <b>ปธ.กก.การเคหะแห่งชาติ เผยภารกิจเร่งด่วนสร้างที่อยู่อาศัยให้คนมีรายได้น้อย ลั่นกู้ภาพลักษณ์ ต่อไปนี้บ้านการเคหะฯราคาถูกแต่คุณภาพสูง คาดบ้านตัวอย่างสำเร็จได้ภายในสิ้นปีนี้ เล็งออกมาตรการปล่อยเช่าซื้อเอง หลังแบงก์ไม่ปล่อยกู้ให้คนจน แต่ก็ต้องทำอย่างระวัง</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FMGRNEWS1%2Fvideos%2F2718257625067810%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>วันที่ 21 พ.ย. นายณัฐพงศ์ พันธเกียรติไพศาล ประธานกรรมการการเคหะแห่งชาติ ได้ให้สัมภาษณ์ในรายการ "คนเคาะข่าว" ออกอากาศทางสถานีโทรทัศน์ผ่านดาวเทียมช่อง "นิวส์วัน" ในหัวข้อ "พลิกโฉม พลิกภารกิจ การเคหะแห่งชาติ" <br/><br/>โดย นายณัฐพงศ์ ได้กล่าวว่า ภารกิจระยะสั้น ที่จะเห็นผลในสิ้นปีนี้ คือมีมาตรการ NHA BIG BANG เป็นมาตรการเร่งด่วน 10 อย่าง หมวดแรกการลงทุนเพื่อประชาชน การเคหะโชคดีที่ได้ประโยชน์จาก พ.ร.บ.รัฐเอกชนร่วมทุน ที่เพิ่งออกในปีนี้ ทำให้สามารถร่วมทุนกับภาคเอกชนได้ โดยใช้ทรัพย์สินคือที่ดินของเรา ทำให้การเคหะฯสามารถสร้างที่อยู่อาศัยเพื่อผู้มีรายได้น้อยและปานกลางได้รวดเร็ว <br/><br/>การสร้างบ้านผู้มีรายได้น้อยและปานกลาง ตนไม่ชอบที่คนมองว่าเป็นบ้านคุณภาพต่ำ บางส่วนในอดีตเป็นเช่นนั้นจริง แต่ตนได้คุยกับดีเวลลอปเปอร์แล้ว ให้เร่งทำบ้านตัวอย่าง ต่อไปนี้บ้านการเคหะราคาต่ำด้วยเทคโนโลยี แต่คุณภาพไม่ต่ำอีกต่อไป คาดว่าจะได้บ้านตัวอย่างภายในสิ้นปีนี้ <br/><br/>นายณัฐพงศ์ กล่าวอีกว่า การแก้ปัญหาสะสมของการเคหะฯ คือต้องระบายสต็อกอาคารที่คงเหลือ และส่วนของโครงการเอื้ออาทรในอดีตที่ทำไม่สำเร็จ เพราะอาจเกิดจากการทุจริต หรือประเมินการผิดพลาด มาวิเคราะห์ว่าส่วนไหนจะทำต่อ ส่วนไหนไปพัฒนากับเอกชน หรือขายออกไป ซึ่งจะได้คำตอบนี้ในการประชุมครั้งต่อไป <br/><br/>นายณัฐพงศ์ กล่าวต่ออกีว่า ปัญหาใหญ่ ๆ ของการเคหะฯ คือทำอย่างไรจะเปลี่ยนแนวคิดของประชาชนว่าไม่ใช่บ้านสำหรับคนจน อยู่อาศัยจริงไม่ได้ ตนได้ลงพื้นที่ดูทั้งจุดที่ดีและไม่ดี ตรงที่ดีก็ดีจริง ๆ เราเลยมีการเซ็ทมาตรฐานชุมชนขึ้นมา <br/><br/>ส่วนระยะยาว เรื่องของการที่ต้องควบคุมมาตรฐานการก่อสร้างบ้านการเคหะฯ เราต้องนำเทคโนโลยี คัดเลือกผู้รับเหมาที่รอบคอบกว่าเดิม ไม่ใช่แข่งกันประมูล ตัดราคากันแล้วไปลดคุณภาพ ท้ายที่สุดทิ้งงาน <br/><br/>นายณัฐพงศ์ กล่าวว่า การเคหะมีพื้นที่ที่เอกชนเช่าไปทำตลาดดัง ๆ หลายแห่ง เราจะเข้าไปพัฒนา ดึงคนเดินตลาดมากขึ้นแทนที่จะไปเดินห้าง เช่น ต้องมีไวไฟฟรี มีเวที และพื้นที่สำหรับผู้เกษียณอายุ เป็นต้น <br/><br/>นายณัฐพงศ์ กล่าวอีกว่า ปัญหาบ้านการเคหะฯอีกอย่าง คือแบงก์ไม่ปล่อยกู้ เพราะเป็นกลุ่มคนมีรายได้น้อย ตนก็ตั้งใจไปพบธนาคารของรัฐ เพื่อเจรจาขอหย่อนกฎเกณฑ์ให้ลูกค้ากลุ่มนี้ แต่ในขณะเดียวกันก็คิดกฎเกณฑ์ให้การเคหะอาจปล่อยให้คนรายได้น้อยเช่าซื้อบ้านเอง แต่ก็ต้องทำด้วยความระมัดระวัง อาจมีหนี้เสียเกิดขึ้นในอนาคต ตนยังติดใจตรงนี้ว่าอาจมีมาตรการอื่นมาแก้ไขในระยะยาว</p>
    </article>
  </body>
</html>