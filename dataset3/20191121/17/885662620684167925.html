<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/125764/aegean-kerdi-771-ekat-eyro-enneamino"/>
    <meta property="og:site_name" content="Insider"/>
    <meta property="article:published_time" content="2019-11-21T17:23:00+00:00"/>
    <meta property="og:title" content="Aegean: Κέρδη 77,1 εκατ. ευρώ το εννεάμηνο"/>
    <meta property="og:description" content="Στο δίκτυο εσωτερικού η Aegean και η Olympic Air μετέφεραν 4,9 εκ. επιβάτες, παρουσιάζοντας αύξηση 2%."/>
  </head>
  <body>
    <article>
      <h1>Aegean: Κέρδη 77,1 εκατ. ευρώ το εννεάμηνο</h1>
      <h2>Στο δίκτυο εσωτερικού η Aegean και η Olympic Air μετέφεραν 4,9 εκ. επιβάτες, παρουσιάζοντας αύξηση 2%.</h2>
      <address>
        <time datetime="2019-11-21T17:23:00+00:00">21 Nov 2019, 17:23</time>
      </address>
      <p>Αυξημένα κατά<b> 10%</b> ήταν τα ενοποιημένα έσοδα που ανακοίνωσε για το εννεάμηνο του 2019 η <b>αεροπορική εταιρεία Aegean.</b></p>
      <p>Συγκεκριμένα, τα ενοποιημένα έσοδα εννεαμήνου διαμορφώθηκαν στα 1.031,9 εκατ. ευρώ , αυξημένα κατά 10% σε σχέση με την αντίστοιχη περίοδο του 2018.</p>
      <ul>
        <li>Τα καθαρά κέρδη μετά από φόρους ανήλθαν σε 77,1 εκατ. ευρώ από 80,9 εκατ. ευρώ την αντίστοιχη περίοδο του 2018.</li>
        <li>Η επιβατική κίνηση αυξήθηκε κατά 7% και ανήλθε σε 11,6 εκ. επιβάτες, με την εταιρεία να επενδύει σε 6% υψηλότερη χωρητικότητα, η οποία ανήλθε σε 13,9 εκ. θέσεις.</li>
        <li>Τα λειτουργικά κέρδη προ φόρων, χρηματοδοτικών αποτελεσμάτων και αποσβέσεων <b>(EBITDA) </b>διαμορφώθηκαν στα 231 εκατ. ευρώ στο εννεάμηνο του 2019.</li>
      </ul>
      <figure>
        <img src="https://www.insider.gr/sites/default/files/inline-images/Apotelesma_aegean.jpg"/>
      </figure>
      <p>Στο δίκτυο εσωτερικού η Aegean και η Olympic Air μετέφεραν 4,9 εκ. επιβάτες, παρουσιάζοντας αύξηση 2%, ενώ στο δίκτυο εξωτερικού ταξίδεψαν 6,7 εκ. επιβάτες, σημειώνοντας αύξηση 12% σε σχέση με το ίδιο διάστημα του 2018. Η μέση πληρότητα πτήσεων βελτιώθηκε σε 84,5% το 2019 από 83,6% το 2018.</p>
      <p>Ο όμιλος προσέφερε 8% περισσότερες χιλιομετρικές θέσεις, πραγματοποιώντας 5% περισσότερες πτήσεις. Η εφαρμογή του λογιστικού προτύπου Δ.Π.Χ.Α. 16 επιβάρυνε τα<b> καθαρά κέρδη προ φόρων κατά 14 εκατ. ευρώ</b> ενώ αρνητική ήταν και η επίδραση από την αύξηση του μέσου μοναδιαίου κόστους καυσίμου που επηρέασε το αποτέλεσμα κατά 16 εκατ. ευρώ το εννεάμηνο του 2019.</p>
      <p>Η Aegean εξακολουθεί να <b>διατηρεί καθαρά ταμειακά διαθέσιμα (Νet Cash) ύψους 101 εκατ. ευρώ</b> 1 μετά και την κεφαλαιοποίηση του συνόλου των μελλοντικών υποχρεώσεων που προκύπτουν από τις λειτουργικές μισθώσεις των αεροσκαφών και την υποχρέωση που προέκυψε από την έκδοση του ομολόγου. Τα λειτουργικά κέρδη προ φόρων, χρηματοδοτικών αποτελεσμάτων και αποσβέσεων (EBITDA) διαμορφώθηκαν στα 231 εκατ. ευρώ στο εννεάμηνο του 2019.</p>
      <p>Ο<b> Δημήτρης Γερογιάννης, Διευθύνων Σύμβουλος</b>, ανέφερε σχετικά: «Η Aegean σημείωσε σημαντική βελτίωση των επιχειρησιακών της μεγεθών το εννεάμηνο του 2019 και κατάφερε να επιτύχει 12% αύξηση στην κίνηση εξωτερικού παρά την οριακή αύξηση του εισερχόμενου τουρισμού στο σύνολο της χώρας. Καταφέραμε να καλύψουμε το σύνολο της επιβάρυνσης από την αύξηση του κόστους των καυσίμων. Επιπλέον, πετύχαμε σε συγκρίσιμη βάση με την αντίστοιχη περίοδο του 2018, μη λαμβάνοντας υπόψη την αρνητική επίπτωση του λογιστικού προτύπου Δ.Π.Χ.Α 16, θετικό πρόσημο στο σύνολο των οικονομικών μεγεθών. Η προσπάθεια μας για επέκταση της τουριστικής περιόδου η οποία συμβάλλει καθοριστικά στην αύξηση της δυναμικής του τουρισμού στη χώρα μας απέδωσε σε αποτέλεσμα το δεύτερο τρίμηνο. Θετική διαφαίνεται η δυναμική και για το τελευταίο τρίμηνο του έτους».</p>
      <p>H Aegean και η θυγατρική της Olympic Air μετέφεραν 14 εκατομμύρια επιβάτες το 2018. Το πρόγραμμα δρομολογίων το 2019 καλύπτει ένα δίκτυο 151 προορισμών, 120 εξωτερικού και 31 εσωτερικού σε 44 χώρες. Η AEGEAN είναι μέλος της μεγαλύτερης παγκόσμιας αεροπορικής συμμαχίας, της STAR ALLIANCE. Η Εταιρεία βραβεύτηκε για ένατη συνεχή χρονιά και δέκατη φορά τα τελευταία 11 χρόνια, ως η καλύτερη περιφερειακή αεροπορική εταιρεία στην Ευρώπη για το 2019, από τα Skytrax World Airline Awards.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/energeia/125784/neo-symbolaio-polisis-aerioy-sto-israil-gia-tin-energean"/>
        <a href="https://www.insider.gr/epiheiriseis/tehnologia/125780/twitter-allazei-ti-leitoyrgia-sta-sholia"/>
        <a href="https://www.insider.gr/epiheiriseis/trapezes/125776/eurobank-dimini-paratasi-gia-cairo-tha-perimenei-ton-irakli"/>
      </related>
    </article>
  </body>
</html>