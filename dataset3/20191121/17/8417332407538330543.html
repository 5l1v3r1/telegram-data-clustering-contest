<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/kultur/2019/11/21/Nina-Lykke-fikk-Bragepris-20449122.ece"/>
    <meta property="og:site_name" content="adressa.no"/>
    <meta property="article:published_time" content="2019-11-21T17:59:52+00:00"/>
    <meta property="og:title" content="Nina Lykke fikk Bragepris"/>
    <meta property="og:description" content="Hedersprisen gikk til Edvard Hoem under torsdagens Bragepris-utdeling."/>
  </head>
  <body>
    <article>
      <h1>Nina Lykke fikk Bragepris</h1>
      <address><time datetime="2019-11-21T17:59:52+00:00">21 Nov 2019, 17:59</time> by <a rel="author">NTB-Brage Lie Jor</a></address>
      <p>Hedersprisen gikk til Edvard Hoem under torsdagens Bragepris-utdeling.</p>
      <aside><a href="https://www.adressa.no/kultur/2019/11/21/javascript:void(0);">Del denne artikkelen på Facebook</a> <a href="https://www.adressa.no/kultur/2019/11/21/javascript:void(0);">Del denne artikkelen på Twitter</a> <a href="https://www.adressa.no/kultur/2019/11/21/javascript:void(0);">Del denne artikkelen på e-post</a></aside>
      <p>Nina Lykke ble tildelt Bragepris for boken «Full spredning» i kategorien skjønnlitteratur under utdelingen i Oslo torsdag.</p>
      <p>Hedersprisen gikk til Edvard Hoem under torsdagens Bragepris-utdeling. Fire andre forfattere vant også priser.</p>
      <p>– Hedersprisvinneren har skrevet uforglemmelige portrett av mennesker, og deres liv og virke. Han har en egen evne til å skildre gleden og slitet i all slags arbeid, heter det i begrunnelsen fra juryen for hvorfor Edvard Hoem vant årets hederspris.</p>
      <p>
        <b>Les også:<a href="https://www.adressa.no/pluss/magasin/2019/10/27/Ninas-vei-til-Lykke-20206810.ece"> Ninas vei til Lykke</a></b>
      </p>
      <h3>Har rukket mye</h3>
      <p>70 år gamle Hoem debuterte som forfatter i 1969, og har siden den gang skrevet en lang rekke romaner, dikt, skuespill, biografier og annen litteratur.</p>
      <figure>
        <img src="https://www.adressa.no/kultur/article14649408.ece/eiks4m/BINARY/w980/Hoem1.jpg"/>
        <figcaption>Edvard Hoem fikk den gjeve hederprisen. Bildet er tatt ved en tidligere anledning.  Foto: Foto Kristin Svorte, Adresseavisen</figcaption>
      </figure>
      <p>– Årets hedersprisvinner har rukket mye, og har en svært imponerende produksjon bak seg, som romanforfatter, dramatiker, samledikter og Shakespeare-gjendikter, skriver juryen i begrunnelsen.</p>
      <p>Hedersprisen går, ifølge juryen, til en person eller institusjon som i kraft av gjerningen som forfatter eller oversetter har bidratt til å øke spredningen av, eller forståelsen av, litteratur, eller til å bedre kvaliteten på norsk skriftkultur.</p>
      <p>Det er dette juryen mener at Hoem har gjort, for å gjøre seg fortjent til prisen.</p>
      <h3>Sult-tegneserie</h3>
      <p>Ellers vant Torgrim Eggen med «Axel. Fra smokken til ovnen» i kategorien sakprosa, Martin Ernstsen med tegneserieversjonen av «Sult» i den åpne klassen og Ane Barmen med «Draumar betyr ingenting» i barne- og ungdomskategorien.</p>
      <p>Alle prisene ble delt ut under en festforestilling på Dansens Hus i Oslo torsdag kveld.</p>
    </article>
  </body>
</html>