<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/vidteper_ploshcha_rynok_u_drogobychi_vyklyuchno_pishohidna_331339.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T17:44:00+00:00"/>
    <meta property="og:title" content="Відтепер площа Ринок у Дрогобичі виключно пішохідна"/>
    <meta property="og:description" content="Площу Ринок у Дрогобичі офіційно оголосили виключно пішохідною зоною. Про це Гал-інфо повідомили сьогодні, 21 листопада, у прес-службі Дрогобицької міської ради."/>
  </head>
  <body>
    <article>
      <h1>Відтепер площа Ринок у Дрогобичі виключно пішохідна</h1>
      <h2>Площу Ринок у Дрогобичі офіційно оголосили виключно пішохідною зоною. Про це Гал-інфо повідомили сьогодні, 21 листопада, у прес-службі Дрогобицької міської ради.</h2>
      <address>
        <time datetime="2019-11-21T17:44:00+00:00">21 Nov 2019, 17:44</time>
      </address>
      <p>З метою підвищення рівня безпеки руху пішоходів в центральній частині міста, підвищення туристичної привабливості міста, створення умов для безпечного і комфортного руху пішоходів площу Ринок оголосили пішохідною зоною.</p>
      <p>Відповідне рішення було прийнято на LIIX засіданні сесії Дрогобицької міської ради у вівторок, 19 листопада.</p>
      <p>Відповідно до рішення, легковому та вантажному автомобільному транспорту, окрім спеціального автотранспорту зі службовими державними номерними знаками під час виконання прямих службових обов’язків : прокуратура, патрульна поліція, Служба безпеки України, пожежна охорона, швидка медична допомога, аварійний спеціалізований транспорт міських комунальних служб, а також транспортних засобів організаторів масових заходів за наявності розпорядження міського голови, заборонено наскрізний проїзд та в’їзд на площу Ринок.</p>
      <p>Заїзд на площу Ринок обмежать з вулиць Бориславської, Трускавецької, І. Мазепи, Ковальської шляхом встановлення відповідних обмежувачів руху та дорожніх знаків.</p>
      <p>Підвезення товару в заклади торгівлі, які розташовані в межах пішохідної зони, дозволяється за допомогою підручних засобів: візки та ін.</p>
      <p>У разі порушення правил стоянки і паркування у пішохідній зоні поліцейські Дрогобицького відділення поліції НП ГУ У Львівській області здійснюватимуть евакуацію транспортних засобів на спеціально обладнаний майданчик, відповідно до чинного законодавства.</p>
      <p>Нагадаємо, що на Львівщині на площі Ринок <a href="https://galinfo.com.ua/news/na_lvivshchyni_na_ploshchi_rynok_vstanovlyat_pamyatnu_tablytsyu_vydatnomu_kompozytoru_331338.html">встановлять пам`ятну таблицю</a> видатному композитору.</p>
    </article>
  </body>
</html>