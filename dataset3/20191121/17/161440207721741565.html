<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/sulcis-iglesiente/2019/11/21/delitto-madau-il-marito-fa-ricorso-in-cassazione-136-955390.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T17:12:43+00:00"/>
    <meta property="og:title" content="Il delitto di Federica Madau, Murru ricorre alla Suprema Corte"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">iglesias</h6>
      <h1>Il delitto di Federica Madau, Murru ricorre alla Suprema Corte</h1>
      <h2>La Cassazione potrebbe disporre un nuovo processo in Appello nei confronti del marito della 31enne uccisa nel 2017</h2>
      <address><time datetime="2019-11-21T17:12:43+00:00">21 Nov 2019, 17:12</time> by <a rel="author" href="https://www.unionesarda.it/autore/cinzia_simbula/315" target="_blank">Cinzia Simbula</a></address>
      <p>Sull'omicidio di Federica Madau - la trentunenne di Iglesias uccisa a coltellate dal marito, <a href="https://www.unionesarda.it/articolo/cronaca/2017/03/03/federica_uccisa_con_dieci_coltellate_il_marito_confessa_mi_aveva-68-574943.html">Gianni Murru</a> - dovrà esprimersi la Cassazione.</p>
      <p>A chiamare in causa la Suprema Corte è l'avvocato Gianfranco Trullu, difensore dell'uomo <a href="https://www.unionesarda.it/articolo/news-sardegna/sulcis-iglesiente/2019/06/19/lei-lo-lascia-lui-la-uccide-136-895032.html">condannato</a> in primo grado a trent'anni di reclusione con sentenza confermata il 19 giugno scorso dalla Corte d'Assise d'Appello di Cagliari.</p>
      <p>Nel ricorso presentato si contesta il dispositivo del Collegio di secondo grado, presieduto dal giudice Gemma Cucca, per diversi aspetti: errata valutazione delle risultanze processuali in merito alla capacità di intendere e di volere di Murru, nonché sulla contestata premeditazione del delitto avvenuto la sera del 2 marzo 2017.</p>
      <p>Nel ricorso viene evidenziato che già in primo grado le conclusioni del consulente del pm e della difesa convergevano sul fatto che l'imputato fosse affetto da un disturbo di adattamento con depressione e ansia misti: tale condizione avrebbe scemato in maniera significativa la sua volontà.</p>
      <p>Per l'avvocato Trullu non ci sarebbero neppure elementi a conferma della premeditazione dell'omicidio.</p>
      <p>In primo luogo la Suprema Corte (che, in sintesi, valuta la corretta applicazione delle leggi da parte dei giudici territoriali) dovrà esprimersi sull'ammissibilità del ricorso: in caso affermativo sarà fissata l'udienza per decidere se nella sentenza di secondo grado sussistano, o meno, i vizi nell'applicazione delle leggi che hanno portato alla conferma della condanna.</p>
      <p>Il ricorso potrebbe, dunque, essere rigettato oppure accolto (anche parzialmente) e potrebbe essere disposto un nuovo processo in Appello.</p>
    </article>
  </body>
</html>