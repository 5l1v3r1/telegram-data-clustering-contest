<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830064.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T17:27:00+00:00"/>
    <meta property="og:title" content="فرمانده پدافند هوایی ارتش: آسمان کشور خط قرمز است"/>
    <meta property="og:description" content="فرمانده نیروی پدافند هوایی ارتش جمهوری اسلامی ایران با بیان اینکه فضای آسمان کشورمان جزو خطوط قرمز ماست، از شبیه‌سازی منطقه خلیج فارس و تنگه هرمز در منطقه عمومی رزمایش مدافعان آسمان ولایت ۹۸ خبر داد."/>
  </head>
  <body>
    <article>
      <h1>فرمانده پدافند هوایی ارتش: آسمان کشور خط قرمز است</h1>
      <address>
        <time datetime="2019-11-21T17:27:00+00:00">21 Nov 2019, 17:27</time>
      </address>
      <p>فرمانده نیروی پدافند هوایی ارتش جمهوری اسلامی ایران با بیان اینکه فضای آسمان کشورمان جزو خطوط قرمز ماست، از شبیه‌سازی منطقه خلیج فارس و تنگه هرمز در منطقه عمومی رزمایش مدافعان آسمان ولایت ۹۸ خبر داد.</p>
      <p>به گزارش پایگاه اطلاع‌رسانی ارتش، امیر سرتیپ علیرضا صباحی‌فرد روز پنجشنبه در حاشیه رزمایش مشترک پدافند هوایی مدافعان آسمان ولایت ۹۸ و در جمع خبرنگاران با بیان اینکه این رزمایش در منطقه‌ای به گستره ۴۱۶ هزار کیلومتر مربع در منطقه عمومی سمنان انجام خواهد شد، اظهارداشت: مرحله نخست این رزمایش شامل کشف و شناسایی اهدافی خواهد بود که توسط نیروی متخاصم برای ما به وجود خواهد آمد و در مرحله بعد نیز علاوه بر کشف و شناسایی، سامانه‌های حاضر در رزمایش با اهداف درگیر خواهند شد.</p>
      <p>وی افزود: با برنامه‌ریزی‌های صورت گرفته در این رزمایش، سخت‌ترین و واقعی‌ترین شرایط رزم را تمرین خواهیم کرد.</p>
      <p>فرمانده نیروی پدافند هوایی ارتش ادامه داد: یکی از اهداف ما این است که در این رزمایش توانمندی رزم پدافند هوایی را که الان نوک حمله است، محک بزنیم تا اگر دشمن قصد تجاوز، حمله و حتی تخلفی نسبت به فضای آسمان کشورمان که جزو خطوط قرمز ماست داشته باشد، بتوانیم با آن مقابله کنیم.</p>
      <p>صباحی‌فرد تاکید کرد: توصیه من به دشمنان این است که خود را در ورطه این آزمایش قرار ندهند چراکه ورود به این امتحان و ورود به فضای آسمان جمهوری اسلامی ایران همانطور که در گذشته نیز نشان داده شده است، جز خفت و خواری برای آنها، دستاوردی نخواهد داشت.</p>
      <p>وی خاطرنشان کرد: در این رزمایش سلاح و سامانه‌های بومی و به روز دنیا بکارگیری شده که در لبه تکنولوژی پدافند هوایی دنیا قرار دارند.</p>
      <p>فرمانده نیروی پدافند هوایی ارتش عنوان داشت: در این رزمایش از نیروهای جوان استفاده می‌کنیم که تجربه قدیمی‌های ما و تحرک و شادابی جوانان درهم آمیخته شده و پیش‌بینی می‌کنیم نتیجه آن، یک رزمایش بسیار خوب و موفق باشد.</p>
      <p>صباحی‌فرد درخصوص شرایط ارزیابی و دیگر نیروهای شرکت کننده در این رزمایش، تصریح کرد: ما در این رزمایش از نیروی هوایی بعنوان نیروی متخاصم (نارنجی) استفاده می‌کنیم و از همه داوران هم خواسته‌ایم ما را به صورت واقعی مورد ارزیابی و محک قرار دهند که انشالله در آینده بتوانیم از همه توانمندی‌های خود در میدان رزم استفاده کنیم.</p>
      <p>وی گفت: این رزمایش اولین رزمایش نیروی پدافند هوایی است که خردادماه امسال به عنوان یکی از نیروهای ارتش جمهوری اسلامی ایران تشکیل شد.</p>
      <p>فرمانده نیروی پدافند هوایی ارتش خاطرنشان کرد: منطقه این رزمایش شبیه‌سازی منطقه عمومی خلیج‌فارس، به خصوص تنگه هرمز است؛ یعنی همه تجهیزات و سامانه‌هایی که ما برای کشف، شناسایی و درگیری در خلیج‌فارس و تنگه هرمز استفاده می‌کنیم در این میدان حاضر است.</p>
    </article>
  </body>
</html>