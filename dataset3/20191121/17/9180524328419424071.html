<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/bankkartya_meretu_kulso_ssd_erkezett_az_adata-tol.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-21T17:09:00+00:00"/>
    <meta property="og:title" content="Bankkártya méretű külső SSD érkezett az ADATA-tól"/>
    <meta property="og:description" content="A többféle kapacitással elérhető SC685 9,5 mm vékony és mindössze 35 grammot nyom, csatlakozóból pedig a C típusú konnektort kapta."/>
  </head>
  <body>
    <article>
      <h1>Bankkártya méretű külső SSD érkezett az ADATA-tól</h1>
      <address><time datetime="2019-11-21T17:09:00+00:00">21 Nov 2019, 17:09</time> by <a rel="author" href="https://prohardver.hu/tag/sidcorky.html" target="_blank">SidCorky</a></address>
      <h3>H﻿ir﻿detés﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Ismét új termék érkezését jelentette be az ADATA, az <a href="https://www.adata.com/us/feature/642">SC685</a> pedig a gyártótól elvárható módon egy adattároló, méghozzá a hordozható, mozgó alkatrész nélküli fajtából.</p>
      <figure>
        <img src="https://prohardver.hu/dl/cnt/2019-11/156552/pic1.jpg"/>
      </figure>
      <p>A külső SSD tervezésénél komolyan vették a „hordozható” kifejezést, hiszen tömege megállt 35 grammnál, vastagsága pedig csupán 9,5 mm, így a hivatalos termékfotó tanúsága szerint akár egy pénztárcában is elférhet, de zsebben biztosan, hiszen valószínűleg a nálunk lévő okostelefon sem vastagabb ennél. Ugyan a specifikációs táblázatból kimaradtak a sebességadatok, az USB 3.2 Gen2 csatlakozó meglétéből kiindulva a tempóval nem lesz majd gondunk, és annyi támpontot azért adott a vállalat, hogy egy 10 GB méretű 4K filmet 20 másodperc alatt tudunk felmásolni a tárolóra.</p>
      <figure>
        <img src="https://prohardver.hu/dl/cnt/2019-11/156552/pic2.jpg"/>
      </figure>
      <p>Az eszköz plug-and-play módon, illesztőprogram nélkül csatlakoztatható Windows, macOS és Android operációs rendszerrel ellátott számítógépünkhöz vagy mobil eszközünkhöz, de mi meg mernénk előlegezni, hogy az új generációs iPad Pro esetében sem lesznek kompatibilitási gondok a megfelelő fájlrendszert használva.</p>
      <figure>
        <img src="https://prohardver.hu/dl/cnt/2019-11/156552/pic3.jpg"/>
      </figure>
      <p>A 3 év garanciával forgalmazott ADATA SC685 250 és 500 GB, valamint 1 és 2 TB kapacitással, fekete és fehér színben lesz elérhető, de a mikor és a mennyiért kérdésekre egyelőre nincs válasz.</p>
    </article>
  </body>
</html>