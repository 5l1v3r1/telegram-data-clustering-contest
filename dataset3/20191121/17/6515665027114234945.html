<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3362141/mladic-likvidiran-u-nisu-na-meti-bio-godinama-milosu-veze-sa-auto-mafijom-dosle-glave-palili-mu-automobile-dva-puta"/>
    <meta property="og:site_name" content="kurir.rs"/>
    <meta property="article:published_time" content="2019-11-21T17:24:00+00:00"/>
    <meta property="og:title" content="MLADIĆ LIKVIDIRAN U NIŠU NA METI BIO GODINAMA: Milošu veze sa auto-mafijom DOŠLE GLAVE, palili mu automobile dva puta!"/>
    <meta property="og:description" content="Miloš Radojković (25), zvani Rebro, iz aleksinačkog sela Tešica koji je juče likvidiran ispred iznajmljene kuće u elitnom naselju Beverli hils u Nišu, najverovatnije zbog ilegalnih poslova sa automobilima, nezvanično saznaje Kurir."/>
  </head>
  <body>
    <article>
      <h6 class="kicker">potraga za ubicom</h6>
      <h1>MLADIĆ LIKVIDIRAN U NIŠU NA METI BIO GODINAMA: Milošu veze sa auto-mafijom DOŠLE GLAVE, palili mu automobile dva puta!</h1>
      <address>
        <time datetime="2019-11-21T17:24:00+00:00">21 Nov 2019, 17:24</time>
      </address>
      <p>
        <b>Miloš Radojković (25), zvani Rebro, iz aleksinačkog sela Tešica koji je juče likvidiran ispred iznajmljene kuće u elitnom naselju Beverli hils u Nišu, najverovatnije zbog ilegalnih poslova sa automobilima, nezvanično saznaje Kurir.</b>
      </p>
      <p>Prema rečima našeg izvora, ubijeni mladić, koji je odranije poznat policiji, bio je povezan sa auto-mafijom.</p>
      <p>- Navodno je bio umešan u falsifikovanje vozačkih dozvola, ali i takozvano prekucavanje brojeva na šasiji automobila radi prodaje. Sumnja se da je on bio član grupe koja je krala vozila, a zatim za njih pravila lažnu dokumentaciju i tako ih prodavala kao regularna - objašnjava naš izvor.</p>
      <p>Prema njegovim rečima, postoji sumnja da je Radojković ovim ilegalnim poslovima sa automobilima prevario više osoba.</p>
      <p>- Osumnjičenog za njegovo ubistvo policija traži i među tim prevarenim kupcima. Naime, sumnja se da je neko od prevarenih kupaca rešio da mu se osveti - dodaje sagovornik iz istrage i napominje da to nije jedini pravac istrage.</p>
      <figure>
        <img src="https://www.kurir.rs/data/images/2019/11/20/18/2058717_viber-image-20191120-183006-result_ff.jpg?ver=1574356416"/>
        <figcaption>
          <cite>foto: Kurir/M.S.</cite>
        </figcaption>
      </figure>
      <p>- Postoji i priča da je nastradao u obračunu zbog narkotika, ali sve su to zasad samo spekulacije - kaže izvor. Podsetimo, Radojković je letos bio uhapšen zbog sumnje da je zapalio skupoceni „mercedes“ u Ulici Svetozara Markovića u Nišu. - Uhapšen je 12. jula u štek stanu, u kom se skrivao zajedno s mladićem iz Aleksinca za kojim je bilo raspisano čak sedam potraga zbog različitih krivičnih dela na teritoriji Vranja, Pančeva i Niša. Radojković je tada osumnjičen za izazivanje opšte opasnosti, a postupak protiv njega vodio se u Osnovnom tužilaštvu - podseća sagovornik.</p>
      <p>Podsetimo, Radojković je likvidiran u trenutku kad je izašao iz svoje kuće i krenuo ka motoru. - On je neposredno pre pucnjave motorom došao odnekud. Ušao je u kuću, a motor je ostao upaljen. Ubrzo je izašao i krenuo ka vozilu. Tada je video napadača i pokušao da pobegne u garažu. Međutim, ubica je ispalio šest hitaca, a dva su bila kobna za Radojkovića - kaže izvor i dodaje da su Radojkovićeva supruga i dete u tom trenutku bili u kući.</p>
      <figure>
        <img src="https://www.kurir.rs/data/images/2019/11/20/18/2058713_viber-image-20191120-182934-result_ff.jpg?ver=1574356438"/>
        <figcaption>
          <cite>foto: Kurir/M.S.</cite>
        </figcaption>
      </figure>
      <p>Koliko je ubica bio bezobziran i rešen da ga likvidira govori i to što je zločin počinjen u 17 sati, i to na svega 250 metara od Osnovne škole „Mika Antić“. - U tom trenutku, u Sterijinoj ulici bilo je mnogo dece koja su se vraćala iz škole. Ubica nije mario za to, a samo pukom srećom niko od dece i drugih slučajnih prolaznika nije stradao - kaže sagovornik.</p>
      <p>Milošu su dva puta su u proteklih pet godina paljeni automobili. U noći između 23 i 24. novembra 2014. godine na parkingu u Ulici Vojvode Mišića u Nišu potpuno je izgoreo njegov BMW X5. Pretpostavlja se da je džip poliven zapaljivom tečnošću i zapaljen.</p>
      <p>Prošle godine u Tešici, zapaljen je još jedan BMW koji je pripadao Radojkoviću, a u oba slučaja počinioci nisu otkriveni. Prijatelji ubijenog mladića iz sela kažu da je bio dobar drug i sportista i navode da je imao veliku porodičnu tragediju pre nekoliko godina, kada mu je nastradala majka.</p>
      <p>Kurir.rs</p>
      <p>Foto M. S. </p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3361813/milosa-ubijenog-u-sacekusi-u-nisu-sudbina-nije-mazila-porodicna-tragedija-mu-obelezila-zivot-tada-je-sve-pocelo"/>
        <a href="https://www.kurir.rs/crna-hronika/3361733/ovo-je-milos-25-koji-je-danas-ubijen-u-nisu-evo-cime-se-mladic-zaista-bavio-foto"/>
        <a href="https://www.kurir.rs/crna-hronika/3361645/jezive-scene-na-mestu-ubistva-mladica-25-u-nisu-jauci-oca-odzvanjaju-sine-ko-mi-te-ubi-kurir-tv"/>
        <a href="https://www.kurir.rs/crna-hronika/3361683/da-li-je-osveta-motiv-likvidacije-mladica-u-nisu-milosa-25-povezuju-sa-nedavnom-paljevinom-automobila-u-centru"/>
      </related>
    </article>
  </body>
</html>