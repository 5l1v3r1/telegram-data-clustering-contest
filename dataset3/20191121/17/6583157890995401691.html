<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/mpk-lublin-zawarlo-z-miastem-wazna-umowe-spolka-przez-kolejne-10-lat-bedzie-wozila-pasazerow/"/>
    <meta property="og:site_name" content="lublin112.pl"/>
    <meta property="article:published_time" content="2019-11-21T17:35:00+00:00"/>
    <meta property="og:title" content="MPK Lublin zawarło z miastem ważną umowę. Spółka przez kolejne 10 lat będzie woziła pasażerów"/>
    <meta property="og:description" content="Na okres kolejnych 10 lat miasto podpisało umowę z MPK Lublin. Spółka do 31 grudnia 2029 r. ma świadczyć usługi komunikacji miejskiej. Obecnie obsługuje ona 85% tras."/>
  </head>
  <body>
    <article>
      <h1>MPK Lublin zawarło z miastem ważną umowę. Spółka przez kolejne 10 lat będzie woziła pasażerów</h1>
      <address>
        <time datetime="2019-11-21T17:35:00+00:00">21 Nov 2019, 17:35</time>
      </address>
      <p>
        <b>Na okres kolejnych 10 lat miasto podpisało umowę z MPK Lublin. Spółka do 31 grudnia 2029 r. ma świadczyć usługi komunikacji miejskiej. Obecnie obsługuje ona 85% tras.</b>
      </p>
      <p>W czwartek w Urzędzie Miasta Lublin podpisana została kolejna umowa z Miejskim Przedsiębiorstwem Komunikacyjnym na świadczenie usług transportowych. Zacznie ona obowiązywać od 1 stycznia 2020 r. i będzie ważna przez 10 lat, do dnia 31 grudnia 2029 r. Jest to już druga umowa tego typu, pierwszą podpisano w 2009 r. Nad stworzeniem dokumentu przez kilka miesięcy pracował specjalnie zwołany do tego celu sztab.</p>
      <p>W umowie określony został m.in. zakres świadczenia przez MPK usług komunikacji miejskiej, wymogi techniczno-eksploatacyjne autobusów i trolejbusów oraz prognozowaną liczbę wozokilometrów na kolejne lata. Zawarto w niej również standardy, do spełniania jakich zobowiązany jest przewoźnik. W ten sposób miasto zabezpieczyło utrzymanie ciągłości przewozowej na przestrzeni kolejnych 10 lat.</p>
      <p>MPK Lublin obsługuje 85% rynku komunikacyjnego w mieście, zatrudniając 721 kierowców, w tym 506 autobusowych i 215 trolejbusowych. Spółka istnieje od 1929 r. i do momentu powołania Zarządu Transportu Miejskiego, pełniła w Lublinie rolę zarówno organizatora, jak i przewoźnika. Obecnie w Lublinie poza MPK, pasażerów wożą również pojazdy należące do dwóch przewoźników prywatnych: firmy IREX ze Śląska oraz konsorcjum firm Lubelskie Linie Autobusowe i Traf-Line.</p>
      <figure>
        <img src="https://www.lublin112.pl/wp-content/uploads/2019/11/137-5.jpg"/>
      </figure>
      <p>(fot. UM Lublin)</p>
    </article>
  </body>
</html>