<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/antonio-conte-przesluchany-przez-policje-w-sprawie-listu-z-pogrozkami-serie-a,987193.html"/>
    <meta property="og:site_name" content="TVN24"/>
    <meta property="article:published_time" content="2019-11-21T17:14:00+00:00"/>
    <meta property="og:title" content="Karabinowy nabój, pogróżki, trzy możliwe motywy. Conte przesłuchany przez policję"/>
    <meta property="og:description" content="Antonio Conte został w środę przesłuchany przez policję w sprawie otrzymanego listu z pogróżkami. Policjanci zabezpieczyli przesyłkę, która oprócz gróźb wobec trenera Interu i jego rodziny zawierał..."/>
  </head>
  <body>
    <article>
      <h1>Karabinowy nabój, pogróżki, trzy możliwe motywy. Conte przesłuchany przez policję</h1>
      <address>
        <time datetime="2019-11-21T17:14:00+00:00">21 Nov 2019, 17:14</time>
      </address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/2e66b7f3-806a-485e-9954-025484f3b215.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/57492d51-32da-44c6-8db3-451a210cc4c2-480p.mp4"/>
          <figcaption>Borussia Dortmund - Inter Mediolan</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/d2c67653-c90d-40e9-abef-5e563dcc404a-480p.mp4"/>
          <figcaption>Inter Mediolan - Borussia Dortmund</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/ad4cc1fb9b068faecfb70914acc63395/0063f69c-4dfb-4a1d-94d8-82388b44d171-480p.mp4"/>
          <figcaption>AC Milan - Inter Mediolan</figcaption>
        </figure>
        <figcaption>W Serie A Inter jest wiceliderem, w Lidze Mistrzów radzi sobie przeciętnie Foto: Getty Images | Video: PAP/EPA</figcaption>
      </slideshow>
      <h3>Antonio Conte został w środę przesłuchany przez policję w sprawie otrzymanego listu z pogróżkami. Policjanci zabezpieczyli przesyłkę, która oprócz gróźb wobec trenera Interu i jego rodziny zawierała również nabój karabinowy.</h3>
      <p>Sprawa ujrzała światło dzienne w ubiegłym tygodniu, kiedy Antonio Conte zgłosił policji otrzymanie przesyłki z pogróżkami i amunicją. Trenerowi Interu przydzielono ochronę, a policja rozpoczęła śledztwo w celu ustalenia nadawcy korespondencji. W środę został w tej sprawie przesłuchany, ale według włoskich mediów nie był w stanie rozpoznać pisma ani przypomnieć sobie jakichkolwiek okoliczności, które umożliwiłyby identyfikację nadawcy.</p>
      <related>
        <a href="https://eurosport.tvn24.pl/pilka-nozna,105/fortuna-dla-wojciecha-szczesnego-bedzie-wsrod-najlepiej-zarabiajacych-we-wloszech,987146.html"/>
      </related>
      <p>Ślady prowadzą w okolice Florencji</p>
      <p>Napisany odręcznie list zawierał skierowane pod adresem Conte słowa "wiem, gdzie mieszkasz" oraz "wiem, kim jest twoja córka", ale wysłany został na adres klubu. To budzi wątpliwości śledczych co do faktycznie posiadanej przez wysyłającego groźbę wiedzy, ale mimo to traktują sprawę poważnie. Więcej informacji przyniosła analiza dołączonego do przesyłki pocisku, używanego zazwyczaj na polowaniach. Na tej podstawie wywnioskowano, że list powstał w okolicach Florencji.</p>
      <h3>Wiele możliwych motywów</h3>
      <p>Nie ustają spekulacje na temat możliwych motywów sprawcy, wśród których najczęściej wymienia się próbę zemsty, dokonywaną przez któregoś z fanów Juventusu. Ultrasi Bianconerich mają za złe Contemu opuszczenie ich ulubionego klubu, a przejście do Interu uważają za zdradę. Ale pod uwagę brana jest również niechęć któregoś z kibiców innego klubu, któremu nie podoba się wysoka dyspozycja Interu w tym sezonie. Śledczy nie wykluczają również sytuacji, w której za groźbami może stać zwolennik Interu, któremu nie podoba się przeszłość Contego w Juventusie.</p>
      <p>Inter po 12 kolejkach zajmuje drugie miejsce w tabeli Serie A, tracąc do prowadzącego Juventusu zaledwie jeden punkt. W najbliższą sobotę Nerazzurri zmierzą się na wyjeździe z 11. w tabeli Torino.</p>
      <p>Autor: mc\kwoj / Źródło: eurosport.pl, "La Stampa"</p>
    </article>
  </body>
</html>