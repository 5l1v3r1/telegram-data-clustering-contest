<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23505693-dan-petrescu-visul-numit-nationala-romaniei-nu-cautat-nimeni-federatie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T17:35:00+00:00"/>
    <meta property="og:title" content="Dan Petrescu și visul numit naționala României: &quot;Nu m-a căutat nimeni de la Federație&quot;"/>
    <meta property="og:description" content="Imediat după despărțirea de Cosmin Contra, Dan Petrescu a apărut pe o listă scurtă a celor care ar putea deveni următorul selecționer al României. Întrebat despre acest subiect, Dan"/>
  </head>
  <body>
    <article>
      <h1>Dan Petrescu și visul numit naționala României: "Nu m-a căutat nimeni de la Federație"</h1>
      <address><time datetime="2019-11-21T17:35:00+00:00">21 Nov 2019, 17:35</time> by <a rel="author">A.I.</a></address>
      <p><b>Imediat după despărțirea de Cosmin Contra, Dan Petrescu a apărut pe o listă scurtă a celor care ar putea deveni următorul selecționer al României. Întrebat despre acest subiect, Dan Petrescu a răspuns sec: "Nu m-a căutat nimeni de la Federație". <br/></b><br/>Atenția din jurul primei reprezentative a României este una mare în aceste zile, dar nu pentru că am fi obținut calificarea la Euro 2020, ci doar pentru că FRF-ul caută un înlocuitor pentru Contra. <br/><br/>Aflat pe lista posibililor selecționeri, Dan Petrescu a vorbit despre acest lucru într-o conferință de presă. <br/><br/>"De obicei în viaţă ai ce meriţi. Dar bine că mai avem o şansă. Cel care antrenează echipa naţională trebuie să fie doar la echipa naţională. Cei de acolo trebuie să decidă ce e bine pentru fotbalul românesc. Eu am contract aici şi nimeni nu m-a căutat de la federaţie într-un an de zile" - <b>Dan Petrescu.</b><br/><br/>"Nu m-a sunat nimeni de la nicio echipă până acum. Sunt foarte bine la CFR, sunt foarte fericit şi sper să câştig meciuri până în 22 decembrie, când va fi o pauză. Dau 100% pentru CFR Cluj", a completat <b>Petrescu. <br/></b><b><br/></b><b>Barajul din Liga Națiunilor, ultima șansă<br/></b><b><br/></b>Tricolorii ar putea, totuși, să ajungă la Euro 2020, ei fiind prezenți în barajul din Liga Națiunilor. <br/><br/>Vineri (22 noiembrie, de la ora 13:00) va avea loc tragerea la sorți la Nyon. România va afla împotriva cui va juca în semifinale. Ar putea fi Islanda sau Scoția. În oricare din cazuri, tricolorii vor disputa meciul în deplasare. <br/><br/>În cazul variantei Scoția (play-off Divizia C), în cealaltă semifinală se vor duela Norvegia și Serbia. <br/><br/>Dacă vor fi trimiși în play-off-ul Diviziei A, atunci semifinalele vor fi contra Islandei, iar în finală ar putea fi Ungaria, Bulgaria sau Israel. <br/><br/>Semifinalele barajelor din Liga Națiunilor vor avea loc pe 26 martie, iar finalele pe 31 martie 2020.<br/><br/><b>Echipele calificate la Euro: </b>Anglia, Cehia, Ucraina, Portugalia, Germania, Olanda, Elveția, Danemarca, Croația, Țara Galilor, Spania, Suedia, Polonia, Austria, Franța, Turcia, Belgia, Rusia, Italia și Finlanda.<br/><br/><br/>   </p>
    </article>
  </body>
</html>