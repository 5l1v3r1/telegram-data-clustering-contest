<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057986_tizenot-oras-obstrukcioval-tiltakozott-az-ellenzek"/>
    <meta property="og:site_name" content="Népszava"/>
    <meta property="article:published_time" content="2019-11-21T17:48:00+00:00"/>
    <meta property="og:title" content="Tizenöt órás obstrukcióval tiltakozott az ellenzék"/>
    <meta property="og:description" content="Szerda este tizenegytől csütörtök délután kettőig beszéltek az ellenzéki képviselők a parlamentben a jogaikat korlátozó új törvényről."/>
  </head>
  <body>
    <article>
      <h1>Tizenöt órás obstrukcióval tiltakozott az ellenzék</h1>
      <address><time datetime="2019-11-21T17:48:00+00:00">21 Nov 2019, 17:48</time> by <a rel="author" href="https://nepszava.hu/szerzo/kosa-andras/" target="_blank">Kósa András, Zoltai Ákos</a></address>
      <p>
        <b>Szerda este tizenegytől csütörtök délután kettőig beszéltek az ellenzéki képviselők a parlamentben a jogaikat korlátozó új törvényről.</b>
      </p>
      <p>Tizenöt órás obstrukcióval tiltakozott az ellenzék az országgyűlési törvény módosítása ellen. Mint arról már többször írtunk, az elvileg februárban életbe lépő új jogszabály számos ponton lehetővé tenné  az ellenzéki képviselők munkájának korlátozását. A javaslat bevallottan az ellenzék parlamenti „akciózásainak” megszüntetését célozza, a levezető elnök akár hat havi fizetést is megvonhatna az adott képviselőtől, ha az fizikai erőszakot alkalmaz, esetleg „az ülés, a vita, vagy a szavazás menetét akadályozza”. Emellett elvileg akár 60 napra is el lehetne tiltani egy képviselőt az ülések látogatásától. Mindezek miatt döntöttek az ellenzéki képviselők az obstrukció klasszikus műfaja mellett.</p>
      <p>Harangozó Tamás, az MSZP frakcióvezető-helyettese úgy értékelte fellépésüket: nem az ellenzék radikalizálódásáról van szó, hanem a kormánypártok jogfosztásáról. A politikus kérdésünkre felidézte: az este 11 órakor kezdődő vitán 6-8 fideszes vett részt a 133-ból, a hajnali órákban érkezett négy képviselő váltani, mert a fideszes Hende Csaba, a törvény egyik előterjesztője „feladta”. A párbeszédes Tordai Bence a Népszavának az éjszakázás hangulatáról úgy vont mérleget: Lezsák Sándor korrekt levezető volt ma, az ellenzéki képviselők között pedig végig barátságos, bajtársias, lojális volt a hangnem.</p>
      <p>A Fidesz kezdetben próbálta védeni a törvénymódosítást, Nagy Csaba például úgy érvelt, nincs helye rendbontásnak a T. Házban, és a szankcióknak „elrettentő erejűeknek” kell lenniük. Mátrai Márta pedig arról beszélt, ez nem korlátozza, csak „keretbe foglalja” a viselkedési szabályokat, mert az ellenzék a trágárkodással „félelmet kelt az emberekben”.</p>
      <p>Balczó Zoltán jobbikos képviselő – a független Hadházy Ákos közelmúltbeli, nagy visszhangot kiváltó akciójára utalva – azt mondta, ugyan eddig egy ellenzéki képviselő trágár táblája sértette leginkább a Ház méltóságát, de szerinte ehhez hasonló "szellemi trágárságnak" tekinthető több kormánypárti politikus felszólalása is. Példaként hozta, hogy egy államtitkár bevándorláspárti egyesületnek nevezte a Jobbikot. Szabó Tímea a Párbeszéd frakcióvezetője felszólalásában feltette a kérdést: ezután csak Kövér László házelnök mondhatja az ellenzéki képviselőknek, hogy „kezeltessék magukat”, vagy ők is javasolhatják ezt Kövérnek? Az MSZP részéről Korózs Lajos arról beszélt, hogy a kormánypártok elvették annak a lehetőségét, hogy értelmes vitákat lehessen folytatni a parlamentben.  Mesterházy Attila (MSZP) feltette a kérdést, hogy mekkora felzúdulás lett volna a jobboldali padsorokban, ha a Horn- vagy a Gyurcsány-kormányok idején egy hasonló előterjesztéssel állt volna elő a baloldal. Tordai Bence (Párbeszéd) pedig egy saját, évekkel korábbi felszólalását idézte, amelyben azt állította a kormánypártokról, hogy rombolják az Országgyűlés tekintélyét. A vitának csütörtök délután kettőkor lett vége, a törvény kétharmados, decemberben dönthetnek róla.</p>
    </article>
  </body>
</html>