<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/glasanje-o-novoj-evropskoj-komisiji-sledece-srede/"/>
    <meta property="og:site_name" content="Krstarica"/>
    <meta property="article:published_time" content="2019-11-21T17:45:00+00:00"/>
    <meta property="og:title" content="Glasanje o novoj Evropskoj komisiji sledeće srede"/>
    <meta property="og:description" content="BRISEL - Evropski parlament glasaće o timu Urslule fon der Lajen sledeće srede, čime će biti otvoren put da nova Evropska komisija počne da radi 1."/>
  </head>
  <body>
    <article>
      <h1>Glasanje o novoj Evropskoj komisiji sledeće srede</h1>
      <address><time datetime="2019-11-21T17:45:00+00:00">21 Nov 2019, 17:45</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BRISEL – Evropski parlament glasaće o timu Urslule fon der Lajen sledeće srede, čime će biti otvoren put da nova Evropska komisija počne da radi 1. decembra, izjavio je danas predsednik Evropskog parlamenta David Sasoli.</p>
      <p>On je rekao da će glasanje uslediti nakon što Evropski Savet podrži Komisiju koja će imati 27 članova, s obzirom na to da je Velika Britanija odbila da nominuje kandidata pre izbora u toj zemlji zakazanih za 12. decembar.</p>
      <p>„Odlučili smo da glasamo za kolegijum komesara i ako oni budu izglasani, 1. decembra Evropska komisija može da počne de radi“, rekao je Sasoli posle sastanka predsednika političkih grupa u Evropskom parlamentu.</p>
      <p>On je dodao da će Evropski savet izdati saopštenje o formiranju 27-člane komisije, bez obzira na to šta će se desiti u petak, kada Velika Britanije treba da se izjasni o proceduri sankcionisanja koja je pokrenuta zbog odbijanja Londona da nominuje kandidata za komesara, prenosi Politiko.</p>
      <p>Proces potvrđivanja Evropske komisije, koji je počeo u septembru, pokazao se težim nego što se Ursula fon der Lajen nadala, nakon što su poslanici odbili nominacije iz Francuske, Rumunije i Mađarske, a njihove zamene su dobile zeleno svetlo parlamenta.</p>
      <p>Sasoli je branio odluke poslanika, navodeći da Evropski parlament vrlo ozbiljno shvata proces potvrđivanja i da je to telo „centar evropskih procesa donošenja odluka“.</p>
      <p>(Tanjug)</p>
    </article>
  </body>
</html>