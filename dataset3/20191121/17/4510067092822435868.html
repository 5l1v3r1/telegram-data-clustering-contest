<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/inca-se-lucreaza-asfaltarea-strazii-calea-bihorului-amanata-pentru-acest-weekend-152957.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T17:45:00+00:00"/>
    <meta property="og:title" content="Încă se lucrează! Asfaltarea străzii Calea Bihorului, amânată pentru acest weekend (FOTO / VIDEO)"/>
    <meta property="og:description" content="Lucrările de modernizare a drumului expres pe tronsonul străzii Calea Bihorului, delimitat de podul Teodor Neș și strada Ion Bogdan, se prelungesc. Artera ar fi trebuit finalizată săptămâna trecută, dar va fi asfaltată abia în acest weekend. Constructorul, care riscă penalități, lucrează la montarea bordurilor și înlocuirea rețelelor de canalizare înainte de a trece la asfaltare."/>
  </head>
  <body>
    <article>
      <h1>Încă se lucrează! Asfaltarea străzii Calea Bihorului, amânată pentru acest weekend (FOTO / VIDEO)</h1>
      <address><time datetime="2019-11-21T17:45:00+00:00">21 Nov 2019, 17:45</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/lucrari_calea_bihorului_01.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/lucrari_calea_bihorului_02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/lucrari_calea_bihorului_03.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/lucrari_calea_bihorului_04.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/lucrari_calea_bihorului_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/lucrari_calea_bihorului_06.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/lucrari_calea_bihorului_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/lucrari_calea_bihorului_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/lucrari_calea_bihorului_09.JPG"/>
        </figure>
      </slideshow>
      <p>
        <b>Lucrările de modernizare a drumului expres pe tronsonul străzii Calea Bihorului, delimitat de podul Teodor Neș și strada Ion Bogdan, se prelungesc din nou.</b>
      </p>
      <p>
        <b>Atenție, drum în lucru!</b>
      </p>
      <p>Deși reprezentanții municipalității <a href="https://www.ebihoreanul.ro/stiri/ultima-or-31-48/se-incheie-modernizarea-calea-bihorului-va-fi-asfaltata-saptamana-aceasta-152729.html">anunțau </a>asfaltarea străzii pentru săptămâna trecută, artera este și acum în lucru.</p>
      <p>În ultimele două zile muncitorii au lucrat la montarea bordurilor și interconectarea rețelelor de canalizare menajeră înainte să treacă la asfaltarea drumului.</p>
      <p>Miercuri, circulația în zonă se desfășura cu deviere pe străzile adiacente, accesul fiind liber din strada Ion Bogdan până la intersecția cu Strugurilor, iar joi traficul s-a desfășurat alternativ, dirijat cu semafoare.</p>
      <p>„Trebuia să asfaltăm deja, dar s-a amânat cu câteva zile. Când am spart asfaltul pentru amplasarea rețelelor am dat peste conducte care nu apăreau nicăieri în schițe”, a spus un muncitor.</p>
      <p>
        <b>Păsuiți pe duminică...</b>
      </p>
      <p>Contactat de <b>BIHOREANUL</b>, viceprimarul Florin Birta spune că ambuteiajele provocate de lucrările de pe Calea Bihorului ar putea lua sfârșit la începutul săptămânii viitoare.</p>
      <p>„Am avut o discuție cu conducerea firmei în cursul zilei de miercuri. Termenul convenit era ca până duminică să asfalteze, lucru care nu s-a întâmplat. Reprezentanții firmei au promis că până duminica viitoare artera va fi reabilitată până în dreptul străzii Ion Bogdan”, a spus Birta.</p>
      <p>Potrivit edilului, aceasta este ultima păsuire acordată firmei Drum Asfalt. „Dacă nu asfaltează până duminică, firma va fi, în mod cert, penalizată”, a spus Birta.</p>
      <p>Modernizarea străzii Calea Bihorului a fost atribuită prin licitație firmei Drum Asfalt pentru suma de 5,1 milioane lei. Potrivit proiectului, constructorii au avut de amenajat 2 kilometri de cale de rulare cu trotuare late de 1,5 metri, 280 metri de ziduri de sprijin înalte de 1,60 metri, 22 de locuri de parcare şi 14.900 metri pătraţi de spaţii verzi.</p>
      <p>Cu ocazia lucrărilor au fost refăcute reţelele de canalizare pluvială, cu amenajarea de colectoare, rigole transversale, guri de scurgere şi cămine de vizitare.</p>
      <figure>
        <iframe src="https://www.youtube.com/embed/dunljzPTVAo" width="460" height="360" data-service="Youtube" scrolling="no"/>
      </figure>
    </article>
  </body>
</html>