<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/asikt/linnea-claeson-forminskar-offer-for-sexuella-overgrepp/"/>
    <meta property="og:site_name" content="DN.SE"/>
    <meta property="article:published_time" content="2019-11-21T17:20:20+00:00"/>
    <meta property="og:title" content="DN Åsikt. ”Linnéa Claeson förminskar offer för sexuella övergrepp”"/>
    <meta property="og:description" content="Insändare på DN Åsikt, 21 november 2019: ”Det är oacceptabelt att ljuga om övergrepp”, skriver den tidigare höjdhopparen Patrik Sjöberg, hedersdoktor vid"/>
  </head>
  <body>
    <article>
      <h1>DN Åsikt. ”Linnéa Claeson förminskar offer för sexuella övergrepp”</h1>
      <address><time datetime="2019-11-21T17:20:20+00:00">21 Nov 2019, 17:20</time> by <a rel="author">Patrik Sjöberg, hedersdoktor vid fakulteten för lärande och samhälle vid Malmö universitet</a></address>
      <p>
        <b>INSÄNDARE. Instagramprofilen Linnéa Claeson förminskar offer för sexuella övergrepp. Den som upplevt övergrepp kryddar inte sanningen, skriver Patrik Sjöberg, tidigare världsrekordhållare i höjdhopp och hedersdoktor vid Malmö universitet för sitt arbete mot barns utsatthet.</b>
      </p>
      <p>Så klev hon in i etablissemangets värme, allas ”vår” Linnéa Claeson med det regnbågsfärgade håret. Hon som säger sig företräda utsatta kvinnor och barn, barn som jag var.</p>
      <p>Hon hade allt som etablissemanget älskar. Det var bara en sak som fattades – sanningen. Jag ser klipp när hon sitter och garvar åt dödshot i SVT:s program ”<a href="https://www.svtplay.se/video/24104162/luuk-och-hallberg/luuk-och-hallberg-sasong-1-linnea-claeson-jonas-karlsson-och-linda-pira">Luuk &amp; Hallberg</a>” och hör på podden ”<a href="https://poddtoppen.se/podcast/1227473937/haveristerna">Haveristerna</a>” när de lägger upp rader av bevis för att flera av hennes påståenden inte stämmer.</p>
      <p>Hon, utsatta barns kämpe, har slagit klackarna i taket i TV4:s ”<a href="https://www.tv4.se/lets-dance/deltagare/linnea-claeson">Let’s Dance</a>” och skrivit regelbundet om det som nu kan vara fiktiva hot i en av Sveriges största tidningar.</p>
      <p><b>Så mycket</b> älskade etablissemanget henne att lögnerna aldrig granskades. Många tycker det hela är genant. Som överlevare av sexuella övergrepp är det mer än så. Det är åt helvete. </p>
      <p>Och de som försvara henne och säger att lögn inte är hela världen, när det för dem faktiskt innebär hela världen. Medieprofilen Cissi Wallin som på torsdagen mötte den tidigare Aftonbladet-journalisten Fredrik Virtanen i Stockholms tingsrätt försvarade Linnéa Claeson några dagar tidigare.</p>
      <p>”Man kan ljuga lite”. Nej, det är just det man inte kan. För oss överlevare är varenda bokstav av sanningen ett berg att bestiga. Det tar för vissa flera år, för mig över 30 år och andra är tysta för alltid.</p>
      <p><b>Inte skrattar</b> jag fram sanningen och kommer med klatschiga svar och glittrar i stugvärmen hos Luuk. Det är inte så enkelt.</p>
      <p>Kryddar en överlevare sanningen? Nej, det vi varit med om är ”kryddstarkt” nog. Varför ska jag fabulera fler sanningar när en är tung nog att bära?</p>
      <p>Än så länge är hon kolumnist i Aftonbladet, men jag undrar om det inte är kall stämning på tidningen just nu. Och i sitt <a href="https://www.gp.se/kultur/kultur/linn%C3%A9a-claeson-feminismen-st%C3%A5r-inte-och-faller-med-mig-1.20629629">bibellånga försvarstal i Göteborgs-Posten</a> försvarar hon sig mot några anklagelser, men vad händer med alla de andra?</p>
      <p>För den som är intresserad av att höra granskningen som etablissemanget glömde är det bara att <a href="http://myrannosaurus.se/lcadbsh/">läsa granskningen </a>eller <a href="https://poddtoppen.se/podcast/1227473937/haveristerna">lyssna på tre avsnitt i podden ”Haveristerna”</a>. Poddmakarna erbjuder Linnéa Claeson att svara på relevanta frågor, som fortfarande är obesvarade.</p>
      <p><b>Jag håller inte</b> med kriminologen Nina Rung, Cissi Wallin eller någon annan som hävdar att man kan ”ljuga lite” i utsatta barns namn. Jag var ett sådant barn.</p>
      <p>Du kan dra åt helvete i mitt namn, jag skickar en enkelbiljett när den som ljuger vill. Och ta inte den enkelbiljetten som ytterligare ett fabricerat hot i ett ”My little Pony”-cv.</p>
      <p>Ta det för vad det är – det är åt helvete att ljuga om sexuella övergrepp.</p>
      <p>
        <a href="https://www.dn.se/kultur-noje/influeraren-linnea-claeson-angerfull-efter-kritiken/">Läs mer: Influeraren Linnéa Claeson ångerfull efter kritiken</a>
      </p>
      <details>
        <summary>DN Åsikt. 21 november 2019 kl 18</summary>
        <p>
          <b>Insändare</b>
        </p>
        <p>Patrik Sjöberg:<br/><a href="http://ww.dn.se/asikt/linnea-claesson-forminskar-offer-for-sexuella-overgrepp"><b>”Linnéa Claeson förminskar offer för sexuella övergrepp”</b></a></p>
        <p>
          <b>Svar</b>
        </p>
        <p>
          <a href="https://www.dn.se/asikt/sa-skriver-du-insandare-och-svar-i-dagens-nyheter/">
            <b>Så skriver du svar och kommenterar</b>
          </a>
        </p>
      </details>
    </article>
  </body>
</html>