<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191121_Vadat_emeltek_Netanjahu_ellen"/>
    <meta property="og:site_name" content="HVG.hu"/>
    <meta property="article:published_time" content="2019-11-21T17:28:00+00:00"/>
    <meta property="og:title" content="Vádat emeltek Benjamin Netanjahu ellen"/>
    <meta property="og:description" content="Csalás, vesztegetés és hivatali visszaélés miatt vonják felelősségre az izraeli kormányfőt."/>
  </head>
  <body>
    <article>
      <h1>Vádat emeltek Benjamin Netanjahu ellen</h1>
      <address><time datetime="2019-11-21T17:28:00+00:00">21 Nov 2019, 17:28</time> by <a rel="author">hvg.hu</a></address>
      <p>
        <b>Csalás, vesztegetés és hivatali visszaélés miatt vonják felelősségre az izraeli kormányfőt.</b>
      </p>
      <p>Az izraeli igazságügyi minisztérium csütörtökön bejelentette, hogy Aviháj Mandelblitt főügyész vádat emel Benjámin Netanjahu ügyvivő miniszterelnök ellen csalás, vesztegetés és hivatali visszaélés miatt – írja a <a href="https://www.nytimes.com/2019/11/21/world/middleeast/netanyahu-corruption-indicted.html?smid=nytcore-ios-share"><i>New York Times</i></a>.</p>
      <p>A tájékoztatás szerint a főügyész nem fogadta el a kormányfő jogi képviselőinek érvelését a pár héttel ezelőtti meghallgatáson, és eredeti szándékának megfelelően vádat emel három különböző ügyben Netanjahu ellen.</p>
      <p>Netanjahu elleni korrupciós ügyben két éve nyomoznak, a rendőrség korábban már javasolta a vádemelést, és három aktát adott át az ügyészségnek. A vádak közül a legsúlyosabb az akár 10 év szabadságvesztéssel büntethető vesztegetés.</p>
      <p>A <i>Times</i> felidézi azokat a korábbi beszámolókat, amelyek azt valószínűsítették, hogy a csalási ügyben a kormányfőnek adott nagy értékű ajándékokat, és a <i>Jediót Ahronót</i> című újság tulajdonosával folytatott alkudozást vizsgálták. A vesztegetési ügy pedig a Bezeq telekommunikációs céggel lehet kapcsolatos, amelynek kedvéért több olyan törvényt is elfogadott a kormány, amelyek hasznot hoztak a vállalatnak, cserébe azt kérték, hogy pozitív színben tüntessék fel a Netanjahut a <i>Walla</i> nevű újságban.</p>
      <p>A politikus tagadja az ellene felhozott vádakat, és korábban kijelentette, hogy nem mond le, akkor sem, ha vádat emelnek ellene,  miniszterelnök többször is boszorkányüldözésnek nevezte az ellene folyó nyomozást. Televíziós beszédében az ügyvivő kormányfő elfogultsággal vádolta meg a nyomozóhatóságokat, és vizsgálatra szólított fel ellenük.</p>
      <p>Ártatlanságát hangoztatva piszkos nyomozásról beszélt, a vádemelés bejelentésének időpontját pedig a kormányalakítási patthelyzetre utalva politikai indíttatásúnak minősítette. Szerinte a nyomozási folyamatot az ő és az általa vezetett jobboldali kormány megbuktatásának szándéka vezérelte, és ehhez a sajtó is asszisztált.</p>
      <p>Az ügyvivő miniszterelnök az első, hivatalban lévő izraeli kormányfő, aki ellen vádat emelnek.</p>
      <related>
        <a href="https://hvg.hu/vilag/20190925_Netanjahut_kerte_fel_kormanyalakitasra_az_izraeli_allamfo"/>
        <a href="https://hvg.hu/itthon/20191029_benjamin_netanjahu_soros_gyorgy_izrael_jair_netanjahu_budapest"/>
      </related>
    </article>
  </body>
</html>