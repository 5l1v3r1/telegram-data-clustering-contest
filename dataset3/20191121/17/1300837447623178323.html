<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/tecnologia/internet_social/2019/11/21/twitter-si-possono-nascondere-risposte_2e2680b6-9a5e-4e93-9b0d-1417591c4a51.html"/>
    <meta property="og:site_name" content="ANSA.it"/>
    <meta property="article:published_time" content="2019-11-21T17:20:47+00:00"/>
    <meta property="og:title" content="Twitter, ora si possono nascondere i tweet di risposta"/>
    <meta property="og:description" content="Nuova funzione in tutto il mondo, su 'mobile' e su desktop (ANSA)"/>
  </head>
  <body>
    <article>
      <h1>Twitter, ora si possono nascondere i tweet di risposta</h1>
      <h2>Nuova funzione in tutto il mondo, su 'mobile' e su desktop</h2>
      <address><time datetime="2019-11-21T17:20:47+00:00">21 Nov 2019, 17:20</time> by <a rel="author">Redazione ANSA</a></address>
      <p>Più controllo nelle conversazioni su Twitter: il microblog lancia una nuova funzionalità per nascondere i tweet di risposta, da oggi è disponibile in tutto il mondo sia sull'app per dispositivi mobili sia su desktop. Con questa novità, ognuno può decidere di nascondere le risposte ai propri tweet e si possono vedere e interagire con le risposte nascoste cliccando l'icona grigia che apparirà nei cinguettii.</p>
      <p>In una fase di test - spiega la piattaforma - è emerso che di solito gli utenti nascondono le risposte che ritengono irrilevanti, fuori contesto o fastidiose. L'85% delle persone che ha nascosto le risposte non usa la funzione Blocca o Silenzia. In Canada, il 27% delle persone che hanno nascosto dei tweet hanno ammesso che potrebbero ripensare a come interagire con le altre persone in futuro. Mentre alcune persone hanno fatto presente di non voler nascondere le risposte per evitare ripercussioni, visto che l'icona grigia rimane visibile.</p>
      <p>Twitter, afferma la società in una nota, continuerà "a monitorare questa esigenza e a tenere sotto controllo i risultati man mano che la nuova funzione verrà utilizzata da un numero crescente di persone" e sta lavorando "per inserire nuovi controlli e rendere più chiare le regole per le conversazioni". L'opzione 'Nascondi risposta' è stata lanciata a livello globale su iOS, Android, Twitter Lite, e twitter.com. <br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>