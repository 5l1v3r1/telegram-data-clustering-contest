<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/u_zhitomiri_zatrimali_rosiyanina__chlena_islamskoyi_derzhavi_yogo_rozshukuvav_interpol_n1237543"/>
    <meta property="og:site_name" content="24 Канал"/>
    <meta property="article:published_time" content="2019-11-21T17:56:00+00:00"/>
    <meta property="og:title" content="У Житомирі затримали росіянина – члена &quot;Ісламської держави&quot;: його розшукував Інтерпол"/>
    <meta property="og:description" content="Оперативники Управління карного розшуку та бійці КОРДу Житомирщини затримали 30-річного громадянина Російської Федерації, причетного до терористичної діяльності. Чоловік перебував у міжнародному розшуку за вчинення вбивства."/>
  </head>
  <body>
    <article>
      <h1>У Житомирі затримали росіянина – члена "Ісламської держави": його розшукував Інтерпол</h1>
      <address><time datetime="2019-11-21T17:56:00+00:00">21 Nov 2019, 17:56</time> by <a rel="author" href="https://24tv.ua/emal_nabi_tag7016/" target="_blank">Емал Набі</a></address>
      <p>
        <b>Оперативники Управління карного розшуку та бійці КОРДу Житомирщини затримали 30-річного громадянина Російської Федерації, причетного до терористичної діяльності. Чоловік перебував у міжнародному розшуку за вчинення вбивства.</b>
      </p>
      <p>Затриманий є членом терористичної радикальної організації "Ісламська держава" і навіть керівником однієї з її груп.</p>
      <blockquote>До теми: <a href="https://24tv.ua/sbu_zatrimala_odnogo_z_svitovih_lideriv_islamskoyi_derzhavi_n1234679">СБУ затримала одного зі світових лідерів "Ісламської держави"</a></blockquote>
      <p>Народився чоловік у Луганській області України. Тривалий час жив у Росії. На території нашої держави переховувався з метою уникнення відповідальності за вчинення вбивства.</p>
      <p>Зараз вирішується питання щодо екстрадиції затриманого.</p>
      <figure>
        <img src="https://24tv.ua/resources/photos/news/620_DIR/201911/1237543_10180788.jpg?201911174147"/>
        <figcaption>Силовики затримали члена терористичної організації "Ісламська держава" / фото Нацполіції</figcaption>
      </figure>
      <p>Відзначимо, що 15 листопада на Київщині вдалося затримати одного зі світових лідерів "Ісламської держави". Успішну спецоперацію здійснили Служба безпеки України, Міністерство внутрішніх справ Грузії та Центральне розвідувальне управління США.</p>
      <p>Мовиться про громадянина Грузії на прізвисько Аль Бара Шишані.</p>
      <h3>Що відомо про затриманого в Україні лідера ІДІЛ?</h3>
      <p>► Із 2012 року Аль Бара Шишані був так званиим "аміром джамаату Ахадун Ахат" (керівником військового округу) у сирійській провінції Латакія.</p>
      <p>► У 2013 році він обійняв одну із вищих посад у терористичній "Ісламській державі" – став заступником військового аміра Абу Умар аш-Шишані.</p>
      <p>► У 2016 році аміра ліквідували, тоді й сам Аль Бара Шишані втік до Туреччини. А там продовжив виконувати свої функції в організації.</p>
      <p>► У 2018 році влітку терорист незаконно перетнув український кордон за підробленим паспортом.</p>
      <p>В Україні Аль Бара Шишані, кажуть в СБУ, продовжував координувати діяльність амніятів (осередків) "Ісламської держави".</p>
      <p>Що таке "<a href="https://24tv.ua/islamska_derzhava_tag5157/">Ісламська держава</a>"?У квітні 2013 року кілька радикальних ісламських організацій об'єдналися в одне утворення – "Ісламська держава Іраку та Леванту".<br/><br/>Ця невизнана мусульманська терористична держава контролювала територію з населенням у понад 10 мільйонів людей в районі Сирії, Іраку та Лівану. Вони мала (і має досі) на меті розширення впливу на всю земну кулю попри будь-які жертви.<br/><br/>У червні 2014 року організація змінила назву на "Ісламська держава" (та більшість ЗМІ за звичкою називає її ІДІЛ).<br/><br/>Станом на 2019 рік від неї залишилися розрізнені осередки, які діють партизанськими методами.</p>
    </article>
  </body>
</html>