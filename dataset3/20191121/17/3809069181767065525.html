<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague2/article/1417170/monemvasiotis-provlimata-yparhoyn-den-endiaferomai-gia-ton-ari"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T17:31:38+00:00"/>
    <meta property="og:title" content="Μονεμβασιώτης: «Προβλήματα υπάρχουν, δεν ενδιαφέρομαι για τον Αρη»"/>
    <meta property="og:description" content="Ο ισχυρός άνδρας του Απόλλωνα Σμύρνης αναφέρθηκε στην κατάσταση που επικρατεί στην SL2 και τόνισε πως δεν επιθυμεί να εμπλακεί στους «κίτρινους» "/>
  </head>
  <body>
    <article>
      <h1>Μονεμβασιώτης: «Προβλήματα υπάρχουν, δεν ενδιαφέρομαι για τον Αρη»</h1>
      <h2>Ο ισχυρός άνδρας του Απόλλωνα Σμύρνης αναφέρθηκε στην κατάσταση που επικρατεί στην SL2 και τόνισε πως δεν επιθυμεί να εμπλακεί στους «κίτρινους» </h2>
      <address><time datetime="2019-11-21T17:31:38+00:00">21 Nov 2019, 17:31</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Για την κατάσταση που επικρατεί στην Super League 2, αλλά και τα όσα αναφέρθηκαν πως ενδιαφέρεται να εμπλακεί στον Αρη, μίλησε ο Παναγιώτης Μονεμβασιώτης στον Arena FM. Οπου ο ισχυρός άνδρας του Απόλλωνα Σμύρνης διέψευσε πως ενδιαφέρεται για τους «κίτρινους». </p>
      <p><b>ΑΝΑΛΥΤΙΚΑ ΤΑ ΟΣΑ ΕΙΠΕ<br/></b>Για τον Απόλλωνα Σμύρνης και τη Σούπερ Λιγκ 2: “Τα προβλήματα υπάρχουν εδώ και πολλά χρόνια στη Σούπερ Λιγκ 2 και σε λίγα χρόνια, το μόνο σίγουρο είναι ότι θα υπάρχουν προβλήματα και στη Σούπερ Λιγκ. Το πρόβλημα της Β’ Εθνικής είναι η βία, αυτό λένε συνέχεια παράγοντες που ασχολούνται με το ποδόσφαιρο. Αυτοί που έχουν την ευθύνη, βγαίνουν και μιλάνε για βία στο ποδόσφαιρο. Αν εξαιρέσεις πέντε ομάδες από την Α’ Εθνική, όλες οι άλλες ομάδες είναι ημιεπαγγελματικές και εμείς μιλάμε για τη δήθεν βία. Έχει εξαφανιστεί όλο το ελληνικό ποδόσφαιρο και εμείς μιλάμε για άλλα πράγματα. Κανείς δεν έχει πει για τα πολλά εκατομμύρια που χαρίζονται στις στοιχηματικές εταιρείες, κανείς δημοσιογράφος δεν έχει πει κάποια πράγματα που πρέπει να λέει, αλλά παίρνει το μέρος των οπαδών και πολλά άλλα. Είναι μεγάλη συζήτηση που δεν χρειάζεται να την ανοίξουμε”.</p>
      <p>Για το ενδιαφέρον του για την αγορά της ΠΑΕ Άρης: “Δεν υπάρχει κανένα ενδιαφέρον. Δεν υπάρχει καμία πρόταση προς τον κ. Καρυπίδη, δεν έχουμε κάνει καμία συζήτηση. Εγώ είμαι μεγαλομέτοχος της ΠΑΕ Απόλλων Σμύρνης, δεν μπορώ να πάω να πάρω άλλη ομάδα τώρα. Έχουμε άριστη σχέση με τον κ. Καρυπίδη, εκτιμώ την μεγάλη προσφορά που έχει δώσει στην ΠΑΕ Άρης, έχει δουλέψει πολύ για να φτάσει τον Άρη ψηλά, αλλά ως εκεί. Δεν έχουμε καμία επιχειρηματική συναλλαγή, δεν έχουμε κάτι μαζί και δεν γνωρίζω τίποτε γι’ αυτό που ακούστηκε στη Θεσσαλονίκη περί ενδιαφέροντος μου για την αγορά του Άρη”.</p>
    </article>
  </body>
</html>