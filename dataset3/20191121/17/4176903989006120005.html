<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/protiv-netanjahua-podignuta-optuznica-za-mito-prevaru-i-zloupotrebu-poverenja/"/>
    <meta property="og:site_name" content="Krstarica"/>
    <meta property="article:published_time" content="2019-11-21T17:25:03+00:00"/>
    <meta property="og:title" content="Protiv Netanjahua podignuta optužnica za mito, prevaru i zloupotrebu poverenja"/>
    <meta property="og:description" content="Izraelski vrhovni tužilac Avihaj Mandelblit večeras  je zvanično optužio premijera Izraela Benjamina Netanjahua za mito, prevaru i zloupotrebu poverenja u"/>
  </head>
  <body>
    <article>
      <h1>Protiv Netanjahua podignuta optužnica za mito, prevaru i zloupotrebu poverenja</h1>
      <address><time datetime="2019-11-21T17:25:03+00:00">21 Nov 2019, 17:25</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/40c3b30d.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Izraelski vrhovni tužilac Avihaj Mandelblit večeras  je zvanično optužio premijera Izraela Benjamina Netanjahua za mito, prevaru i zloupotrebu poverenja u tri korupcionaška slučaja.</p>
      <p>To je prvi put u istoriji jevrejske države da je aktuelni premijer optužen za mito, navode izraelski mediji.</p>
      <p>Još početkom oktobra održano je četvorodnevno saslušanje sa Netanjahuovim advokatima  nakon čega su usledile sedmice intenzivnih diskusija u kancelarijama vrhovnog tužioca.</p>
      <p>Netanjahu je sve vreme poricao da je bilo šta loše učinio i da je žrtva “lova na veštice” koji su organizovali mediji i policija.</p>
      <p>Takozvani slučaj 4000 smatra se najozbiljnijim i tiče se navodnog  dogovora o mitu izmedju Netanjahua i biznismena Šaula Eloviča koji kontroliše telekomunikacioni gigant Bezek i novinski sajt te kompanije.</p>
      <p>Netanjahu je, prema optužnici, kao ministar komunikacija uticao na donošenje propisa od kojih je taj biznismen imao koristi u visini od 500 miliona dolara.</p>
      <p>U zamenu za to Netanjahu i njegova supruga Sara su tražili da se o njima povoljno izveštava na novinskom sajtu Vala te kompanije.</p>
      <p>Druga dva slučaja 1000 i 2000 tiču se skupih poklona, cigara i boca šampanjca, koje je Netanjahu dobijao od bogatih biznismena i dogovora sa  izdavačem tiražnog lista da takodje povoljno izveštava o Netanjahuu u zamenu za smanjenje uticaja konkurentskog dnevnika.</p>
      <p>Vrhovni tužilac će se kasnije večeras obratiti novinarima.</p>
      <p>To se dogadja u vreme političkog zastoja nakon dve runde parlamentarnih izbora ove godine posle kojih mandatari nisu uspeli da obrazuju vladu.</p>
      <p>Optužbe prete dugotrajnoj Netanjahuovoj vlasti mada po zakonu ne mora da podnese ostavku dok se vodi postupak protiv njega. On će, medjutim, biti pod političkom pritiskom da to učini.</p>
      <p>(Beta)</p>
    </article>
  </body>
</html>