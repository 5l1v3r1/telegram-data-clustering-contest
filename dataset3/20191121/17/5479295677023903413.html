<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/territori/citt%C3%A0/il-piccolo-alex-in-tv-per-la-raccolta-fondi-per-l-ospedale-pediatrico-1.7792727"/>
    <meta property="og:site_name" content="L'Arena"/>
    <meta property="article:published_time" content="2019-11-21T17:53:42+00:00"/>
    <meta property="og:title" content="Il Piccolo Alex in tv per la raccolta fondi per l'ospedale pediatrico"/>
    <meta property="og:description" content="Il bimbo che ha scatenato la gara di solidarietà"/>
  </head>
  <body>
    <article>
      <h1>Il Piccolo Alex in tv per la raccolta <br/>fondi per l'ospedale pediatrico</h1>
      <address><time datetime="2019-11-21T17:53:42+00:00">21 Nov 2019, 17:53</time> by <a rel="author">Katia Ferraro</a></address>
      <p><a href="https://www.larena.it/territori/garda-baldo/il-grazie-di-alex-a-chi-si-%C3%A8-mobilitato-per-lui-l-emozione-pi%C3%B9-bella-della-mia-vita-1.7307110">Alessandro Montresor assieme a papà Paolo e mamma Cristiana</a> <b>è stato ospite ieri sera su Rai1</b> dell'evento di beneficenza "Una serata di stelle per il Bambino Gesù", dedicato alla <b>raccolta fondi a favore dell'ospedale pediatrico di Roma</b> in occasione dei 150 anni della fondazione.</p>
      <p>La famiglia Montresor vive a Londra, ma il papà di Alessandro è originario di Colà di Lazise, dove tuttora vivono i nonni e i parenti paterni del piccolo Alex. Lo scorso anno <a href="https://www.larena.it/home/italia/alex-sta-meglio-anche-verona-si-mobilit%C3%B2-1.7069329">la sua storia ha commosso l'Italia e messo in moto una campagna di sensibilizzazione per la ricerca di un donatore di midollo osseo </a>compatibile per combattere la malattia genetica rara di cui era affetto (la Linfoistiocitosi Emofagocitica). In soli due mesi e mezzo, nell'autunno 2018, <b>23mila nuove persone si sono iscritte nel registro dei donatori di midollo osseo. </b>Il donatore compatibile non fu trovato, ma grazie all'equipe del professor Franco Locatelli del Bambino Gesù di Roma, anche lui ospite della serata condotta da Amadeus, è stato possibile eseguire un delicato trapianto di cellule staminali prelevate dal papà Paolo, che dopo essere state manipolate sono state infuse nel corpo del piccolo.</p>
      <p>Oggi Alex ha due anni e otto mesi ed è un bambino vivace e socievole, come ha dimostrato questa sera in diretta televisiva. La ricerca di donatori di midollo osseo continua per altri bambini (e non solo) la cui vita è legata alla speranza nella generosità degli altri: nel Milanese anche Filippo, bimbo di pochi mesi, soffre della stessa malattia di cui ha sofferto Alex (informazioni sulla pagina Facebook "Un dono per Filippo"). </p>
      <related>
        <a href="https://www.larena.it/home/video/news/alessandro-montresor-su-rai1-1.7792728?ot=it.athesis.pagelayout.EmptyPageLayout.ot"/>
      </related>
    </article>
  </body>
</html>