<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562691/sdoykoy-xekollane-180-190-ependytikes-protaseis-gia-ybridikoys-stathmoys-sta-nisia"/>
    <meta property="og:site_name" content="NOOZ."/>
    <meta property="article:published_time" content="2019-11-21T17:05:00+00:00"/>
    <meta property="og:title" content="Σδούκου: Ξεκολλάνε 180-190 επενδυτικές προτάσεις για υβριδικούς σταθμούς στα νησιά"/>
    <meta property="og:description" content="Καλούμαστε αυτή τη στιγμή να θέσουμε τις βάσεις για να μπορέσει και η χώρα μας να αναπτύξει φιλικές προς το περιβάλλον ενεργειακές υποδομές, σημείωσε η γενική γραμματέας Ενέργειας και Ορυκτών Πρώτων Υλών, Αλεξάνδρα Σδούκου, σε ομιλία της στο 24ο Εθνικό Συνέδριο ΙΕΝΕ «Ενέργεια &amp; Ανάπτυξη 2019»."/>
  </head>
  <body>
    <article>
      <h1>Σδούκου: Ξεκολλάνε 180-190 επενδυτικές προτάσεις για υβριδικούς σταθμούς στα νησιά</h1>
      <address>
        <time datetime="2019-11-21T17:05:00+00:00">21 Nov 2019, 17:05</time>
      </address>
      <p>
        <b>Καλούμαστε αυτή τη στιγμή να θέσουμε τις βάσεις για να μπορέσει και η χώρα μας να αναπτύξει φιλικές προς το περιβάλλον ενεργειακές υποδομές, σημείωσε η γενική γραμματέας Ενέργειας και Ορυκτών Πρώτων Υλών, Αλεξάνδρα Σδούκου, σε ομιλία της στο 24ο Εθνικό Συνέδριο ΙΕΝΕ «Ενέργεια &amp; Ανάπτυξη 2019».</b>
      </p>
      <p>Όπως είπε η κ. Σδούκου, ο ρόλος των δικτύων στο νέο αυτό τοπίο είναι πλέον πρωταγωνιστικός και οι διαχειριστές των δικτύων διανομής είναι οι βασικοί συντελεστές για τη μετάβαση στα εξελιγμένα συστήματα του μέλλοντος, στη δημιουργία έξυπνων υποδομών, έξυπνων πόλεων και νησιών.</p>
      <p>Οι «έξυπνες» πόλεις και νησιά, είναι επί της ουσίας ζωντανοί οργανισμοί οι οποίοι μορφοποιούνται σε υπερ-συνδεδεμένες οντότητες, που τροφοδοτούνται από τα data analytics, την τεχνητή νοημοσύνη, το διαδίκτυο των πραγμάτων και πολλές ακόμα σύγχρονες τεχνολογίες.</p>
      <p>«Οι έξυπνες λύσεις, σε πόλεις και νησιά, έχουν τη δυνατότητα να ρίξουν το λογαριασμό του ηλεκτρισμού, να μειώσουν το κυκλοφοριακό, να προστατέψουν το περιβάλλον, να προσελκύσουν ταλέντο και να παρέχουν στους πολίτες τους καλύτερες υπηρεσίες και αναβαθμισμένη ιατρική περίθαλψη, ασφάλεια και εκπαίδευση. Μπορούν να προσελκύσουν επενδύσεις, να δημιουργήσουν νέες θέσεις εργασίας. Μπορούν να μας δώσουν καλύτερη διακυβέρνηση εν συνόλω», ανέφερε η γενική γραμματέας.</p>
      <p>Ο εθνικός ενεργειακός σχεδιασμός μας, δεν θα μπορούσε να μην συμπεριλάβει και την αναβάθμιση των ηλεκτρικών συστημάτων των νησιών μας, είπε η ίδια και πρόσθεσε ότι η ενεργειακή αναβάθμισή τους θα οδηγήσει σε δραστική μείωση του κόστους παραγωγής των ηλεκτρικών συστημάτων των μη διασυνδεδεμένων νησιών, και άρα σε πολύ σημαντική μείωση των χρεώσεων ΥΚΩ και της αντίστοιχης επιβάρυνσης που επιφέρουν στους λογαριασμούς ηλεκτρικού ρεύματος όλων των ελληνικών νοικοκυριών.</p>
      <p>«Στόχος μας, δεν είναι μόνο η σημαντική μείωση του λειτουργικού κόστους η οποία θα ωφελήσει τα ελληνικά νοικοκυριά και την ελληνική οικονομία. Αλλά και κάθε νησί του Αιγαίου να αναπτυχθεί ενεργειακά και η λειτουργία των ρυπογόνων μονάδων πετρελαίου να μειωθεί σημαντικά» ανέφερε.</p>
      <p>
        <b>Σύμφωνα με το 10ετές σχέδιο ανάπτυξης διασυνδέσεων του ΑΔΜΗΕ, βρίσκονται σε ανάπτυξη 4 μεγάλα έργα:</b>
      </p>
      <p>Διασύνδεση Κυκλάδων (3η και 4η φάση)</p>
      <p>Διασύνδεση Κρήτης</p>
      <p>Διασύνδεση Δωδεκανήσων</p>
      <p>Διασύνδεση νησιών ΒΑ Αιγαίου.  </p>
      <p>Παράλληλα, για τα μικρά νησιά που δεν πρόκειται να διασυνδεθούν, στόχος είναι να αναπτυχθούν υβριδικά συστήματα παραγωγής ηλεκτρικής ενέργειας, σταθμοί ανανεώσιμων πηγών ενέργειας δηλαδή, που θα συνδυάζονται με συστήματα αποθήκευσης ηλεκτρικής ενέργειας. Ήδη στην Ελλάδα λειτουργούν δύο υβριδικοί σταθμοί, στην Ικαρία και στην Τήλο.</p>
      <p>«Επιπλέον, στο υπό ψήφιση νομοσχέδιο, περιλαμβάνεται η αφαίρεση της υποχρέωσης αναφοράς στις άδειες παραγωγής για υβριδικούς σταθμούς που εκδίδει η ΡΑΕ, των τιμών αποζημίωσης των σταθμών αυτών.</p>
      <p>«Με αυτή την ρύθμιση, 180-190 επενδυτικές προτάσεις για ανάπτυξη υβριδικών σταθμών στα νησιά, επιτέλους ξεκολλάνε. Και αμέσως μετά θα θέσουμε σε δημόσια διαβούλευση το καθεστώς στήριξης των σταθμών αυτών. Καθεστώς που στη συνέχεια θα κοινοποιηθεί ώστε να πάρει την έγκριση της γενικής διεύθυνσης Ανταγωνισμού για να προχωρήσουν οι επενδύσεις για την ανάπτυξη των υβριδικών σταθμών» είπε η κ. Σδούκου.</p>
      <p>Για την <b>ηλεκτροκίνηση</b>, η γενική γραμματέας ανέφερε ότι εκτός των φορολογικών κινήτρων έχει ξεκινήσει η επεξεργασία ενός πακέτου μέτρων και κινήτρων, βασισμένο σε πετυχημένα μοντέλα του εξωτερικού.</p>
    </article>
  </body>
</html>