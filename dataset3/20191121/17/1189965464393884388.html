<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260161/metro-sta-fotovoltaika-ypoyrgiki-apofasi-gia-ti-synoliki-isxy-ton-stathmon-se-kathe-perifereia"/>
    <meta property="og:site_name" content="LiFO"/>
    <meta property="article:published_time" content="2019-11-21T17:39:00+00:00"/>
    <meta property="og:title" content="Μέτρο στα φωτοβολταϊκά: Υπουργική απόφαση για τη συνολική ισχύ των σταθμών σε κάθε περιφέρεια"/>
    <meta property="og:description" content="Κοινή Υπουργική Απόφαση για τη συνολική ισχύ των φωτοβολταϊκών σταθμών σε Γεωργική Γη Υψηλής Παραγωγικότητας κάθε περιφέρειας"/>
  </head>
  <body>
    <article>
      <h1>Μέτρο στα φωτοβολταϊκά: Υπουργική απόφαση για τη συνολική ισχύ των σταθμών σε κάθε περιφέρεια</h1>
      <h2>Κοινή Υπουργική Απόφαση για τη συνολική ισχύ των φωτοβολταϊκών σταθμών σε Γεωργική Γη Υψηλής Παραγωγικότητας κάθε περιφέρειας</h2>
      <address><time datetime="2019-11-21T17:39:00+00:00">21 Nov 2019, 17:39</time> by <a rel="author">NEWSROOM</a></address>
      <p>
        <b>Κοινή Υπουργική Απόφαση θα καθορίζει τη συνολική ισχύ των <a href="https://www.lifo.gr/tags/%CE%A6%CF%89%CF%84%CE%BF%CE%B2%CE%BF%CE%BB%CF%84%CE%B1%CF%8A%CE%BA%CE%AC+%CF%80%CE%AC%CF%81%CE%BA%CE%B1">φωτοβολταϊκών σταθμών</a> που θα επιτρέπεται να εγκατασταθούν σε Γεωργική Γη Υψηλής Παραγωγικότητας.</b>
      </p>
      <p>Σε διάστημα δυο μηνών από την ψήφιση του νομοσχεδίου «Απελευθέρωση αγοράς ενέργειας, εκσυγχρονισμός της ΔΕΗ, ιδιωτικοποίηση της ΔΕΠΑ και στήριξη των ΑΠΕ» προβλέπεται η έκδοση Κοινής Υπουργικής Απόφασης (ΚΥΑ) σύμφωνα με την οποία θα καθορίζεται με ακρίβεια η συνολική ισχύς των φωτοβολταϊκών σταθμών σε MW, που θα επιτρέπεται να εγκατασταθούν σε Γεωργική Γη Υψηλής Παραγωγικότητας κάθε Περιφερειακής Ενότητας.</p>
      <p>Το ανώτατο όριο ισχύος θα είναι 1 MW ανά αγροτική εκμετάλλευση και θα καλύπτει ως το 1% της έκτασης που χαρακτηρίζεται Γη Υψηλής Παραγωγικότητας σε κάθε Περιφερειακή Ενότητα. Με την ΚΥΑ εκτιμάται ότι θα μπορεί με ευκολία να ελεγχθεί η κάλυψη του ορίου του 1% σε αντίθεση με το παρελθόν που δεν ήταν σαφές πως θα γίνεται ο σχετικός έλεγχος.</p>
      <p>Σημειώνεται πως βάση για αυτούς τους υπολογισμούς θα αποτελέσουν τα στοιχεία της Ετήσιας Γεωργικής Στατιστικής Έρευνας του έτους 2017 της Ελληνικής Στατιστικής Αρχής και τα πλέον πρόσφατα δημοσιευμένα στοιχεία των αρμόδιων Διαχειριστών για τους φωτοβολταϊκούς σταθμούς που έχουν τεθεί σε λειτουργία μέχρι τις 31 Αυγούστου 2019, ενώ θα ληφθεί υπόψη μία τυπική στρεμματική κάλυψη των φωτοβολταϊκών σταθμών.</p>
      <p>Στην ΚΥΑ θα μπορούν επίσης να επιβάλλονται περιορισμοί ως προς το είδος των καλλιεργούμενων εκτάσεων που μπορούν να ξηλωθούν για να γίνει εγκατάσταση σταθμών ΑΠΕ. Οι περιορισμοί θα αφορούν κυρίως σε δενδρώδεις καλλιέργειες, όπως για παράδειγμα κερασιές, πορτοκαλιές κ.α.</p>
      <p>Αναφορικά με το όριο του 1 MW ανά εκμετάλλευση, το ΥΠΕΝ διευκρινίζει ότι αυτό επιβλήθηκε προκειμένου να μπει «φρένο» στην εγκατάσταση Φ/Β σταθμών μεγάλης ισχύος σε Γεωργική Γη Υψηλής Παραγωγικότητας. Στόχος των ρυθμίσεων είναι να ενισχυθεί η μικρή και διεσπαρμένη παραγωγή, ώστε οι αγρότες να δαπανούν λιγότερα χρήματα για ηλεκτρικής ενέργεια, μειώνοντας έτσι και το κόστος παραγωγής. Χωρίς αυτό το όριο, το πιθανότερο είναι να επωφεληθούν μόνο λίγοι μεγάλοι επενδυτές και όχι η μεγάλη μάζα των αγροτών.</p>
      <p>Σε ό,τι αφορά, τέλος, τους κατ' επάγγελμα αγρότες παραγωγούς ΑΠΕ, επισημαίνεται ότι για εφέτος θα μπορούν να υποβάλλουν τις δηλώσεις τους μέχρι το τέλος του τρέχοντος έτους (31-12-2019). Από το 2020 και μετά, οι δηλώσεις θα υποβάλλονται υποχρεωτικά εντός του πρώτου τριμήνου. Σε περίπτωση που η δήλωση καθυστερήσει έως και δύο μήνες, τότε προβλέπεται επιβολή προστίμου ίσο με 10 ευρώ ανά κιλοβάτ (kW) εγκατεστημένης ισχύος.</p>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>