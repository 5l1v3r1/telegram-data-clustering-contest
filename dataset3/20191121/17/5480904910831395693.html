<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vyrocni-kniha-ctyrlistku-mapuje-prvni-pulstoleti-v-treskoprskach/1823799?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T17:46:00+00:00"/>
    <meta property="og:title" content="Výroční kniha Čtyřlístku mapuje první půlstoletí v Třeskoprskách"/>
    <meta property="og:description" content="Praha - U příležitosti padesátého výročí vydání prvního sešitu komiksového časopisu Čtyřlístek vychází kniha Čtyřlístek: První půlstoletí v Třeskoprskách. V šesti rozsáhlých oddílech mapuje nejvýznamnější tvůrčí období otce seriálu Jaroslava Němečka. Součástí objemné publikace umístěné do ochranného pouzdra je i speciální příloha obsahující například faksimile prvního vydání nebo grafický list s Němečkovým podpisem."/>
  </head>
  <body>
    <article>
      <h1>Výroční kniha Čtyřlístku mapuje první půlstoletí v Třeskoprskách</h1>
      <address><time datetime="2019-11-21T17:46:00+00:00">21 Nov 2019, 17:46</time> by <a rel="author" href="http://www.ctk.cz/" target="_blank">ČTK</a></address>
      <p>Praha - U příležitosti padesátého výročí vydání prvního sešitu komiksového časopisu Čtyřlístek vychází kniha Čtyřlístek: První půlstoletí v Třeskoprskách. V šesti rozsáhlých oddílech mapuje nejvýznamnější tvůrčí období otce seriálu Jaroslava Němečka. Součástí objemné publikace umístěné do ochranného pouzdra je i speciální příloha obsahující například faksimile prvního vydání nebo grafický list s Němečkovým podpisem.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574356314_P201911210925301.jpg"/>
        </figure>
        <figure>
          <img src="https://i3.cn.cz/6/1574356375_P201911210926601.jpg"/>
        </figure>
        <figure>
          <img src="https://i3.cn.cz/6/1574356450_P201911210927801.jpg"/>
        </figure>
      </slideshow>
      <p>Knihu s příběhy psí slečny Fifinky, prasátka Bobíka, králíka Pindi a kocoura Myšpulína pokřtil zpěvák Matěj Ruppert. Při té příležitosti uvedl, že Čtyřlístek bude číst i svým dětem. "Za prvé si u toho budu nostalgicky vzpomínat na svoje dětství. Navíc jsem přesvědčený, že ty příběhy jsou prostě pěkné, krásně nakreslené a krásně napsané. Byť jsou to zvířecí hrdinové, mají lidskou podobu a je v nich taková zdravá dětská výchovnost. Není to pedantsky nabádající, ale hezky je tam ukázané, jak bychom se k sobě měli chovat," řekl ČTK Ruppert, člen skupiny Monkey Business.</p>
      <p>V rámci výročí Čtyřlístku se již uskutečnilo několik akcí. Například v Muzeu hl. města Prahy se za účasti autora konal Den se Čtyřlístkem a výstava. Čtyřlístek se letos na začátku dubna opět objevil na filmovém plátně. Na rozdíl od předchozího snímku Čtyřlístek ve službách krále vyráběného pomocí 3D technologie, která se potom převáděla do 2D, byli hlavní hrdinové na filmové plátno ve filmu Velké dobrodružství Čtyřlístku přeneseni tradiční kresbou.</p>
      <p>První sešit s názvem Vynálezy profesora Myšpulína vyšel 15. května 1969 v nakladatelství Orbis. Nyní vychází časopis Čtyřlístek s příběhy zvířecí čtveřice dvacetkrát do roka. První příběhy napsal Němeček sám, od pátého sešitu se stala dvorní libretistkou Ljuba Štíplová, která napsala více než dvě stě příběhů oblíbených postaviček. Za 50 let existence Čtyřlístku se na tvorbě příběhů podílelo více než 30 autorů. Před lety dosáhl náklad Čtyřlístku až 220.000 kusů, nyní se i v konkurenci zahraničních časopisů pohybuje kolem 50.000 výtisků.</p>
      <p>Autor Čtyřlístku Němeček letos oslavil 75. narozeniny. Na svém kontě má i jiné komiksy, například Čaroděj Huriáš a Rexík. Němeček vystudoval Střední uměleckoprůmyslovou školu v Praze. "Čtyřlístek je jedna část života, druhou je malba. Byly doby, kdy jsem chtěl být Pablem Piccasem," uvedl výtvarník, který si od Čtyřlístku "odpočívá" tvorbou keramiky. Pro dolnorakouské město Retz vytvořil kašnu a sochu svaté Margarety, spolupracoval také na vytváření replik egyptských hrobek.</p>
      <p>Unikátnost Čtyřlístku spočívá v tom, že od roku 1969 oslovuje již několikátou čtenářskou generaci. "Strašně to letí, v roce 2000 jsme si s manželkou říkali, zda už nejsme moc staří, ale Čtyřlístek je nesmrtelný," prohlásil nedávno Němeček.</p>
    </article>
  </body>
</html>