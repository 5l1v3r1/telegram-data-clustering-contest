<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560944/imeres-mikrasias-me-trahana-kalbouria-kai-timis-se-autous-pou-efugan/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T17:26:00+00:00"/>
    <meta property="og:title" content="Ημέρες Μικρασίας με τραχανά, καλμπούρια, και τιμής σε αυτούς που «έφυγαν»..."/>
    <meta property="og:description" content="Ο Σύλλογος Αλατσατιανών και «Άγιος Πολύκαρπος»"/>
  </head>
  <body>
    <article>
      <h1>Ημέρες Μικρασίας με τραχανά, καλμπούρια, και τιμής σε αυτούς που «έφυγαν»...</h1>
      <address>
        <time datetime="2019-11-21T17:26:00+00:00">21 Nov 2019, 17:26</time>
      </address>
      <p>
        <b>Ο Σύλλογος Αλατσατιανών και «Άγιος Πολύκαρπος»</b>
      </p>
      <p>Το διήμερο 20 και 21 Νοεμβρίου, στο πλαίσιο του εορτασμού των Εισοδίων της Θεοτόκου, επέστρεψε στη στέγη του Συλλόγου Αλατσατιανών Ηρακλείου από την οικογένεια του Γιάννη Τσιγκένη η εικόνα της Παναγίας.</p>
      <p>Η σχετική ανακοίνωση του συλλόγου αναφέρει: «Έγινε παράκληση σε κλίμα συγκίνησης και ευλάβειας από τον πατέρα της ενορίας μας Γεώργιο Κακουλάκη, παρουσία του Διοικητικού Συμβουλίου και μελών Συλλόγου μας.</p>
      <p>Ευχαριστούμε από καρδιάς τον πατέρα Γεώργιο και όλους όσους παρευρέθησαν και ευχόμαστε στην οικογένεια του κ. Ηλία Καραντώνη, που θα φιλοξενήσει στην οικεία του την εικόνα για φέτος, η Παναγία να φέρει όλα τα καλά στο σπίτι τους.Να σημειωθεί ότι η εικόνα έχει φιλοτεχνηθεί από την αείμνηστη ζωγράφο Ρίτσα Τσαϊνη-Ξυδάκη.</p>
      <figure>
        <img src="https://www.neakriti.gr/files/2019-11-21/eikona_ston_syllogo_Alatsatianwn-2.jpg"/>
      </figure>
      <p>Η χάρη Της να προστατεύει, να ευλογεί και να καθοδηγεί τα βήματα μας».</p>
      <p>Να σημειωθεί πως οι επισκέπτες στον Σύλλογο που βρίσκεται εντός του προαστίου «Νέα Αλάτσατα» και πολύ κοντά στον Ι.Ν. της Παναγίας, είχαν την δυνατότητα αυτό το διήμερο να προμηθευτούν τον παραδοσιακό μικρασιάτικο τραχανά που είχαν ετοιμάσει –όπως τα χρόνια πριν το ΄22-οι γυναίκες του Συλλόγου, αλλά και να δοκιμάσουν τα επίσης παραδοσιακά, μικρασιάτικα «καλμπούρια» που παρασκευάζονται από αλεύρι και πετιμέζι!</p>
      <figure>
        <img src="https://www.neakriti.gr/files/2019-11-21/eikona_ston_syllogo_Alatsatianwn.jpg"/>
      </figure>
      <p>Eντωμεταξύ, αυτή την Κυριακή ο Σύλλογος Μικρασιατών Ηρακλείου «Ο Άγιος Πολύκαρπος» προσκαλεί τα μέλη του και όχι μόνο, «στο ετήσιο μνημόσυνο των θανόντων μελών του, στις 8 και μισή το πρωί στον Ιερό Ναό της Παναγίας των Σταυροφόρων». Θα ακολουθήσει καφές και κέρασμα, στο σπίτι του Συλλόγου, πολύ κοντά στον Ιερό Ναό, στην οδό Άλμπερ 45.</p>
    </article>
  </body>
</html>