<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23505699-unicredit-bank-introduce-semnatura-electronica-companii-aceasta-putea-utilizata-relatia-banca-statul-cea-partenerii-comerciali.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T17:36:00+00:00"/>
    <meta property="og:title" content="UniCredit Bank introduce semnătura electronică la companii. Aceasta va putea fi utilizată în relația cu banca, cu Statul și în cea cu partenerii comerciali"/>
    <meta property="og:description" content="Pornind de la un studiu care arată că firmele românești petrec 5 ore pe lună (în cazul firmelor mari timpul este de 20 de ore/lunar, în vreme ce firmele mici petrec 2 ore/lună)"/>
  </head>
  <body>
    <article>
      <h1>UniCredit Bank introduce semnătura electronică la companii. Aceasta va putea fi utilizată în relația cu banca, cu Statul și în cea cu partenerii comerciali</h1>
      <address><time datetime="2019-11-21T17:36:00+00:00">21 Nov 2019, 17:36</time> by <a rel="author">DP</a></address>
      <p>​Pornind de la un studiu care arată că firmele românești petrec 5 ore pe lună (în cazul firmelor mari timpul este de 20 de ore/lunar, în vreme ce firmele mici petrec 2 ore/lună) doar pentru a completa și semna diferite hârtii, UniCredit Bank va permite firmelor românești ca, începând de luna viitoare, să interacționeze (cu banca, cu Statul, dar și cu partenerii de afaceri) prin intermediul unei semnaturi electronice calificate, emisă de un furnizor autorizat din România.<br/><br/>Potrivit studiului prezentat joi în cadrul unei conferințe de presă, percepţia companiilor asupra introducerii semnăturii electronice în activitatea lor pare să fie una pozitivă, circa trei sferturi dintre firmele mici și aproape 90% din cele mari considerând-o utilă. Potrivit reprezentanților băncii, semnătura digitală- recunoscută pe deplin pe teritoriul României şi al Uniunii Europene- va putea fi folosită nu doar în relația cu banca, ci și în relația cu instituțiile Statului și în relația cu partenerii comerciali. <br/><br/>"Digitalizarea operaţiunilor este un obiectiv strategic pentru noi, cu ambiţia de a ne plasa în topul băncilor digitale, dar şi un răspuns la nevoia mediului de afaceri de a creşte eficienţa operaţională. Prin introducerea semnăturii electronice calificate în pachetele tranzacţionale curente ale băncii, extindem accesul companiilor la un instrument esenţial pentru transformarea digitală şi ajutăm clienţii să câştige timp preţios pentru lucrurile care contează în business şi în afara programului", a declarat Sorin Drăgulin, director de produse şi segmente în cadrul diviziei de retail UniCredit Bank. <br/><br/>Partenerii băncii în acest proces sunt Trans Sped, singurul furnizor de certificate digitale calificate în cloud de pe piaţa autohtonă. ”Acest pas este pentru noi o confirmare a faptului că suntem mereu în avangarda tehnologică a acestui domeniu, mereu racordaţi la inovaţiile şi practicile din cele mai competitive pieţe din lume. Trans Sped a emis până acum 1,5 milioane de certificate digitale calificate în cloud, iar aceste certificate au fost utilizate la semnarea a peste 20 de milioane de documente la nivel global", a declarat Camelia Ivan, CEO Trans Sped. <br/><br/>Clienții persoane juridice vor putea semna documentaţia contractuală cu semnătură electronică calificată care este oferită prin intermediul băncii. Clienţii IMM vor beneficia de unul până la trei certificate gratuite ca parte a ofertei tranzacţionale Creativ sau GeniusIMM, în timp ce companiile cu peste 250 de angajaţi vor avea acces la oferte personalizate. <br/><br/>În 2018, UniCredit a implementat cu succes posibilitatea de semnare electronică a documentelor pentru mai multe tipuri de produse destinate persoanelor fizice. În acest moment, 60% din conturi şi 35% din creditele de nevoi personale sunt contractate cu semnătură electronică, astfel contribuind la eficientizarea operaţiunilor în sucursale şi simplificarea experienţei bancare a clienţilor. <br/><br/><br/> </p>
    </article>
  </body>
</html>