<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Komentarze/311219869-Chrabota-Magiczne-lustro--dla-Donalda.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-21T17:51:00+00:00"/>
    <meta property="og:title" content="Chrabota: Magiczne lustro dla Donalda"/>
    <meta property="og:description" content="Donald Tusk, od wczoraj przewodniczący Europejskiej Partii Ludowej, w ramach meblowania swojego nowego brukselskiego gabinetu winien sobie szybko kupić lustro. Ale nie takie zwykłe lustro, jakiego używa co dzień przy goleniu, tylko lustro magiczne, z bajki o Królewnie Śnieżce."/>
  </head>
  <body>
    <article>
      <h1>Chrabota: Magiczne lustro dla Donalda</h1>
      <address><time datetime="2019-11-21T17:51:00+00:00">21 Nov 2019, 17:51</time> by <a rel="author">Bogusław Chrabota</a></address>
      <p>
        <b>Donald Tusk, od wczoraj przewodniczący Europejskiej Partii Ludowej, w ramach meblowania swojego nowego brukselskiego gabinetu winien sobie szybko kupić lustro. Ale nie takie zwykłe lustro, jakiego używa co dzień przy goleniu, tylko lustro magiczne, z bajki o Królewnie Śnieżce.</b>
      </p>
      <p>Jak pamiętamy, magiczne lustro miało to do siebie, że lubiło się odzywać i na dodatek mówiło zawsze, nawet brutalną, prawdę. Po co Donaldowi Tuskowi takie lustro? Ano po to, by codziennie przypominało, kim aktualnie Donald Tusk jest.</p>
      <p>A rzeczywiście, w przypadku byłego polskiego premiera można się w sprawowanych (i to najwyższych) funkcjach pogubić. Był liderem Platformy, premierem rządu RP, przewodniczącym Rady Unii Europejskiej. Dziś zasiada na eksponowanym fotelu szefa EPL i problemem nie jest tak do końca liczba sprawowanych przez niego funkcji, ale ich ranga. Donald Tusk zawsze był na czele i – po prostu – mógł się do tego przyzwyczaić. A może nawet od tego uzależnić.</p>
      <p>Nie mam zamiaru umniejszać jego zasług czy dokonań, ale uważam, że lustro mogłoby mu pomóc raz po raz wracać do realiów. Mogłoby na przykład podpowiedzieć: „Donaldzie, dziś nie jesteś w Parlamencie Europejskim, tylko w biurach EPL". Albo przypomnieć: „To nie Aleje Ujazdowskie i gabinet premiera, tylko lśniąca Rue du Commerce w Brukseli". Mogłoby również (to już mariaż magii z nowoczesną technologią) wyświetlać w stosownych momentach materiały z badań, na przykład wyniki ostatniego sondażu IBRiS na temat tego, jak Polacy oceniają jego rezygnację z udziału w wyborach prezydenckich. <a href="https://www.rp.pl/Wybory-prezydenckie-2020/311189894-Tusk-nie-kandyduje-73-proc-Polakow-ocenia-te-decyzje-dobrze.html?template=restricted&amp;grantedBy=preview&amp;">Wiem, że to dane mało dla byłego premiera przyjazne: 73 proc. respondentów decyzję Tuska ocenia pozytywnie. Negatywnie tylko 15. Reszta nie ma zdania. W istocie można ich nie lubić.</a></p>
      <p>Tak, takie bezczelne lustro bardzo by się przydało. Może wtedy szef EPL byłby ostrożniejszy w deklarowaniu swojego wsparcia dla kandydata opozycji. Bo przecież, jak sam mówi, nie chce mu szkodzić. Więc może by nie szkodził? A pracy przecież ma pod dostatkiem, choćby rozsupłanie węzła gordyjskiego z Orbánem w roli głównej. Albo przedstawienie nowej strategii konfrontowania się z populizmem.</p>
      <p>W Europie wierzą, że Tusk odnowi oblicze chadecji. Nie wiem, szczerze mu tego życzę. Ale jeszcze bardziej, żeby kandydata opozycji w Polsce wspierał z wielką ostrożnością. Lusterko może mu być w tym bardzo pomocne.</p>
    </article>
  </body>
</html>