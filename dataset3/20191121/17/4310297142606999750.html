<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pro-vincia.com.ua/kultura/46349-za-doruchennyam-rosyskih-kuratorv.html"/>
    <meta property="og:site_name" content="Провінція"/>
    <meta property="article:published_time" content="2019-11-21T17:40:00+00:00"/>
    <meta property="og:title" content="За дорученням &quot;російських кураторів&quot;..."/>
    <meta property="og:description" content="12 березня 2019 року, за неповні три тижні до першого туру президентських виборів, обласне управління СБУ в Черкасах, розпочало гумористичну акцію з елементами абсурду й маразму «Нашугаємо прозаїка Слєпиніна». Нагадаємо, що тоді на квартирі Слєпиніна оперативники СБУ провели обшук, виявили комп’ютери «з провокативними матеріалами», в яких Слєпинін «засуджував і негативно оцінював створення Помісної церкви України та отримання рішення про надання Томосу». Ці матеріали, за версією слідства, письменник поширював на російських Інтернет-ресурсах. Звісно, «на замовлення російських кураторів»…"/>
  </head>
  <body>
    <article>
      <h1>За дорученням "російських кураторів"...</h1>
      <address>
        <time datetime="2019-11-21T17:40:00+00:00">21 Nov 2019, 17:40</time>
      </address>
      <p>12 березня 2019 року, за неповні три тижні до першого туру президентських виборів, обласне управління СБУ в Черкасах, розпочало гумористичну акцію з елементами абсурду й маразму «Нашугаємо прозаїка Слєпиніна». <br/><br/>Нагадаємо, що тоді на квартирі Слєпиніна оперативники СБУ провели обшук, виявили комп’ютери «з провокативними матеріалами», в яких Слєпинін «засуджував і негативно оцінював створення Помісної церкви України та отримання рішення про надання Томосу». Ці матеріали, за версією слідства, письменник поширював на російських Інтернет-ресурсах. Звісно, «на замовлення російських кураторів»…</p>
      <figure>
        <img src="https://pro-vincia.com.ua/uploads/posts/2019-11/1574351416_2261525.jpg"/>
      </figure>
      <p>Експрес-аналіз дій черкаських «сєкурітате» <u>Провінція</u> зробила гарячим слідом вже наступного дня в матеріалі <a href="https://pro-vincia.com.ua/poltika/41738-sbu-vdkrila-v-cherkasah-polyuvannya-na-vdom.html">«СБУ відкрила в Черкасах "полювання на відьом"</a>.</p>
      <figure>
        <img src="https://pro-vincia.com.ua/uploads/posts/2019-11/1574351206_1552497360_n_5839_99268805.jpg"/>
      </figure>
      <p>Тези того матеріалу:<br/><br/>- в Україні свобода слова та віросповідання, тому кожен громадянин має право оцінювати отримання Томосу й створення ПЦУ на свій власний розсуд; <br/><br/>- інкримінування письменнику Слєпиніну порушення ст. 161 ч. 1 ККУ(«умисні дії, спрямовані на розпалювання національної, расової та релігійної ворожнечі…») - нісенітниця. В Україні мільйони людей критично ставилися до створення ПЦУ, то що – всім їм висувати підозри за статтями Кримінального кодексу? Тим більше, що за Конституцією жодна релігія в Україні не є обов’язковою…<br/><br/>- розпалювати міжнаціональну ворожнечу шляхом розміщення статей на православних сайтах Росії – занадто хитромудрий шлях. Враховуючи те, що в коло читачів цих ресурсів входить від сили кілька десятків громадян України, які є однодумцями автора…<br/><br/>Зрозуміло, що на початку березня 2019 року, коли багато хто вважав, що Порошенко має реальні шанси переобратися на другий термін, черкаська «сигуранца» проявила занадто багато запопадливості. <br/><br/>Однак в президенти вийшов «не той, що за Томос», а той, що називав його «термосом». І цілих 8 місяців черкаське УСБУ Слєпиніна не турбувало. Так би мовити, розпалюй, Олеже Семеновичу, ворожнечу, на здоров’я…<br/><br/>Для глибшого розуміння анекдотичності ситуації напишемо, що «розпалювачу» Слєпиніну – 64 роки. Наполегливості черкаських спецслужбістів він здатен протиставити лише гіпертонію, хронічно підвищений тиск та нестерпний характер. В останні роки Слєпинін заробляє на життя написання казок для дітей. Пише роман…</p>
      <figure>
        <img src="https://pro-vincia.com.ua/uploads/posts/2019-11/1574351273_0.jpg"/>
      </figure>
      <p>Далі – слово самому Слєпиніну: <b>«…У листопаді 2019-го «справу Томаса» і «за розпалювання» - поновили.<br/><br/>12 листопада хитрістю через дружину був вилучений наш ноутбук (слідчий зателефонував додому Слєпиніну та попросив принести ноутбук, який під час обшуку вже вилучали, вивчали, а потім повернули, - Пров.). Слідчий А.Н. Жила пообіцяв повернути його наступного дня. Обсяг заповненої пам'яті на момент вилучення був нами зафіксований.<br/><br/>14 листопада ввечері до мене додому працівники СБУ принесли повістку для «опитування» в слідчому управлінні МВС на 18 листопада, підписану «старшим слідчим А.С. Паньковим ».<br/><br/>15 листопада вранці подзвонив Паньков і повідомив, що о 12.00 15 листопада відбудеться суд щодо арешту ноутбука.<br/><br/>Моя аргументація в суді не спрацювала. <br/><br/>Я вважаю, що в ноутбук можуть вставити що завгодно, підігнати зміст під необхідний слідчим результат, бо в МВС проговорилися: «Будемо відновлювати». <br/>Що відновлювати? Мій історичний роман «Експерт-2014», який я пишу і в заготовках до якого - безліч довідок, статей і хронік, що скачані мною з Інтернету? Їх у ноутбуці давно немає. <br/><br/>Якщо будь-які статті там з'явилися - висновок однозначний: слідство пішло на «липування», як у 1937 році.<br/><br/>У засіданні я просив суддю Є.Г. Козедуб, щоб слідчий показав ноутбук, і ми б порівняли обсяг заповненої пам'яті. Мені відмовили. Ноутбук «судили заочно» і заарештували.<br/><br/>17 листопада (в неділю) я виявив в місті за собою стеження. На наступний день в коридорах слідчого управління, як мені здалося, я бачив «юнака в чорному», який за мною стежив.<br/><br/>18 листопада пройшли «опитування». <br/><br/>Я погодився відповісти на всі питання, роз'яснив все. Але всупереч здоровому глузду справу закрито не було! Маю підозри, що всі мої простодушні відповіді слідчий може інтерпретувати мені ж на шкоду…»</b><br/><br/>УСБУ в Черкаській області мало шанс вийти з ситуації розумно – «забути» про цю "інквізиторську" справу.</p>
      <figure>
        <img src="https://pro-vincia.com.ua/uploads/posts/2019-11/1574351453_0.jpg"/>
      </figure>
      <p>Якщо, за їхньою логікою, людина за «дорученням російських кураторів» порушує ККУ, то навіщо йому давати 8 місяців гуляти на волі, повертати накопичувачі інформації, потім – знову їх забирати? <br/><br/>Письменник Слєпинін, у свою чергу, за ці півроку міг би накивати п’ятами до «кураторів», однак чомусь і не думає зриватися з насидженого за 40 років життя в Черкасах місця...<br/><br/>Замість того, щоб пишатися тим, що в українських Черкасах живе й працює відомий російський письменник, не ходить з хоругвами по вулицях, не нишпорить по храмам УПЦ КП зі свічкою, як Стьопа Ліходєєв, а пише романи й казки (і публіцистику на релігійні теми – теж пише, має на те конституційне право), йому псують здоров’я та репутацію з кон’юнктурних та надуманих підстав. <br/><br/>Єдине, що можна зробити в даній ситуації, це озвучувати прізвища всіх причетних до цієї історії посадових осіб і їхніх добровільних помічників. <br/>Щоб колись діти й онуки: <br/><br/>- активіста, що написав на Слєпиніна донос; <br/><br/>- експерта, професора ЧНУ, що, проаналізувавши статті в російських православних онлайн-ресурсах, накрапав «експертний висновок»; <br/><br/>- слідчих УСБУ в Черкаській області тощо…<br/><br/>…прийшовши в музей письменника в Черкасах, мали б можливість прочитати, що колись їхні дідусі зіграли …підлу роль в житті людини, чия книжки вони тримають в руках. <br/><br/><b>Геннадій Саприкін</b></p>
    </article>
  </body>
</html>