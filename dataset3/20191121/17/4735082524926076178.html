<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Spoleczenstwo/311219877-Samorzad-ekologia-i-ochrona-zdrowia.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-21T17:25:00+00:00"/>
    <meta property="og:title" content="Samorząd, ekologia i ochrona zdrowia"/>
    <meta property="og:description" content="„Silny samorząd – silne państwo&quot; – pod takim hasłem odbył się we Wrocławiu VII Dolnośląski Kongres Samorządowy. Wzięło w nim udział ponad 500 gości."/>
  </head>
  <body>
    <article>
      <h1>Samorząd, ekologia i ochrona zdrowia</h1>
      <address><time datetime="2019-11-21T17:25:00+00:00">21 Nov 2019, 17:25</time> by <a rel="author">Irmina Zakrzewska</a></address>
      <p>
        <b>„Silny samorząd – silne państwo" – pod takim hasłem odbył się we Wrocławiu VII Dolnośląski Kongres Samorządowy. Wzięło w nim udział ponad 500 gości.</b>
      </p>
      <p>Na tegoroczną edycję kongresu, organizowanego przez Urząd Marszałkowski Województwa Dolnośląskiego, złożyły się trzy panele. W trakcie dyskusji samorządowcy, eksperci, działacze organizacji pozarządowych i naukowcy dyskutowali o tym, jak ważna jest rola samorządu terytorialnego w funkcjonowaniu państwa, o ekologii i rozwoju niskoemisyjnego transportu, ale także o ochronie zdrowia na Dolnym Śląsku.</p>
      <p>Kongres otworzył marszałek województwa dolnośląskiego Cezary Przybylski.</p>
      <p>W swoim wystąpieniu podkreślał znaczenie samorządu terytorialnego w procesie zarządzania państwem oraz wskazywał na niepodważalne zasługi samorządów dla rozwoju kraju.</p>
      <p>– Samorząd to esencja demokracji, samorząd to ludzie, samorząd to wspólnota. Nie ma lokalności bez idei samorządności. Bez silnego i sprawnego samorządu trudno dziś mówić o nowoczesnym ustroju państwa. Obwodnice, hale sportowo-rekreacyjne, nowe żłobki</p>
      <p>i przedszkola, szkoły, boiska sportowe, koleje, tysiące zrealizowanych potrzeb – to niepodważalne osiągnięcia samorządu, z których dumni są wszyscy Polacy. Najlepszym tego przykładem jest Dolny Śląsk – podkreślał Przybylski.</p>
      <p>Przypomniał, że „Dolny Śląsk to dzisiaj jeden z najdynamiczniej rozwijających się regionów</p>
      <p>w Europie". Wśród sukcesów wymieniał m.in. powstanie nowego szpitala wojewódzkiego im. T. Marciniaka we Wrocławiu, liczne inwestycje w infrastrukturę drogową i kolejową, a także zakup 11 supernowoczesnych pociągów dla Kolei Dolnośląskich. – Dzięki aktywności samorządu rośnie liczba inwestycji zagranicznych, powstają nowe miejsca pracy, a nowoczesna gospodarka staje się naszą wizytówką. Na Dolnym Śląsku zainwestował m.in. Mercedes, LG i Lufthansa. Naszym sukcesem jest umiejętne połączenie wsparcia dla lokalnych przedsiębiorców z pozyskiwaniem dla regionu partnerów biznesowych z całego świata – dodał Przybylski.</p>
      <p>W swoim wystąpieniu marszałek wskazywał też na liczne trudności i realne problemy, z którymi borykają się samorządy, w tym dolnośląski. – Największym zagrożeniem dla samorządów jest powrót do centralizacji państwa, polegający na tym, że rząd wie lepiej, czego nam „tu na dole" potrzeba. Dochodzi do sytuacji, w której samorządom odbiera się część zadań, a zarazem dodaje się nam zadania, przy czym nie idzie za tym ich finansowanie – mówił Cezary Przybylski.</p>
      <p>O centralizacji państwa dyskutowali uczestnicy pierwszej debaty pt. „Miejsce samorządu terytorialnego we współczesnej Polsce". Paneliści próbowali odpowiedzieć na pytanie, jak powinna wyglądać relacja na linii władza centralna a samorząd terytorialny. Podjęli także temat zmian, u progu których stoi obecnie Polska.</p>
      <p>W drugim panelu dyskusyjnym pt. „Eko-Dolny Śląsk" moderowanym przez Bogusława Chrabotę, redaktora naczelnego „Rzeczpospolitej", uczestnicy rozmawiali o zagadnieniach związanych z polityką klimatyczną i ekologią. Paneliści poruszyli kwestie ekologii, zwłaszcza w kontekście gospodarki wodnej, czystego powietrza, niskoemisyjnych form transportu oraz gospodarki odpadami.</p>
      <p>Część merytoryczną kongresu zakończył panel dyskusyjny „Zdrowie, onkologia, psychiatria", którego uczestnicy skupili się na zagadnieniach dotyczących kondycji służby zdrowia, w tym rozwoju nowoczesnego systemu opieki onkologicznej.</p>
      <p>Dolnośląski Kongres Samorządowy był doskonałą okazją do wieloaspektowej dyskusji</p>
      <p>o bieżącej sytuacji samorządów oraz bezpośrednio z tym związanej przyszłości Dolnego Śląska. We wszystkich dyskusjach wzięli udział eksperci, których wiedza i doświadczenie pozwoliły na poznanie pełnego spektrum omawianych zagadnień. Warto zwrócić uwagę, że w debatach zostało poruszonych wiele kwestii, które są niezwykle istotne z punktu widzenia mieszkańców regionu. A samorządowcy zawsze podkreślają, że pracują na rzecz mieszkańców swoich gmin i przez nich są oceniani. Podkreślają, że rozwój gmin i regionów jest możliwy dzięki ciężkiej pracy oraz wspólnemu działaniu, które jest poprzedzone merytorycznymi rozmowami reprezentantów różnych środowisk i budowaniu synergii.</p>
      <p>W wydarzeniu wzięło udział ponad 500 gości, co pokazuje, jak ważna jest merytoryczna dyskusja o przyszłości regionu dolnośląskiego. Podsumowaniem kongresu mogą być słowa marszałka Przybylskiego: „Nie ma silnej Polski bez silnych samorządów.</p>
      <p>Nie ma silnych samorządów bez aktywnego udziału obywateli oraz konstruktywnej współpracy z rządem".</p>
      <p>
        <i>Patronat nad wydarzeniem objęła „Rzeczpospolita".</i>
      </p>
      <p>
        <i>Materiał powstał we współpracy z Urzędem Marszałkowskim Województwa Dolnośląskiego</i>
      </p>
    </article>
  </body>
</html>