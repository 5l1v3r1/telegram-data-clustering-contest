<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/delade-meningar-om-forstelararna-leder-till-konflikter/"/>
    <meta property="og:site_name" content="DN.SE"/>
    <meta property="article:published_time" content="2019-11-21T17:46:46+00:00"/>
    <meta property="og:title" content="Delade meningar om förstelärarna: ”Leder till konflikter”"/>
    <meta property="og:description" content="Det omdiskuterade förstelärarsystemet har fyllt sex år. Systemet infördes för att ge lärarna bättre möjligheter att avancera"/>
  </head>
  <body>
    <article>
      <h1>Delade meningar om förstelärarna: ”Leder till konflikter”</h1>
      <address><time datetime="2019-11-21T17:46:46+00:00">21 Nov 2019, 17:46</time> by <a rel="author" href="https://www.dn.se/av/ida-yttergren/" target="_blank">Ida Yttergren</a></address>
      <p>
        <b>Det omdiskuterade förstelärarsystemet har fyllt sex år. Systemet infördes för att ge lärarna bättre möjligheter att avancera – men har kritiserats för att vara alltför otydligt och leda till interna motsättningar. </b>
      </p>
      <p>– Till en början var det ett bra system. Det var klart, tydligt och hjälpte till att få upp löneläget. Det lyfte även ambitiösa lärare som ville ta extra ansvar, säger Eva–Marie Edén. </p>
      <p><b>För att bli förstelärare</b> krävs lärarbehörighet och att arbetsgivaren anser att läraren är särskilt skicklig inom sitt ämne. Systemet infördes år 2013 på grund- och gymnasieskolor. Rent praktiskt innebär tjänsten att man är handledare åt lärare på skolan med mindre erfarenhet. Det kan också innebära ett ansvar för lärarstudenter på arbetsplatsen. Eva–Marie Edén var själv en av dem som blev utsedd till att bli förstelärare. Hon är kritisk till utformningen av systemet. </p>
      <p>– Alla vet att personen får 5.000 kronor extra men det är otydligt både för förstaläraren och för kollegerna vad rollen innebär, säger Eva-Marie Edén. </p>
      <p><b>Utöver att hålla utbildning</b> i skolutveckling för kollegerna någon gång per termin är rollen diffus, anser hon. </p>
      <p>– Ibland kunde det till och med kännas stressande eftersom man som förstelärare ville göra mer skäl för pengarna, säger Eva–Marie Edén. </p>
      <figure>
        <img src="https://cached-images.bonnier.news/cms30/UploadedImages/2019/11/20/fc3cc055-c5fc-4e15-bd9d-ffc133abb979/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Eva–Marie Edén.<cite>Foto: Paul Hansen</cite></figcaption>
      </figure>
      <p>Som fackordförande för området Ella i Täby arbetar hon som kommunombud och har insyn i hur förstelärare mottas i Täbys skolor. Hon har då sett att det statliga bidraget till förstelärarna snarare kan hämma snarare än att gynna löneutvecklingen. </p>
      <p>– Under den tid någon är förstelärare kan löneutvecklingen stanna av eftersom man ser det som att personen ändå får 5.000 kronor extra. Men när tillägget tas bort om ansvaret upphör är grundlönen sämre än vad den kanske hade varit annars, säger Eva–Marie Edén. </p>
      <p>Sedan lanseringen år 2013 har 3.040 förstelärare utsetts, enligt Skolverket. Av dem arbetar 70 procent på förskola eller grundskola och 25 procent på gymnasiet. Övriga 5 procent arbetar i övriga skolformer. Åsa Fahlén, ordförande vid Lärarnas riksförbund, säger att det finns både bra och dåliga exempel på hur systemet har fungerat. </p>
      <p>– Det har lett till ganska mycket konflikter ute på skolorna, säger hon. </p>
      <p><b>Missnöje har ofta</b> uppstått som en följd av att skolan inte varit transparent i att kommunicera varför någon blivit utsedd till förstelärare. </p>
      <p>– Det har varit oklart under vilka premisser någon får tjänsten och vilka uppdrag som ingår i den. Det har heller inte varit tydligt om det funnits tid avsatt till att sköta uppdraget, säger Åsa Fahlén. </p>
      <figure>
        <img src="https://cached-images.bonnier.news/cms30/UploadedImages/2019/11/20/b021e071-fe05-434b-914a-dbdf90ddae60/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Åsa Fahlén, ordförande vid Lärarnas riksförbund<cite>Foto: Thomas Karlsson</cite></figcaption>
      </figure>
      <p>Vidare säger hon att lärare som fått uppdrag att bli förstelärare har varit nyanställda, medan mer erfarna och kunniga inte har fått det. Försteläraren utses vanligtvis av den närmaste chefen som medarbetarna kan ha en nära relation till. </p>
      <p>– Finns det bara minsta misstanke om att det finns subjektivitet i detta – att det beror på att någon är kompis med chefen – försvåras arbetet, säger Åsa Fahlén. </p>
      <p><b>I stället förespråkar förbundet</b> regeringens satsning på ett nationellt professionsprogram för lärare. Där ska det finnas en nationell myndighetsstruktur att meritera sig mot. Syftet är att lärare som vill meritera sig ska ha möjlighet att göra det utifrån vissa kriterier som gäller i alla landets kommuner. Antal år i yrket, klassrumsbedömning eller utveckling av undervisningsmetoder är saker som nämns som exempel. Det ska också vara möjligt för fler att avancera om önskan finns. </p>
      <p>– Som det är nu liknar förstelärarna det gamla betygssystemet, där ”femmorna kan ta slut”. Det ska finnas tydliga kriterier dit alla kan meritera sig, säger hon. </p>
      <p><b>I augusti höjdes</b> tillägget för förstelärare i utanförskapsområden till 10.000 kronor per månad. Åsa Fahlén hade hellre sett andra åtgärder i dessa skolor. </p>
      <p>– I områden som är socialt utsatta är behörighetsgraden lägre. Där borde man i stället satsa på lönerna för alla legitimerade lärare, säger hon. </p>
      <p>Gunnar Holm, rektor på Fryshusets gymnasium, var till en början kritisk till förstelärare men har ändrat uppfattning. </p>
      <p>– En förstelärare som söker till ett uppdrag där man tar på sig ett övergripande uppdrag på skolan för mycket positivt med sig. Vi har sett hur flera har tagit ett steg framåt efter att de fått uppdraget, säger han. </p>
      <p><b>Mer kritisk är han</b> till lärarlönelyftet, där en tredjedel av lärarna kan få högre lön utan att det motiveras av att personen utökar sitt uppdrag. </p>
      <p>– Min bild är att det har väckt mer oro, säger han. </p>
      <p>Även Kärrtorp gymnasiums rektor Pernilla Ericols anser att systemet fungerar bra: </p>
      <p>”Min uppfattning är att hos oss har det inte lett till några interna konflikter. Vi har ett bra arbete på gång som tar avstamp i tydliga rollbeskrivningar och prioriterade områden för utveckling för varje läsår. Våra utmaningar ligger mest i att skapa utrymme för arbetet, både för förstelärarna själva och för lärarkollegerna, i en i övrigt ganska pressad arbetssituation. Men som sagt, min uppfattning är att det i stort funkar bra.” skriver Pernilla Ericols i ett mejl till DN. </p>
      <p><a href="https://www.dn.se/ekonomi/jobb-karriar/forstelarare-kan-fa-10000-kronor-i-utsatta-omraden-tillagg-kan-splittra-karen/">Läs mer: Förstelärare kan få 10.000 kronor mer</a> </p>
      <details>
        <summary>Förstelärare.</summary>
        <p>Efter att systemet infördes tillsattes 3.040 förstelärare. </p>
        <p>Bland förstelärarna är 77 procent kvinnor och 23 procent män. </p>
        <p>Den genomsnittliga försteläraren är 45 år gammal och tjänar 36.000 kronor per månad. </p>
        <p>Det skiljer nästan 55.000 kronor mellan de högst och lägst betalda förstelärarna, enligt en granskning som Skolvärlden gjorde tidigare i höst.</p>
        <p><b>Källa:</b> Skolverket</p>
      </details>
    </article>
  </body>
</html>