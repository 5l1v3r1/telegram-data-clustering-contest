<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914684"/>
    <meta property="og:site_name" content="Dnevnik"/>
    <meta property="article:published_time" content="2019-11-21T17:30:00+00:00"/>
    <meta property="og:title" content="V meteoritih našli sladkorje, nastale v vesolju"/>
    <meta property="og:description" content="Skupina mednarodnih raziskovalcev je v meteoritih odkrila biološko pomembne sladkorje, vključno z ribozo, ki je ključni del ribonukleinske kisline (RNA). Ugotovili so, da so ti sladkorji nastali že v vesolju."/>
  </head>
  <body>
    <article>
      <h1>V meteoritih našli sladkorje, nastale v vesolju</h1>
      <address><time datetime="2019-11-21T17:30:00+00:00">21 Nov 2019, 17:30</time> by <a rel="author">STA</a></address>
      <p>
        <b>Skupina mednarodnih raziskovalcev je v meteoritih odkrila biološko pomembne sladkorje, vključno z ribozo, ki je ključni del ribonukleinske kisline (RNA). Ugotovili so, da so ti sladkorji nastali že v vesolju.</b>
      </p>
      <p>Raziskovalci pod vodstvom Yoshihire Furukawe z univerze Tohoku v japonskem mestu Sendai so preučili tri meteorite iz skupine ogljikovih hondritov, tudi meteorit Murchison, ki je leta 1969 padel na Zemljo v Avstraliji.</p>
      <p>Meteorit Murchison so preučili že takoj po tistem, ko je padel na Zemljo. Že tedaj so v njem našli biološke sladkorje, kot sta glukoza in arabinoza. Niso pa mogli potrditi, da so ti nastali v vesolju.</p>
      <p>Ob ponovni preučitvi tega ogljikovega hondrita in še dveh drugih pa so zdaj našli vse štiri vrste aldopentoze - ribozo, arabinozo, ksilozo in liksozo. To so monosaharidi, ki so sestavljeni iz petih ogljikovih atomov, v neciklični obliki pa imajo na enem koncu molekule aldehidno funkcionalno skupino.</p>
      <p>Gre za biološko pomembne sladkorje. Riboza je denimo ključna sestavina RNA, ki je prisotna v vseh živih celicah.</p>
      <p>Znanstveniki so izvedli tudi analizo izotopov, ki je pokazala, da so ti sladkorji nastali zunaj Zemlje. "Z uporabo laboratorijskih eksperimentalnih simulacij, s katerimi so se približali pogojem, pod katerimi bi se lahko sladkorji oblikovali v vesolju, so avtorji ugotovili, da bi lahko z reakcijo formoze, pri kateri iz aldehidov nastajajo sladkorji, nastale generacije teh sladkorjev," so zapisali v ameriški znanstveni reviji PNAS.</p>
      <p>Temeljni sladkorji, kot je riboza, bi lahko torej iz vesolja padli na Zemljo, Mars in druge mlajše planete, in tam prispevali h gradnji bioloških molekul, kot je RNA.</p>
    </article>
  </body>
</html>