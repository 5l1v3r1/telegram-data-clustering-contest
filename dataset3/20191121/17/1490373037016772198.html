<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/benjamin-netanjahu-korupce-obvineni_1911211757_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T17:57:00+00:00"/>
    <meta property="og:title" content="Prokurátor obvinil izraelského premiéra Netanjahua z korupce. Ten vinu odmítá"/>
    <meta property="og:description" content="V historii Izraele je to poprvé, co bude muset úřadující předseda vlády čelit obvinění z korupce. Obvinění se týkají tří na sobě nezávislých případů, v nichž jde třeba o ovlivňování vlastníků médií."/>
  </head>
  <body>
    <article>
      <h1>Prokurátor obvinil izraelského premiéra Netanjahua z korupce. Ten vinu odmítá</h1>
      <address><time datetime="2019-11-21T17:57:00+00:00">21 Nov 2019, 17:57</time> by <a rel="author">ČTK</a></address>
      <p>
        <b>Izraelský generální prokurátor Avichaj Mandelblit obvinil premiéra Benjamina Netanjahua z podvodu, zneužití důvěry a podplácení. Ve čtvrtek to oznámilo ministerstvo spravedlnosti. Obvinění se týkají tří na sobě nezávislých případů, v nichž jde mimo jiné o ovlivňování vlastníků médií a přijímání štědrých darů výměnou za politické výhody. Netanjahu vinu odmítá.</b>
      </p>
      <p>V historii Izraele je to poprvé, co bude muset úřadující předseda vlády čelit obvinění z korupce. Stíhání bude pro premiéra obrovskou komplikací při dalším složitém vyjednávání o povolebním zformování kabinetu, které ve čtvrtek prezident svěřil parlamentu. Obvinění může zásadně ovlivnit i případné další volby, které nejspíš zemi čekají.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/benjamin-netanjahu-izrael-vyslech_1909261410_pj"/>
      </related>
      <p>Prokurátor se rozhodl vznést proti Netanjahuovi obvinění ve všech třech případech, v nichž stíhání loni v prosinci doporučila policie.</p>
      <p>Nejzávažnější kauzou je takzvaný případ 4000, v němž jde o úplatkářství a ovlivňování médií.</p>
      <p>Premiér podle vyšetřovatelů uzavřel vzájemně výhodné partnerství s mediálním magnátem Šaulem Elovičem, který je většinovým vlastníkem telekomunikační společnosti Bezeq. Ta provozuje zpravodajský server Walla a premiér podle obvinění firmě zajistil výnosné regulační opatření výměnou za příznivé zpravodajství o sobě a své vládě.</p>
      <h3>Přátelé miliardáři</h3>
      <p>Další dvě kauzy označené čísly 1000 a 2000 se týkají přijetí darů od přátel z řad miliardářů výměnou za politické protislužby a ovlivňování zpravodajství nejčtenějšího izraelského listu Jediot Achronot.</p>
      <p>Jeho vydavatel Arnon Mozes podle vyšetřovatelů za příznivé zpravodajství o Netanjahuovi získal od šéfa vlády slib, že prosadí právní úpravu, jež by poškodila jeho největšího konkurenta - list Israel hajom.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/izrael-benjamin-netanjahu-obvineni-z-korupce_1902281816_dbr"/>
      </related>
      <p>Mandelblit se zveřejněním svého rozhodnutí ohledně premiérova stíhání vyčkával kvůli povolebním vyjednáváním, která trvají od zářijových předčasných voleb. V nich Netanjahu jako šéf strany Likud nedokázal najít koaliční partnery k sestavení kabinetu a v jednáních pak neuspěl ani Benny Ganc, předseda centristické formace Modrá a bílá.</p>
      <p>Ve čtvrtek předal prezident Reuven Rivlin štafetu parlamentu, který se má během 21 dnů pokusit najít někoho, kdo by mohl dostatečnou podporu poslanců získat.</p>
      <p>Podle analytiků ale existuje jen velmi malá šance, že by parlament mohl uspět, a zemi tak nejspíš čekají další volby, od letošního jara už třetí. V nich sice může obviněný Netanjahu jako volební lídr a kandidát na premiéra nadále usilovat o vítězství, jeho pozice ale bude značně oslabená. Ve straně Likud se už ozývají hlasy, že Netanjahua by měl v křesle předsedy někdo nahradit.</p>
      <related>
        <h4>Související články</h4>
        <a href="https://www.irozhlas.cz/zpravy-svet/benjamin-netanjahu-izrael-vyslech_1909261410_pj"/>
      </related>
    </article>
  </body>
</html>