<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/crime/2019/11/21/nap-prodyljava-da-e-atakuvana-ot-hakeri-tozi-pyt-neuspeshno.430408"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T17:05:00+00:00"/>
    <meta property="og:title" content="НАП продължава да е атакувана от хакери, този път неуспешно"/>
    <meta property="og:description" content="Само за ден е имало над хиляда опита за пробив в системата | Dnes.bg"/>
  </head>
  <body>
    <article>
      <h1>НАП продължава да е атакувана от хакери, този път неуспешно</h1>
      <h2>Само за ден е имало над хиляда опита за пробив в системата</h2>
      <address><time datetime="2019-11-21T17:05:00+00:00">21 Nov 2019, 17:05</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Данните на няколко милиона българи от базата данни на НАП изтекоха през лятото, но се оказва, че хакерските  атаки не са спирали нито за ден и продължат и сега.</p>
      <p>"Непрекъснато се регистрират такива опити, но ние успешно успяваме да ги предотвратим, благодарение на новите приложения и системи, които през това време внедрихме", каза изпълнителният директор на НАП Галя Димитрова по време на изслушването й на заседанието на временната анкетна комисия за изясняване на всички факти и обстоятелства около случая с източване на информация от електронната база данни на Националната агенция за приходите.</p>
      <p>Тя успокои, че към момента няма успешни опити за злонамерени действия към базата данни на агенция.</p>
      <p>След изтичането на данните, е имало две по-големи хакерски атаки.</p>
      <p>Само за един ден е имало над хиляда опита за пробив в системата, обясни още Димитрова, цитирана от БТА.</p>
      <p>От НАП са предотвратили тези опити и своевременно са предоставили АйПи адресите на ГДБОП, които разследват тези случаи.</p>
      <p>"Два-три дни такива с интензивни опити имаше", добави Галя Димитрова.</p>
      <p>Главният секретар на Министерството на финансите Таня Георгиева увери, че приоритет на финансовото ведомство е поддържането и усъвършенстването на АйТи системите не само на НАП, но и на Агенция "Митници".</p>
      <p>"Каквото е необходимо, от наша гледна точка, ще го подсигурим", заяви Георгиева.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/10/22/vnimanie-izprashtat-falshivi-imeili-ot-imeto-na-nap.426944"/>
        <a href="https://www.dnes.bg/obshtestvo/2019/10/11/kolektivniiat-isk-sreshtu-nap-razdelen-na-157-dela.425744"/>
        <a href="https://www.dnes.bg/politika/2019/07/26/i-koi-shte-plati-globata-na-nap-danykoplatcite.417690"/>
      </related>
    </article>
  </body>
</html>