<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837087-do-sudu-na-dopit-u-spravi-eksberkutivtsiv-priyshov-parubiy"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T17:16:00+00:00"/>
    <meta property="og:title" content="До суду на допит у справі &quot;ексберкутівців&quot; прийшов Парубій"/>
    <meta property="og:description" content="КИЇВ. 21 листопада. УНН. Святошинський районний суд Києва під час розгляду кримінального провадження стосовно колишніх бійців спецпідрозділу &quot;Беркут&quot;, яких …"/>
  </head>
  <body>
    <article>
      <h1>До суду на допит у справі "ексберкутівців" прийшов Парубій</h1>
      <address><time datetime="2019-11-21T17:16:00+00:00">21 Nov 2019, 17:16</time> by <a rel="author">Анна Мурашко</a></address>
      <p><b>КИЇВ. 21 листопада. УНН.</b> Святошинський районний суд Києва під час розгляду кримінального провадження стосовно колишніх бійців спецпідрозділу "Беркут", яких підозрюють у масовому вбивстві активістів Майдану 20 лютого 2014 року, розпочав допит колишнього спікера парламенту Андрія Парубія, який є свідком захисту, передає кореспондент <b>УНН</b>.</p>
      <p>Так, Андрій Парубій розповів про ніч у кінці листопада, коли силовики побили та розігнали молодь на Майдані.</p>
      <p>"Наше головне завдання (сотень самооборони Майдану - ред.) полягало в тому, що якщо буде знову атака та наступ на Майдан, як мінімум на 30 хв, щоб могли молоді чоловіки стримати наступ, щоб у цей момент ми змогли відвести дітей і жінок на Майдані, щоб вони знову не були по звірячому покалічені. Так починалася самооборона Майдану", - розповів Парубій.</p>
      <p>За його словами, в ніч з 29 на 30 листопада йому не повідомляли про те, хто на Майдані Незалежності цієї ночі побив 18-ох працівників міліції. Парубій заявив, що йому повідомили про те, як правоохоронці побили молодих дівчат, які не могли захиститися.</p>
      <p>"Як їх по звірячому били палицями здорові чоловіки, молодих дівчат, які не мали можливості захиститися. В їхніх очах був жах та розпач", - сказав Парубій.</p>
      <p>Також на питання про те, чи були на Майдані формування, зовні схожі на сотні самооборони, але не підпорядковані самообороні, Парубій розповів:</p>
      <p>"На Майдані були сотні тисяч людей. Фактично головною ідентифікаційною ознакою самооборони Майдану були бандани жовтого кольору з синім написом "самооборона Майдану", - зазначив Парубій.</p>
      <p>Також на допит у справі ексберкутівців викличуть <a href="https://www.unn.com.ua/uk/news/1819821-sprava-eksberkutivtsiv-na-dopit-viklichut-parubiya-lutsenka-klichka-portnova?fbclid=IwAR0m4sKoYMIB8xEX-tTVkMcTXPF7vkGOKS1BEADHe8--Ms82Bg6AmAjch8A">Луценка та Портнова</a>.</p>
      <p>Як повідомлялося раніше, з 22 ексбійців "Беркуту" <a href="https://www.unn.com.ua/uk/news/1545949-za-rostrili-48-maydanivtsiv-20-lyutogo-na-institutskiy-peredano-sche-3-spravi-do-sudu?fbclid=IwAR1moI2liHIyr5aniKDlHvgepxoMY6lkzr57SCpBYERekpQ8b_NvPWDpRvA">у розшуку перебуває 18 осіб</a>, інші — під вартою. Начальник департаменту захисту національної діяльності СБУ Анатолій Дублік доповів, що деякі з колишніх бійців "Беркуту" перебувають на території Білорусі та Польщі.</p>
    </article>
  </body>
</html>