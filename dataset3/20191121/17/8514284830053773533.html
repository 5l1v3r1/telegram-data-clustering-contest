<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/tizenhat-embert-talaltak-egy-teherautoban-egy-irorszag-fele-tarto-kompon-2490682"/>
    <meta property="og:site_name" content="hírTV"/>
    <meta property="article:published_time" content="2019-11-21T17:09:00+00:00"/>
    <meta property="og:title" content="Tizenhat embert találtak egy teherautóban egy Írország felé tartó kompon"/>
    <meta property="og:description" content="Tizenhat embert találtak egy teherautóban az észak-franciaországi Cherbourg-ból az írországi Rosslare-be tartó kompon."/>
  </head>
  <body>
    <article>
      <h1>Tizenhat embert találtak egy teherautóban egy Írország felé tartó kompon</h1>
      <address><time datetime="2019-11-21T17:09:00+00:00">21 Nov 2019, 17:09</time> by <a rel="author">MTI</a></address>
      <h4>Tizenhat embert találtak egy teherautóban az észak-franciaországi Cherbourg-ból az írországi Rosslare-be tartó kompon - közölte a Stena Line kompvállalat csütörtökön.</h4>
      <p>A Stena Line egyik alkalmazottja "rutinellenőrzés során fedezte fel a 16 embert" a Stena Horizon komp fedélzetén lévő lepecsételt pótkocsiban az után, hogy a hajó kifutott Cherbourg-ból szerda este.</p>
      <p>"Mindnyájan jó egészségben voltak, és áthelyezték őket a komp egyik utasfülkéjébe, ahol az alkalmazottak gondoskodtak róluk" - áll a cég közleményében.</p>
      <p>Az üzemeltetők elmondták, hogy értesítették a délkelet-írországi város biztonsági és bevándorlási hatóságait, ahová a komp a menetrend szerint csütörtök délután érkezett meg.</p>
      <p>Az RTE ír közszolgálati műsorközlő szerint az illegális bevándorlók - valamennyien férfiak, feltehetően ázsiaiak, és 20 és 40 év közöttiek - öt nappal korábban hagyták el Belgiumot.</p>
      <p>Kedden 25 - feltehetően iraki és kuvaiti - bevándorlót találtak élve egy konténerben egy Hollandiából Nagy-Britanniába tartó teherhajón, míg októberben a brit rendőrség talált egy kamiont 39 vietnami bevándorló holttestével egy essexi parkolóban.</p>
      <p> </p>
      <p>MTI</p>
    </article>
  </body>
</html>