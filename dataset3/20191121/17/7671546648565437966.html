<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914689"/>
    <meta property="og:site_name" content="Dnevnik"/>
    <meta property="article:published_time" content="2019-11-21T17:15:00+00:00"/>
    <meta property="og:title" content="Dončiću z vsako tekmo zraste cena"/>
    <meta property="og:description" content="Z novo izjemno predstavo proti Golden Statu (35 točk, 11 asistenc in 10 skokov), ki ga je Dallas ugnal s 142:94, je Luka Dončić znova postavil nekaj mejnikov v ligi NBA. Ljubljančanu s tem narašča cena, ki jo bo moral plačati kakšen od športnih proizvajalcev, če si bo želel izboriti pogodbo z njim."/>
  </head>
  <body>
    <article>
      <h1>Dončiću z vsako tekmo zraste cena</h1>
      <address><time datetime="2019-11-21T17:15:00+00:00">21 Nov 2019, 17:15</time> by <a rel="author">Gregor Terzič</a></address>
      <p>
        <b>Z novo izjemno predstavo proti Golden Statu (35 točk, 11 asistenc in 10 skokov), ki ga je Dallas ugnal s 142:94, je Luka Dončić znova postavil nekaj mejnikov v ligi NBA. Ljubljančanu s tem narašča cena, ki jo bo moral plačati kakšen od športnih proizvajalcev, če si bo želel izboriti pogodbo z njim.</b>
      </p>
      <p>Ko je pri vsega 16 letih, dveh mesecih in dveh dneh debitiral v članskem dresu Reala Madrid na tekmi španskega prvenstva proti Unicaji in nemudoma zadel met za tri točke, je bilo jasno – zvezda je rojena. Edina nejasnost je bila, kako velika. Luka Dončić je od takrat v Evropi osvojil praktično vse, kar se je dalo. Košarkarski svet česa takšnega pri tako rosnih letih še ni videl. In vendar so se našli takšni, ki jih to ni prepričalo. Našli so se ljudje, ki so na naboru NBA raje vzeli Deandreja Aytona (Phoenix) in Marvina Bagleyja (Sacramento). Našla se je Atlanta, ki je Dončića menjala za Traeja Younga in izbor v prvem krogu naslednjega nabora, kar je pozneje postal Cam Reddish. In našli so se strokovnjaki ter tudi kakšna legenda lige NBA, ki so v pogovornih oddajah samozavestno trdili, da je atletsko preskromen za najmočnejšo košarkarsko ligo na svetu. Kako se morajo ti ljudje počutiti danes, ko Dončić pri še vedno vsega 20 letih skoraj vsako tekmo postavi kakšen nov mejnik, raje ne pomislimo.</p>
      <h3>Za Dončića zmanjkuje primerjav</h3>
      <p>Po nazivu novinca leta Ljubljančan že v drugi sezoni igra na ravni MVP. Ali z drugimi besedami – tako dobro, da o njem zdaj z izbranimi besedami onkraj Atlantika poročajo tudi tisti, ki so bili pred tem največji skeptiki in tega tudi niso skrivali. Novo vrhunsko predstavo je Dončić prikazal na tekmi proti Golden Statu, ki jo je Dallas dobil s 142:94. 35 točkam je dodal še deset skokov in enajst asistenc. S tem je postal najmlajši posameznik v zgodovini NBA, ki mu je uspel zaporedni trojni dvojček z vsaj 35 doseženimi točkami. Pred tem je namreč k zmagi proti San Antoniu dodal 42 točk, enajst skokov in dvanajst asistenc. Dih jemajoč je tudi podatek, da je do trojnega dvojčka z vsaj 35 doseženimi točkami prišel hitreje kot kdor koli pred njim, saj je za to potreboval zgolj 25 minut. Po Allenu Iversonu leta 2003 je postal prvi posameznik, ki je v prvi četrtini zbral več točk (22), skokov (5) in asistenc (5) kot celotna nasprotna ekipa. Povprečno pa Luka na zadnjih desetih tekmah dosega po 31,9 točke, 11,4 skoka in 10,5 asistence. Igralci, ki so na desetih zaporednih tekmah skozi celotno zgodovino lige NBA povprečno dosegali trojni dvojček z vsaj 30 doseženimi točkami, so Michael Jordan, Oscar Robertson, LeBron James in Russell Westbrook. In še to: Dončić je v karieri do zdaj zbral 15 trojnih dvojčkov, več kot Magic Johnson (7) in James (5) pri enaki starosti skupaj.</p>
      <p>Medtem ko Dončić blesti na parketu, se ljudje vse bolj na glas sprašujejo, kako je možno, da še nima podpisane pogodbe s kakšnim od športnih proizvajalcev. Pogodba z Nikom je 20-letniku potekla po koncu lanske sezone. »Sem prost agent in preizkušam različne superge,« je pred kratkim povedal <b>Luka Dončić</b>, ki mu cena z vsako izjemno predstavo še nekoliko poskoči. Na tekmi s San Antoniom prvič ni nosil Nikovih superg, temveč model Stepha Curryja, ki ga izdeluje Under Armour. Že proti Golden Statu pa je imel na nogah spet Nike. Koliko denarja si lahko Dončić od pogodbe s športnim proizvajalcem sploh obeta? Precej. Novinec Zion Williamson je po tem, ko je bil izbran kot prvi na letošnjem naboru, z Jordanom podpisal sedemletno pogodbo v višini skoraj 100 milijonov dolarjev. Prav Michael Jordan s svojo linijo pri Niku še vedno služi največ, in sicer kar 130 milijonov dolarjev letno. Na drugem mestu je James (Nike, 32 milijonov), na tretjem Kevin Durant (Nike, 26), sledijo pa Curry (Under Armour, 20), Kobe Bryant (Nike, 16), James Harden (Adidas, 14), Williamson (Jordan, 13)…</p>
      <h3>Dragić Butlerja uči slovensko</h3>
      <p>Izjemno uspešen pa je še naprej Miami Gorana Dragića, ki se sodeč po besedah Jimmyja Butlerja spreminja v moštvo, s katerim ne želi nihče igrati. Dragić Butlerja uči tudi slovenskega jezika, saj v slačilnici novinarje pozdravlja z dober dan in jim po koncu reče adijo. To je le dokaz, da v slačilnici Miamija vlada izjemno vzdušje. Z zmago s 124:100 proti Clevelandu je moštvo s Floride doseglo četrto zaporedno zmago in je z desetimi zmagami ter tremi porazi povsem pri vrhu vzhodne konference. Dragić je k uspehu proti Clevelandu dodal 13 točk, šest asistenc in štiri skoke.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914764/sport/kosarka/video-antetokounmpo-in-bledsoe-portlandu-nasula-54-tock"/>
        <a href="https://www.dnevnik.si/1042914650/sport/kosarka/meja-luke-doncica-je-le-soncno-nebo"/>
      </related>
    </article>
  </body>
</html>