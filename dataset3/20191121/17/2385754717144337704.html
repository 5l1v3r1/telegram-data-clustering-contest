<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598484/klados-prosopikou-fylakon-pasydy-xairetizei-ekthesi-gia-adeies-astheneias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T17:30:00+00:00"/>
    <meta property="og:title" content="Κλάδος Προσωπικού Φυλακών ΠΑΣΥΔΥ: Χαιρετίζει έκθεση για άδειες ασθενείας"/>
    <meta property="og:description" content="O Κλάδος Προσωπικού Φυλακών ΠΑΣΥΔΥ σε ανακοίνωσή του χαιρετίζει την ειδική έκθεση του Γενικού Ελεγκτή της Δημοκρατίας, ημερομηνίας 15.11.2019 που αφορά στο..."/>
  </head>
  <body>
    <article>
      <h1>Κλάδος Προσωπικού Φυλακών ΠΑΣΥΔΥ: Χαιρετίζει έκθεση για άδειες ασθενείας</h1>
      <address><time datetime="2019-11-21T17:30:00+00:00">21 Nov 2019, 17:30</time> by <a rel="author">SigmaLive</a></address>
      <p><b>O Κλάδος Προσωπικού Φυλακών ΠΑΣΥΔΥ σε ανακοίνωσή του χαιρετίζει την ειδική έκθεση του Γενικού Ελεγκτή της Δημοκρατίας, ημερομηνίας 15.11.2019 που αφορά στο θέμα των αδειών ασθενείας. Δηλώνει παράλληλα, ότι το πρόβλημα στο Τμήμα Φυλακών είναι διαχρονικό και προκαλείται από μικρή μερίδα του προσωπικού που συνεχίζει να λαμβάνει πολύ μεγάλο αριθμό αδειών ασθενείας, γεγονός το οποίο αποδεικνύεται αριθμητικά.<br/></b> <br/>Όπως αναφέρεται, σκοπός του Κλάδου δεν είναι να έρθει σε αντιπαράθεση με κανέναν ούτε να αμφισβητήσει ιατρικά πιστοποιητικά, «δυστυχώς όμως γίνονται καταχρήσεις διαχρονικά οι οποίες επηρεάζουν την ασφάλεια των μελών μας και δημιουργούν σοβαρά λειτουργικά προβλήματα τα οποία επηρεάζουν όλους».<br/> <br/>Στην ανακοίνωση σημειώνεται ότι η πλειοψηφία των μελών του προσωπικού εργάζεται με ευσυνειδησία και συνέπεια κάτω από ιδιάζουσες συνθήκες, επιτελώντας σοβαρό λειτούργημα.<br/> <br/>«Ωστόσο είναι λυπηρό το γεγονός ότι ορισμένοι δεσμοφύλακες εκμεταλλεύονται τις διαδικασίες και τις αδυναμίες του συστήματος λαμβάνοντας πολυήμερες άδειες ασθενείας εις βάρος των ευσυνείδητων συναδέλφων τους, χωρίς να προσέρχονται στο καθήκον τους», αναφέρεται.<br/> <br/>Προστίθεται ότι  αυτό επηρεάζει σοβαρά τους συνεπείς συναδέλφους τους, οι οποίοι καλούνται να εργαστούν επιπρόσθετες ώρες πέραν του σύνηθες ωραρίου τους για κάλυψη των δικών τους ωρών εργασίας, εις βάρος της προσωπικής τους ζωής με μεγάλο χρονικό διάστημα μακριά από την οικογένεια τους και επιβαρύνοντας παράλληλα την σωματική και ψυχολογική τους κατάσταση.<br/> <br/>Παράλληλα αναφέρεται ότι στις ετήσιες αξιολογήσεις θα πρέπει να υπάρχει η αρχή της αξιοκρατικής μεταχείρισης και να μην έχουν την ίδια  μεταχείριση εργαζόμενοι που προσέρχονται στο καθήκον τους ανελλιπώς σε σχέση με τους εργαζόμενους που απουσιάζουν μακροχρόνια από το Τμήμα, με όλα τα συνεπακόλουθα της απουσίας τους.<br/> <br/>«Εξάλλου, αυτός ο τρόπος αξιολόγησης, φαίνεται ότι συνέδραμε και στην μείωση της λήψης άδειας ασθενείας αφού με βάση τα στοιχεία της Στατιστικής Υπηρεσίας που άρχισαν να τηρούνται από το 2014, το ποσοστό του προσωπικού που εργάζεται με συνέπεια και λαμβάνει μηδέν ημέρες άδειες ασθενείας έχει αυξητική τάση που φτάνει μέχρι το 19% συνολικά τα τελευταία 5 χρόνια», επισημαίνεται.<br/> <br/>Πηγή: ΚΥΠΕ <br/> </p>
    </article>
  </body>
</html>