<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/uccide-lo-zio-coltellate-estate-la-lite-cui-partita-lossessione-video/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-21T17:54:11+00:00"/>
    <meta property="og:title" content="Uccide lo zio a coltellate: in estate la lite da cui è partita l’ossessione. VIDEO"/>
    <meta property="og:description" content="REGGIO EMILIA – Un fulmine a ciel sereno, dice il suo avvocato. Anche se Davide Gaudiero una spiegazione a suo modo l’ha fornita: “Mi sentivo minacciato da mio zio, sentivo delle voci che mi dicevano che ero in pericolo”. Una sorta di movente che sarà adesso una perizia psichiatrica a dire quanto e come sia […]"/>
  </head>
  <body>
    <article>
      <h1>Uccide lo zio a coltellate: in estate la lite da cui è partita l’ossessione. VIDEO</h1>
      <address><time datetime="2019-11-21T17:54:11+00:00">21 Nov 2019, 17:54</time> by <a rel="author">Margherita Grassi</a></address>
      <p>
        <b>In ospedale, dopo l’arresto, Davide Gaudiero ha chiesto con insistenza le sue medicine. Era convinto che il parente fosse una minaccia</b>
      </p>
      <p><b>REGGIO EMILIA</b> – Un fulmine a ciel sereno, dice il suo avvocato. Anche se <b>Davide Gaudiero</b> una spiegazione a suo modo l’ha fornita: “Mi sentivo minacciato da mio zio, sentivo delle voci che mi dicevano che ero in pericolo”. Una sorta di movente che sarà adesso una <b>perizia psichiatrica</b> a dire quanto e come sia legato ai <b>disturbi</b> di cui il 27enne <b>soffre da anni</b> e per i quali è seguito. Mentre lo portavano via <b>ha chiesto delle sue medicine</b>, si preoccupava di riuscire a prenderle con continuità.</p>
      <figure>
        <iframe src="https://player.vimeo.com/video/374710170" width="640" height="361" data-service="Vimeo" scrolling="no"/>
      </figure>
      <p>“E’ consapevole e dispiaciuto”, dice il legale Tommaso Lombardini. Davide Gaudiero è reo confesso dell’omicidio del parente, anche se di una vera e propria confessione gli inquirenti non avevano comunque bisogno. Originario della Campania, a Reggio da quando aveva 5 anni, da 4 il giovane, oltre che con lo<b> zio paterno Paolo</b>, viveva ad Ospizio col padre Ciro, 59 anni, che si trova su una sedia a rotelle perché poliomelitico dall’età di sei mesi. E’ stato il 27enne a <b>colpire con alcune coltellate al cuore, sembra cinque</b>, lo zio mentre dormiva. <b>I rapporti tra i due si erano come incrinati</b> dall’estate scorsa, per una discussione avvenuta in vacanza. Da lì, emerge dalle prime dichiarazioni rese dall’omicida, sarebbe nata come una sorta di diffidenza del 27enne nei confronti dello zio, responsabile ai suoi occhi non si sa bene di cosa.</p>
      <related>
        <a href="https://www.reggionline.com/la-confessione-davide-gaudiero-ucciso-mio-zio-coltellate-perche-mi-sentivo-minacciate-sentito-voce/"/>
      </related>
      <p>Erano circa le 5.30 quando è avvenuto il delitto. Davide si è alzato nel silenzio dell’appartamento di via Primo Maggio 23 a Reggio e dopo aver brandito un <b>coltello da cucina lungo 20 centimetri</b> si è diretto nella camera di Paolo, 57 anni, che era in stanza col padre del 27enne. E’ stato lui a svegliarsi subito e a dare l’allarme. Sul posto il personale della squadra volanti con il dirigente Carlo Maria Basile, ora gli accertamenti sono in mano alla squadra mobile di Guglielmo Battisti.</p>
      <p><b>L’autopsia</b> sul corpo dello zio chiarirà i dettagli della dinamica e se la vittima si sia resa conto di qualcosa e abbia provato a difendersi, ma non c’è mistero in questa tragedia famigliare. Occorre però capirne i contorni: per ora il <b>fermo, diventato arresto in tarda mattinata</b>, è per<b> omicidio volontario</b>. Bisognerà vedere se l’ipotesi di reato verrà aggravata o meno dalla <b>premeditazione.</b></p>
      <p><b>Davide Gaudiero</b> inizialmente è stato condotto al pronto soccorso del Santa Maria Nuova, si temeva che potesse compiere atti di autolesionismo. Lì, presso il posto di polizia dell’ospedale, è stato interrogato dal <b>sostituto procuratore Isabella Chiesi</b>. Un colloquio durato poco più di mezzora, dalle 8.40 alle 9.20, durante il quale il 27enne ha detto quello che lo aveva spinto. Poi l’omicida è stato portato in questura per l’iter e le foto segnaletiche, e infine in <b>carcere.</b> Sabato o lunedì ci sarà la convalida dell’arresto.</p>
      <related>
        <h4>
          <b>Leggi e guarda anche</b>
        </h4>
        <a href="https://www.reggionline.com/uccide-coltellate-lo-zio-nel-sonno-la-difesa-non-un-omicidio-annunciato-chiederemo-la-perizia-psichiatrica-video/"/>
        <a href="https://www.reggionline.com/omicidio-al-villaggio-stranieri-vicini-casa-famiglia-tranquilla-cerano-delle-difficolta-video/"/>
        <a href="https://www.reggionline.com/reggio-emilia-uccide-zio-persona-fermo-al-pronto-soccorso-omicidio/"/>
      </related>
      <p> </p>
    </article>
  </body>
</html>