<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/oikonomia/490814-proypologismos-2020-1181-dis-eyro-gia-foroelafrynseis-enisxysi-eisodimaton-kai-anaptyxi/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-21T17:52:52+00:00"/>
    <meta property="og:title" content="Προϋπολογισμός 2020: 1,181 δισ. ευρώ για φοροελαφρύνσεις, ενίσχυση εισοδημάτων και ανάπτυξη"/>
    <meta property="og:description" content="Συμπερασματικά, είπε ο κ. Σταϊκούρας, πρόκειται για ένα προϋπολογισμό που αποδεικνύει ότι η ελληνική οικονομία προχωρά"/>
  </head>
  <body>
    <article>
      <h6 class="kicker">Σταϊκούρας: Η ελληνική οικονομία βγαίνει στο ξέφωτο</h6>
      <h1>Προϋπολογισμός 2020: 1,181 δισ. ευρώ για φοροελαφρύνσεις, ενίσχυση εισοδημάτων και ανάπτυξη</h1>
      <h2>Συμπερασματικά, είπε ο κ. Σταϊκούρας, πρόκειται για ένα προϋπολογισμό που αποδεικνύει ότι η ελληνική οικονομία προχωρά</h2>
      <address><time datetime="2019-11-21T17:52:52+00:00">21 Nov 2019, 17:52</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/oikonomia/490814-proypologismos-2020-1181-dis-eyro-gia-foroelafrynseis-enisxysi-eisodimaton-kai-anaptyxi/#">Facebook 0</a>
        </li>
        <li>
          <a href="https://www.eleftherostypos.gr/oikonomia/490814-proypologismos-2020-1181-dis-eyro-gia-foroelafrynseis-enisxysi-eisodimaton-kai-anaptyxi/#">Twitter</a>
        </li>
        <li>
          <a href="https://www.eleftherostypos.gr/oikonomia/490814-proypologismos-2020-1181-dis-eyro-gia-foroelafrynseis-enisxysi-eisodimaton-kai-anaptyxi/#">LinkedIn</a>
        </li>
        <li>
          <a href="https://www.eleftherostypos.gr/oikonomia/490814-proypologismos-2020-1181-dis-eyro-gia-foroelafrynseis-enisxysi-eisodimaton-kai-anaptyxi/#">Περισσότερα</a>
        </li>
      </ul>
      <p>Αναπτυξιακές και κοινωνικές παρεμβάσεις ύψους 1,181 δισ. ευρώ με στόχο την ενίσχυση της ανάπτυξης, τη μείωση της υπερφορολόγησης και την στήριξη των διαθέσιμων εισοδημάτων των πολιτών περιλαμβάνει ο προϋπολογισμός του 2020.</p>
      <p>Στην εισηγητική έκθεση του προϋπολογισμού αναφέρεται χαρακτηριστικά ότι: “Βασική προτεραιότητα της δημοσιονομικής στρατηγικής για το έτος 2020 αποτελεί η αύξηση του ρυθμού ανάπτυξης, η μείωση της υπερφορολόγησης, η ενίσχυση των επενδύσεων και των διαθέσιμων εισοδημάτων των πολιτών και η στήριξη των ευάλωτων κοινωνικών ομάδων, με παράλληλη διασφάλιση της επίτευξης των δημοσιονομικών στόχων που περιλαμβάνονται στους όρους της Ενισχυμένης Εποπτείας. Στο πλαίσιο της Ενισχυμένης Εποπτείας, ο στόχος πρωτογενούς πλεονάσματος της Γενικής Κυβέρνησης για το 2020 ανέρχεται σε 3,5% του ΑΕΠ”.</p>
      <p>Η επίτευξη των ανωτέρω προτεραιοτήτων επιχειρείται με την έναρξη νέων δράσεων αλλά και τη συνέχιση της υλοποίησης ή την επέκταση υφιστάμενων δράσεων, όπως:</p>
      <p>– η φορολογική ελάφρυνση των φυσικών και νομικών προσώπων μέσω παρεμβάσεων όπως η μείωση των φορολογικών συντελεστών,<br/>– η παροχή κινήτρων για την αντιμετώπιση της υπογεννητικότητας, μέσω της χορήγησης επιδόματος για κάθε γέννηση, καθώς και της μείωσης του συντελεστή ΦΠΑ σε βασικά είδη βρεφικής ηλικίας,<br/>– η τόνωση της οικοδομικής δραστηριότητας μέσω φορολογικών ελαφρύνσεων,<br/>– η περαιτέρω ενίσχυση της φορολογικής συμμόρφωσης, μέσω της εντατικοποίησης των φορολογικών ελέγχων και της παροχής κινήτρων στους φορολογούμενους για ηλεκτρονικές πληρωμές (αύξηση του ύψους των απαιτούμενων ετήσιων ηλεκτρονικών πληρωμών, συμμετοχή σε κληρώσεις με σημαντικά έπαθλα),<br/>– η επισκόπηση δαπανών στο σύνολο της Γενικής Κυβέρνησης (πέραν των πιλοτικών εφαρμογών που είχαν προγραμματιστεί), προκειμένου να δημιουργηθεί δημοσιονομικός χώρος για την εφαρμογή δράσεων με προσανατολισμό στην οικονομική ανάπτυξη,<br/>– η ρεαλιστικότερη αποτύπωση των ορίων δαπανών των Υπουργείων κατά την κατάρτιση του Κρατικού Προϋπολογισμού ως αποτέλεσμα της συνεργασίας του Γενικού Λογιστηρίου του Κράτους και των Υπουργείων,<br/>– η συγκέντρωση των πλεοναζόντων διαθεσίμων των φορέων της Γενικής Κυβέρνησης στον Ενιαίο Λογαριασμό Θησαυροφυλακίου με σκοπό την άσκηση αποτελεσματικότερων πολιτικών διαχείρισης ρευστότητας,<br/>– η κάλυψη των κενών που παρατηρούνται σε διάφορους κρίσιμους τομείς για τη λειτουργία του κράτους, όπως π.χ. η παιδεία, η υγεία και η ασφάλεια, με νέες προσλήψεις,<br/>– η συνέχιση των δράσεων του ΟΠΕΚΑ για τη στήριξη των ευάλωτων κοινωνικών ομάδων, και<br/>– η συνέχιση του προγράμματος αποκρατικοποιήσεων.</p>
      <p>Αναλυτικότερα, οι δημοσιονομικές παρεμβάσεις για το έτος 2020 διακρίνονται σε δύο άξονες: α) αναπτυξιακές και κοινωνικές παρεμβάσεις, β) παρεμβάσεις βελτίωσης του δημοσιονομικού αποτελέσματος.</p>
      <p>Αναπτυξιακές και κοινωνικές παρεμβάσεις<br/>Οι αναπτυξιακές παρεμβάσεις και το κόστος τους για τον προϋπολογισμό είναι οι ακόλουθες:</p>
      <p>1. Οικογένεια και Υπογεννητικότητα</p>
      <p>– Χορήγηση επιδόματος ύψους 2.000 ευρώ για κάθε παιδί που θα γεννηθεί από την 1η Ιανουαρίου του 2020, με εξαιρετικά διευρυμένα εισοδηματικά κριτήρια που καλύπτουν τουλάχιστον το 90% των οικογενειών. Κόστος 123 εκατ. ευρώ<br/>– Μετάπτωση στον χαμηλό συντελεστή ΦΠΑ του 13% των ειδών βρεφικής ηλικίας και των κρανών ασφαλείας. Κόστος 12 εκατ ευρώ</p>
      <p>2. Φυσικά Πρόσωπα</p>
      <p>– Μείωση του εισαγωγικού συντελεστή φορολογίας εισοδήματος στο 9% και αύξηση του αφορολόγητου ορίου για κάθε παιδί. Κόστος 281 εκατ. ευρώ.<br/>– Μείωση των ασφαλιστικών εισφορών εργαζομένων πλήρους απασχόλησης κατά περίπου μια μονάδα βάσης. Κόστος 123 εκατ. ευρώ</p>
      <p>3. Επιχειρήσεις</p>
      <p>– Μείωση του φόρου εισοδήματος Νομικών Προσώπων από 28% στο 24% από τη χρήση του 2019. Κόστος 541 εκατ. ευρώ<br/>– Μείωση της φορολογίας των κερδών που θα διανεμηθούν το 2020 από 10% σε 5%. Κόστος 75 εκατ. ευρώ</p>
      <p>4. Οικοδομική Δραστηριότητα</p>
      <p>– Αναστολή του ΦΠΑ στις νέες οικοδομές για τρία (3) έτη και του φόρου υπεραξίας ακινήτων. Κόστος 26 εκατ. ευρώ<br/>– Επιστροφή μέρους των δαπανών για ανακαινίσεις, ενεργειακή, αισθητική και λειτουργική αναβάθμιση κτιρίων που εξοφλούνται με ηλεκτρονικά μέσα πληρωμής, η οποία δεν θα επιφέρει επιπλέον δημοσιονομική επιβάρυνση στον Προϋπολογισμό του 2020.</p>
      <p>Παρεμβάσεις βελτίωσης του δημοσιονομικού αποτελέσματος.<br/>Οι παρεμβάσεις για τη βελτίωση του δημοσιονομικού αποτελέσματα και την κάλυψη του κόστους των αναπτυξιακών παρεμβάσεων συνολικού ύψους 1,859 δισ ευρώ είναι οι ακόλουθες:</p>
      <p>1. Αποτελεσματικό και λιγότερο δαπανηρό κράτος</p>
      <p>– Δραστική αναπροσαρμογή των ορίων δαπανών του Τακτικού Προϋπολογισμού με σκοπό τον περιορισμό της υποεκτέλεσης που παρουσιάστηκε τα προηγούμενα έτη και τη δημιουργία δημοσιονομικού χώρου για την ελάφρυνση του φορολογικού βάρους των πολιτών. Εκτιμώμενες εξοικονομήσεις 500 εκατ. ευρώ<br/>– Θεσμοθέτηση νέου Ειδικού Αποθεματικού ύψους 300 εκατ. ευρώ για την εξυπηρέτηση των δαπανών αυξημένης αβεβαιότητας που αφορούν κυρίως τους τομείς παιδείας, υγείας, κοινωνικής πρόνοιας, άμυνας και ασφάλειας των πολιτών. Το Ειδικό Αποθεματικό θα χρησιμοποιείται για τη συστηματική ενίσχυση των Υπουργείων σε όλη τη διάρκεια του έτους.</p>
      <p>2. Αναδιαμόρφωση Προγράμματος Δημοσίων Επενδύσεων</p>
      <p>– Μεταφορά 250 εκατ. ευρώ από το εθνικό σκέλος στο συγχρηματοδοτούμενο, ενισχύοντας τα αναμενόμενα αναπτυξιακά οφέλη, λόγω του υψηλότερου πολλαπλασιαστή του συγχρηματοδοτούμενου σκέλους, δημιουργώντας δημοσιονομικό όφελος περί τα 170 εκατ. ευρώ.</p>
      <p>3. Επισκόπηση δαπανών και εσόδων και αύξηση αποτελεσματικότητας Γενικής Κυβέρνησης</p>
      <p>– Επισκόπηση δαπανών και εσόδων με σκοπό οι υπηρεσίες που παρέχουν οι φορείς της Γενικής Κυβέρνησης να έχουν μεγαλύτερη ανταποδοτικότητα για τους πολίτες. Ειδικότερα, η επισκόπηση δαπανών και εσόδων καλύπτει περισσότερες από 20 ειδικές δράσεις που αφορούν τομείς όπως η εισιτηριοδιαφυγή, η βελτιστοποίηση μεθόδων είσπραξης δημοτικών εσόδων, η εξοικονόμηση ενέργειας, η ηλεκτρονική διακίνηση εγγράφων, η αξιοποίηση δημόσιων κτιρίων κ.α. Επίσης βελτιώνεται η αποτελεσματικότητα των δαπανών και προγραμμάτων του ΟΑΕΔ. Εκτιμώμενες εξοικονομήσεις 307 εκατ ευρώ</p>
      <p>4. Καταπολέμηση φοροδιαφυγής</p>
      <p>– Η καταπολέμηση της φοροδιαφυγής, η μείωση της παραοικονομίας και η διεύρυνση της φορολογικής βάσης είναι απαραίτητη προϋπόθεση για να μειωθούν περαιτέρω τα φορολογικά βάρη στους πολίτες που είναι συνεπείς στις υποχρεώσεις τους. Η ενίσχυση των ηλεκτρονικών συναλλαγών είναι αποδεδειγμένα το πιο αποτελεσματικό μέτρο σε αυτή την κατεύθυνση. Για αυτό το σκοπό θεσμοθετείται αυξημένος συντελεστής 30% κατά τη δήλωση φορολογίας εισοδήματος δαπανών με ηλεκτρονικά μέσα πληρωμής. Εκτιμώμενα έσοδα 557 εκατ. ευρώ<br/>– Ρύθμιση της ηλεκτρονικής αγοράς στοιχημάτων μέσω διασύνδεσης των ηλεκτρονικών και φορολογικών συστημάτων, που θα οδηγήσει σε φορολογική συμμόρφωση και αύξηση εσόδων. Εκτιμώμενα έσοδα 73 εκατ. ευρώ</p>
      <p>5. Αύξηση εσόδων από ακίνητη περιουσία</p>
      <p>– Η αναπροσαρμογή των αντικειμενικών αξιών με βάση τις πραγματικές αξίες, θα συμβάλει στην αύξηση του ύψους των εσόδων σε ιδιοκτησίες συγκεκριμένων περιοχών της χώρας που τώρα το επίπεδο των αντικειμενικών αξιών είναι αρκετά χαμηλότερο έναντι της εμπορικής αξίας, καθώς και σε περιοχές της χώρας με πολύ υψηλή αξία ακινήτων (πολυτελείς παραθεριστικές περιοχές), που ως τώρα δεν λαμβάνονταν υπόψη. Αυτή η παρέμβαση θα δώσει τη δυνατότητα για περαιτέρω μείωση των βαρών στους πολίτες που κατέβαλαν δυσανάλογα υψηλούς φόρους ακίνητης περιουσίας. Εκτιμώμενα έσοδα 142 εκατ. ευρώ<br/>– Η ενίσχυση των ελέγχων σε πλατφόρμες βραχυχρόνιας μίσθωσης ακινήτων (π.χ. AirBnB) θα συμβάλει θετικά στην αύξηση των φορολογικών εσόδων. Εκτιμώμενα έσοδα 60 εκατ. ευρώ.</p>
      <h3>Σταϊκούρας: Η ελληνική οικονομία, μετά από μακρόχρονη περιπέτεια, φαίνεται να βγαίνει στο ξέφωτο</h3>
      <p>«Η ελληνική οικονομία, μετά από μακρόχρονη περιπέτεια λόγω σφαλμάτων, ημών και άλλων, φαίνεται να βγαίνει στο ξέφωτο», δήλωσε ο υπουργός Οικονομικών Χρήστος Σταϊκούρας μετά την κατάθεση του νέου προϋπολογισμού στη Βουλή, θέτοντας ταυτόχρονα τους τρεις στόχους του.</p>
      <figure>
        <iframe src="https://www.youtube.com/embed/SCgQH131sdc" width="640" height="360" data-service="Youtube" scrolling="no"/>
      </figure>
      <p>Όπως είπε ο υπουργός, αυτοί είναι:</p>
      <p>1. Η επίτευξη ρυθμού οικονομικής μεγέθυνσης 2% για το 2019 και 2,8% για το 2020. Η επίδοση της ελληνικής οικονομίας ως προς το ρυθμό μεγέθυνσης, κατά το β’ εξάμηνο του τρέχοντος έτους θα είναι αρκετά υψηλότερη από αυτόν που υπήρξε κατά το πρώτο, όταν και διαμορφώθηκε στο 1,5%. Ενώ η επίδοση του 2020 θα είναι υψηλότερη από αυτή του 2019. Τουλάχιστον διπλάσια από τον ευρωπαϊκό μέσο όρο, όπως συνηγορούν και οι εκτιμήσεις της Ευρωπαϊκής Επιτροπής. Με όλα τα συστατικά της μεγέθυνσης, δηλαδή την κατανάλωση, τις εξαγωγές αλλά κυρίως τις επενδύσεις να εμφανίζουν θετικό, αρκετά σημαντικό πρόσημο.</p>
      <p>2. Η ενίσχυση της σταθερότητας του τραπεζικού συστήματος. Το σχέδιο «Ηρακλής» έχει ήδη αποσταλεί στις αρμόδιες υπηρεσίες για επίσημη γνωμοδότηση. Ενώ και οι θετικές προοπτικές της ελληνικής οικονομίας έχουν μειώσει το κόστος δανεισμού, με αποτέλεσμα, η πρόσβαση των τραπεζών στις αγορές κεφαλαίου σταδιακά να αποκαθίσταται, καταθέσεις να επιστρέφουν στο τραπεζικό σύστημα και η πιστοληπτική ικανότητα εταιρειών και νοικοκυριών να βελτιώνεται.</p>
      <p>3. Η ενίσχυση της ρευστότητας στην πραγματική οικονομία. Αυτή μπορεί να επιτευχθεί μέσω:</p>
      <p>– Της εμπροσθοβαρούς αξιοποίησης των διαθέσιμων ευρωπαϊκών χρηματοδοτικών εργαλείων, που επί μακρόν «λιμνάζουν».</p>
      <p>– Της εκτέλεσης του Προγράμματος Δημοσίων Επενδύσεων, που συστηματικά, τα τελευταία χρόνια, υποεκτελείται.</p>
      <p>– Της μείωσης των ληξιπρόθεσμων οφειλών του Δημοσίου, που παραμένουν σταθερά υψηλές.</p>
      <p>– Και της σταδιακής τόνωσης της πιστωτικής επέκτασης, μετά τη συρρίκνωση των προηγούμενων ετών.</p>
      <p>Συμπερασματικά, είπε ο κ. Σταϊκούρας, πρόκειται για ένα προϋπολογισμό που αποδεικνύει ότι η ελληνική οικονομία προχωρά, με σταθερό και ιεραρχημένο βηματισμό, στο ανοδικό σπιράλ της κανονικοποίησης και της ισχυροποίησης.</p>
      <p>Από την πλευρά του, ο αρμόδιος για το Γενικό Λογιστήριο του Κράτους υφυπουργός Οικονομικών, Θόδωρος Σκυλακάκης, ανέφερε πως ο νέος προϋπολογισμός θέτει επιτέλους τέλος στο φαινόμενο των υπερπλεονασμάτων που λειτούργησαν καταστροφικά τα τελευταία χρόνια (σύμφωνα με τον υφυπουργό, την περίοδο 2016-2018 υπήρξε υπερπλεόνασμα ύψους 11,4 δισ. ευρώ). Ο κ. Σκυλακάκης πρόσθεσε ότι ανοίγει ο δρόμος για μια πολιτική που δεν θα είναι διαρκούς λιτότητας, αλλά θα στηρίζεται κυρίως στην ανάπτυξη που θα προέλθει ως επί το πλείστον από τις επενδύσεις. Παράλληλα δε, θα αφήνει χώρο για δαπάνες σε όλους τους κοινωνικούς τομείς.</p>
      <p>
        <b>Τοποθέτηση του Υπουργού Οικονομικών κ. Χρήστου Σταϊκούρα</b>
      </p>
      <p>για τον Κρατικό Προϋπολογισμό 2020</p>
      <p>Καταθέσαμε, ως Υπουργείο Οικονομικών, τον Κρατικό Προϋπολογισμό οικονομικού έτους 2020. Τον 1 ο Προϋπολογισμό Κυβέρνησης της Νέας Δημοκρατίας, με Πρωθυπουργό τον Κυριάκο Μητσοτάκη. Προϋπολογισμός που καταρτίσθηκε σε συνθήκες εντεινόμενης προσπάθειας για την πλήρη κανονικοποίηση της οικονομίας, σε εξωτερικό περιβάλλον αυξανόμενης αβεβαιότητας. Ο Προϋπολογισμός αποτυπώνει την υλοποίηση προγραμματικών δεσμεύσεων της Κυβέρνησης, σε συνθήκες δημοσιονομικής πειθαρχίας.</p>
      <p>Αποπνέει αισιοδοξία, αλλά δεν υπερβαίνει τα όρια του ρεαλισμού. Επιτυγχάνει ισορροπία μεταξύ οικονομικής αποτελεσματικότητας και κοινωνικής δικαιοσύνης. Εμπεριέχει πολιτικές υλοποίησης ρεαλιστικών στόχων. Ενσωματώνει πρωτοβουλίες ενίσχυσης τόσο της προσφοράς όσο και της ζήτησης στην οικονομία. Είναι προσανατολισμένος στην υποβοήθηση της αναπτυξιακής διαδικασίας, μέσω της ενίσχυσης των επενδύσεων.</p>
      <p>Συμπερασματικά, πρόκειται για ένα Προϋπολογισμό που αποδεικνύει ότι η ελληνική οικονομία προχωράει, με σταθερό και ιεραρχημένο βηματισμό, στο ανοδικό σπιράλ της κανονικοποίησης και της ισχυροποίησης.</p>
      <p>Συγκεκριμένα:</p>
      <p>1ον. Ο Κρατικός Προϋπολογισμός αποτυπώνει την υλοποίηση προγραμματικών μας δεσμεύσεων. Ήδη, μέσα στους 4 πρώτους μήνες, ως Υπουργείο Οικονομικών:</p>
      <p>Καλύψαμε το σημαντικό δημοσιονομικό κενό για το 2019, που είχε αφήσει «παρακαταθήκη» η προηγούμενη Κυβέρνηση.</p>
      <p>Συμφωνήσαμε με τους θεσμούς για το δημοσιονομικό αποτέλεσμα του 2020.<br/>Προχωρήσαμε σε γενναία μείωση του ΕΝΦΙΑ, η οποία είναι μεγαλύτερη για τα χαμηλά και μεσαία εισοδηματικά στρώματα.</p>
      <p>Βελτιώσαμε σημαντικά το πλαίσιο ρυθμίσεων οφειλών των ιδιωτών προς την εφορία, με αποτέλεσμα, τελικά, περίπου 600.000 πολίτες να αξιοποιούν τη ρύθμιση.</p>
      <p>Προχωρήσαμε σε συστηματικές και συντονισμένες ενέργειες για να απλοποιήσουμε τις διαδικασίες για την προστασία της πρώτης κατοικίας, προκειμένου περισσότεροι ιδιοκτήτες να ενταχθούν στη σχετική ρύθμιση. Επιπροσθέτως, παρατείνουμε το υφιστάμενο πλαίσιο προστασίας της πρώτης κατοικίας για ακόμη τέσσερις μήνες, από το τέλος τους έτους που προβλεπόταν από την προηγούμενη Κυβέρνηση.<br/>Καταργήσαμε τους κεφαλαιακούς περιορισμούς, που είχαν επιβληθεί το 2015, μετά την ανεύθυνη διαπραγμάτευση της τότε Κυβέρνησης.</p>
      <p>Προχωρήσαμε εμβληματικά έργα που είχαν τελματώσει, όπως είναι το Ελληνικό.<br/>Προωθήσαμε αποκρατικοποιήσεις, που επί μακρόν «σέρνονταν», όπως είναι η πώληση του 30% του Διεθνούς Αερολιμένα Αθηνών.</p>
      <p>Προχωρήσαμε στην αποπληρωμή του ακριβού τμήματος των δανείων του ΔΝΤ, διαδικασία η οποία άμεσα ολοκληρώνεται.</p>
      <p>Δρομολογήσαμε σχέδιο συστημικής αντιμετώπισης του υψηλού αποθέματος «κόκκινων δανείων» στα χαρτοφυλάκια των τραπεζών.</p>
      <p>Νομοθετήσαμε ένα συνεκτικό και αποτελεσματικό νομοθετικό πλαίσιο για την αγορά τυχερών παιγνίων μέσω Διαδικτύου.</p>
      <p>Προχωράμε μπροστά, γρήγορα και με ασφάλεια, με σοβαρότητα, υπευθυνότητα και μετριοπάθεια!</p>
      <p>2ον. Ο Κρατικός Προϋπολογισμός αποπνέει αισιοδοξία, αλλά δεν υπερβαίνει τα όρια του ρεαλισμού. Αυτή την αισιοδοξία, σε συνδυασμό με τον ρεαλισμό, την μοιραζόμαστε με τους εταίρους, τους επενδυτές, τις αγορές, τους οίκους αξιολόγησης και πρωτίστως με τους Έλληνες πολίτες.</p>
      <p>Όπως αποδεικνύεται:</p>
      <p>Από την θετική χθεσινή, 4η Έκθεση Ενισχυμένης Εποπτείας της Ευρωπαϊκής Επιτροπής, την θετικότερη από τις μέχρι σήμερα τέσσερις εκθέσεις που έχουν εκπονηθεί.</p>
      <p>Από τις επιτυχημένες ως προς το επιτόκιο και την ποιότητα εκδόσεις χρέους, ομολόγων και εντόκων γραμματίων.</p>
      <p>Από τις αναβαθμίσεις των οίκων αξιολόγησης.</p>
      <p>Από τη σημαντική βελτίωση του Δείκτη Οικονομικού Κλίματος και Καταναλωτικής Εμπιστοσύνης, η Ελλάδα, βήμα-βήμα, επιστρέφει στην κανονικότητα, και αυτό αναγνωρίζεται!</p>
      <p>3ον. Ο Κρατικός Προϋπολογισμός επιδιώκει και εν πολλοίς επιτυγχάνει μια καλή ισορροπία μεταξύ οικονομικής αποτελεσματικότητας και κοινωνικής δικαιοσύνης. Η Κυβέρνηση και το οικονομικό επιτελείο στέλνουν ένα ξεκάθαρο μήνυμα σε όλους τους πολίτες. Πλέον σχεδιάζονται και εφαρμόζονται πολιτικές όχι ταξικές, αλλά αυτές που απευθύνονται σε όλες τις Ελληνίδες και σε όλους τους Έλληνες. Μειώνονται φόροι που ανακουφίζουν χιλιάδες νοικοκυριά και επιχειρήσεις, χωρίς να διαταράσσεται η δημοσιονομική πειθαρχία της χώρας. Και ο όποιος διαθέσιμος δημοσιονομικός χώρος αξιοποιείται επ’ ωφελεία, κυρίως, των χαμηλότερων εισοδηματικών στρωμάτων και της μεσαίας τάξης.</p>
      <p>4ον . Ο Κρατικός Προϋπολογισμός εμπεριέχει πολιτικές υλοποίησης ρεαλιστικών στόχων.</p>
      <p>Στόχοι όπως είναι:</p>
      <p>1ος Στόχος: Η επίτευξη ρυθμού οικονομικής μεγέθυνσης 2% για το 2019 και 2,8% για το 2020. Η επίδοση της ελληνικής οικονομίας ως προς το ρυθμό μεγέθυνσης, κατά το δεύτερο εξάμηνο του τρέχοντος έτους θα είναι αρκετά υψηλότερη από αυτόν που υπήρξε κατά το πρώτο, όταν και διαμορφώθηκε στο 1,5%. Ενώ η επίδοση του 2020 θα είναι υψηλότερη από αυτή του 2019. Τουλάχιστον διπλάσια από τον ευρωπαϊκό μέσο όρο, όπως συνηγορούν και οι εκτιμήσεις της Ευρωπαϊκής Επιτροπής. Με όλα τα συστατικά της μεγέθυνσης, δηλαδή την κατανάλωση, τις εξαγωγές αλλά κυρίως τις επενδύσεις να εμφανίζουν θετικό, αρκετά σημαντικό πρόσημο.</p>
      <p>2ος Στόχος: Η ενίσχυση της σταθερότητας του τραπεζικού συστήματος. Το σχέδιο «Ηρακλής» έχει ήδη αποσταλεί στις αρμόδιες υπηρεσίες για επίσημη γνωμοδότηση. Ενώ και οι θετικές προοπτικές της ελληνικής οικονομίας μετά την αλλαγή Κυβέρνησης έχουν μειώσει το κόστος δανεισμού, με αποτέλεσμα, η πρόσβαση των τραπεζών στις αγορές κεφαλαίου σταδιακά να αποκαθίσταται, καταθέσεις να επιστρέφουν στο τραπεζικό σύστημα και η πιστοληπτική ικανότητα εταιρειών και νοικοκυριών να βελτιώνεται.</p>
      <p>3ος Στόχος: Η ενίσχυση της ρευστότητας στην πραγματική οικονομία.Αυτή μπορεί να επιτευχθεί μέσω:</p>
      <p>Της εμπροσθοβαρούς αξιοποίησης των διαθέσιμων ευρωπαϊκών χρηματοδοτικών εργαλείων, που επί μακρόν «λιμνάζουν».</p>
      <p>Της εκτέλεσης του Προγράμματος Δημοσίων Επενδύσεων, που συστηματικά, τα τελευταία χρόνια, υπο-εκτελείται.</p>
      <p>Της μείωσης των ληξιπρόθεσμων οφειλών του Δημοσίου, που παραμένουν σταθερά υψηλές.</p>
      <p>Και της σταδιακής τόνωσης της πιστωτικής επέκτασης, μετά τη συρρίκνωση των προηγούμενων ετών.</p>
      <p>Συμπερασματικά, ο Κρατικός Προϋπολογισμός καταδεικνύει ότι η οικονομία της χώρας έχει θετική δυναμική. Δυναμική η οποία σταθεροποιείται, βελτιώνεται και κεφαλαιοποιείται. Η Ελληνική οικονομία, μετά από μακρόχρονη περιπέτεια λόγω σφαλμάτων, ημών και άλλων, φαίνεται να βγαίνει στο ξέφωτο. Βέβαια, μαγικές συνταγές και εύκολες λύσεις δεν υφίστανται. Αβεβαιότητες εξακολουθούν να υπάρχουν. Οι κίνδυνοι δεν πέρασαν. Γι’ αυτό δεν θριαμβολογούμε! Επιβάλλεται και προσπαθούμε να κρατήσουμε γερά, χωρίς ταλάντευση, το τιμόνι του εθνικού σκάφους, για να ολοκληρώσουμε την τελευταία δύσκολη στροφή. Και θα το πράξουμε, χωρίς προσωπικούς και κομματικούς υπολογισμούς, χωρίς λαϊκισμούς, χωρίς ελιτισμούς. Ο στόχος για ολόπλευρη ισχυροποίηση της χώρας στην ευρωπαϊκή και παγκόσμια σκηνή επιβάλει κοινωνικές και πολιτικές συγκλίσεις, δημιουργικές συνθέσεις, εθνικό σχέδιο και σκληρή δουλειά από όλους. Επιτάσσει πατριωτική συνείδηση, σύνεση, συναίνεση και ρεαλισμό. Απαιτεί πολιτική και κοινωνική σταθερότητα, ασφάλεια, αίσθημα δικαιοσύνης. Για να διαμορφώσουμε το νέο, σύγχρονο, εγχώριο ολιστικό υπόδειγμα. Υπόδειγμα που μπορεί να ωθήσει την οικονομία και την κοινωνία σε έναν ενάρετο κύκλο ευημερίας για όλους τους πολίτες, σε μία ισχυρή Ελλάδα.</p>
      <p>Θέλω να ευχαριστήσω τον υφυπουργό κ. Σκυλακάκη, όπως επίσης και τον Γενικό Γραμματέα Δημοσιονομικής Πολιτικής κ. Πετραλιά, αλλά και τα στελέχη του Γενικού Λογιστηρίου του Κράτους για τη μεθοδική, σοβαρή κι αποτελεσματική δουλειά τους, προκειμένου να προκύψει το σημερινό εξαιρετικό αποτέλεσμα.</p>
      <p>Σας ευχαριστώ πολύ</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/oikonomia/490814-proypologismos-2020-1181-dis-eyro-gia-foroelafrynseis-enisxysi-eisodimaton-kai-anaptyxi/#">Facebook 0</a>
        </li>
        <li>
          <a href="https://www.eleftherostypos.gr/oikonomia/490814-proypologismos-2020-1181-dis-eyro-gia-foroelafrynseis-enisxysi-eisodimaton-kai-anaptyxi/#">Twitter</a>
        </li>
        <li>
          <a href="https://www.eleftherostypos.gr/oikonomia/490814-proypologismos-2020-1181-dis-eyro-gia-foroelafrynseis-enisxysi-eisodimaton-kai-anaptyxi/#">LinkedIn</a>
        </li>
        <li>
          <a href="https://www.eleftherostypos.gr/oikonomia/490814-proypologismos-2020-1181-dis-eyro-gia-foroelafrynseis-enisxysi-eisodimaton-kai-anaptyxi/#">Περισσότερα</a>
        </li>
      </ul>
    </article>
  </body>
</html>