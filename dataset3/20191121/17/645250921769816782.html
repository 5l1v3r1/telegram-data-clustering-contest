<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/ipourgeia/ti-provlepei-i-tropologia-chatzidaki-gia-tin-taktopoiisi-ton-aythaireton/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-21T17:34:23+00:00"/>
    <meta property="og:title" content="Τι προβλέπει η τροπολογία Χατζηδάκη για την τακτοποίηση των αυθαιρέτων"/>
    <meta property="og:description" content="Σειρά θεμάτων που άπτονται στην αγορά ενέργειας ρυθμίζονται με τροπολογία που κατατέθηκε από τον υπουργό Περιβάλλοντος και Ενέργειας, Κωστής Χατζηδάκης"/>
  </head>
  <body>
    <article>
      <h1>Τι προβλέπει η τροπολογία Χατζηδάκη για την τακτοποίηση των αυθαιρέτων</h1>
      <address><time datetime="2019-11-21T17:34:23+00:00">21 Nov 2019, 17:34</time> by <a rel="author">Κώστας Παναγιωτάκης</a></address>
      <p>Σειρά θεμάτων που άπτονται στην αγορά ενέργειας ρυθμίζονται με τροπολογία που κατατέθηκε από τον υπουργό Περιβάλλοντος και Ενέργειας, Κωστής Χατζηδάκης στο νομοσχέδιο υπό τον τίτλο «Απελευθέρωση αγοράς ηλεκτρικής ενέργειας, εκσυγχρονισμός της ΔΕΗ , ιδιωτικοποίηση της ΔΕΠΑ και στήριξη των ΑΠΕ».</p>
      <p>Μεταξύ άλλων με τροπολογία ρυθμίζεται και το θέμα της τακτοποίησης των αυθαιρέτων, για τα οποία δίνεται παράταση έως τις 30 Ιουνίου.</p>
      <p>Αναλυτικά με την τροπολογία που κατατέθηκε:</p>
      <ul>
        <li>Δίνεται ολιγόμηνη παράταση για την τακτοποίηση όλων των αυθαιρέτων μέχρι τις 30 Ιουνίου του 2020. Ειδικά για τα κτίρια με πολύ σοβαρές αυθαιρεσίες, κατηγορίας 5, δεν θα δοθεί καμία άλλη παράταση, καθιστώντας την 30η Ιουνίου καταληκτική ημερομηνία τακτοποίησής τους. Οι πολύ σοβαρές αυθαιρεσίες αφορούν σε υπέρβαση τουλάχιστον κατά 40% στην κάλυψη και στη δόμηση ή καθ’ ύψος πάνω από 20%.</li>
        <li>Για τα υπόλοιπα ακίνητα με αυθαιρεσίες, μετά το πέρας της 30ης Ιουνίου, τίθεται σε λειτουργία η Ηλεκτρονική Ταυτότητα, η οποία και θα αποτελεί προϋπόθεση για τη διαδικασία ολοκλήρωσης της τακτοποίησης των αυθαιρέτων κατηγορίας από 1 έως 4. Οι ιδιοκτήτες τους δηλαδή, θα μπορούν να τα τακτοποιούν και μετά τις 30 Ιουνίου με καταληκτική ημερομηνία την 31η Δεκεμβρίου του 2025, καταβάλλοντας όμως προσαυξημένα ποσά τακτοποίησης κατά 20% για το πρώτο έτος καθυστέρησης και επιπλέον 5% για κάθε έναν χρόνο καθυστέρησης.</li>
        <li>Η τακτοποίηση θεωρείται ολοκληρωμένη μόνον όταν ο ιδιοκτήτης του ακινήτου έχει ολοκληρώσει την ηλεκτρονική ταυτότητα της ιδιοκτησίας του, δηλαδή η μη έκδοση της ηλεκτρονικής ταυτότητας θα ισοδυναμεί με μη τακτοποίηση της αυθαιρεσίας. Επομένως, για την μεταβίβαση του ακινήτου του, προϋπόθεση η τακτοποίηση και η έκδοση ηλεκτρονικής ταυτότητας.</li>
        <li>Για να διευκολυνθεί η έκδοση ηλεκτρονικής ταυτότητας για όσο το δυνατόν περισσότερες ιδιοκτησίες (διαμερίσματα, γραφεία κ.ο.κ), η ρύθμιση καθιερώνει και την ηλεκτρονική ταυτότητα για αυτοτελείς διηρημένες ιδιοκτησίες.</li>
        <li>Σε περιπτώσεις αυθαιρεσιών σε κοινόχρηστους χώρους οικοδομών διακρίνονται δύο περιπτώσεις:</li>
      </ul>
      <p>1) η περίπτωση ιδιοχρησίας της αυθαίρετης κατασκευής ή της αυθαίρετης αλλαγής χρήσης, όπου υπόχρεος για την τακτοποίηση και την καταβολή του ειδικού ενιαίου προστίμου είναι ο ιδιοκτήτης που ιδιοχρησιμοποιεί την αυθαίρετη κατασκευή και</p>
      <p>2) η περίπτωση όπου γίνεται κοινή χρήση του κοινόχρηστου χώρου, στον οποίον ευρίσκεται η αυθαίρετη κατασκευή ή αλλαγή χρήσης, η οποία θα ρυθμισθεί στο επόμενο διάστημα με υπουργική απόφαση.</p>
      <ul>
        <li>Καθορίζεται τι περιλαμβάνει η Ηλεκτρονική Ταυτότητα Αυτοτελούς Διηρημένης Ιδιοκτησίας.</li>
      </ul>
      <p>-Καθορίζεται τι περιλαμβάνει η Ηλεκτρονική Ταυτότητα Αυτοτελούς Διηρημένης Ιδιοκτησίας. Συγκεκριμένα περιλαμβάνει τα εξής:</p>
      <ol>
        <li>το στέλεχος της οικοδομικής άδειας του κτιρίου εντός του οποίου ευρίσκεται η διηρημένη ιδιοκτησία, με τις αναθεωρήσεις της,</li>
        <li>τα σχέδια που συνοδεύουν την οικοδομική άδεια,</li>
        <li>το πιστοποιητικό ενεργειακής απόδοσης της διηρημένης ιδιοκτησίας,</li>
        <li>το πιστοποιητικό ελέγχου κατασκευής, εφόσον έχει εκδοθεί,</li>
        <li>δηλώσεις υπαγωγής σε νόμους αναστολής επιβολής κυρώσεων επί αυθαιρέτων,</li>
        <li>τα σχέδια κατόψεων, τα οποία αποτυπώνουν τη διηρημένη ιδιοκτησία στην πραγματική της κατάσταση,</li>
        <li>το δελτίο δομικής τρωτότητας,</li>
        <li>τον πίνακα χιλιοστών και τη μελέτη κατανομής δαπανών του κτιρίου, εφ’ όσον απαιτούνται,</li>
        <li>το Πιστοποιητικό Πληρότητας της Ηλεκτρονικής Ταυτότητας της Αυτοτελούς Διηρημένης Ιδιοκτησίας.</li>
      </ol>
      <p>
        <b>Οι άλλες ρυθμίσεις</b>
      </p>
      <p>Με τροπολογία το υπουργείο Περιβάλλοντος ρυθμίζει και μια σειρά άλλων θεμάτων στην αγορά ενέργειας.</p>
      <p>Συγκεκριμένα:</p>
      <p>– Εισάγεται το πλαίσιο για την προτεραιότητα στην εξέταση αιτήσεων για προσφορά όρων σύνδεσης σταθμών ΑΠΕ και ΣΗΘΥΑ (Συμπαραγωγή Ηλεκτρισμού και Θερμότητας Υψηλής Απόδοσης), με στόχο την αντιμετώπιση των προβλημάτων που έχουν προκύψει το τελευταίο διάστημα. Ειδικότερα, το ισχύον θεσμικό πλαίσιο προβλέπει προτεραιότητα στην εξέταση αιτημάτων αδειοδότησης ή/και προσφοράς σύνδεσης σε διάφορες κατηγορίες έργων ΑΠΕ (όπως για παράδειγμα τις Ενεργειακές Κοινότητες, σε Στρατηγικές Επενδύσεις κλπ.). Το γεγονός αυτό, σε συνδυασμό με τον πολύ μεγάλο αριθμό αιτήσεων για αδειοδότηση ή/και όρους σύνδεσης που κατατίθενται στον ΔΕΔΔΗΕ έχουν δημιουργήσει προβλήματα στην ομαλή αδειοδοτική διαδικασία έργων που κρίνονται ιδιαίτερα σημαντικά, όπως –μεταξύ άλλων- έργα που σχετίζονται με τη διαχείριση απορριμμάτων εφαρμογή ενεργειακού συμψηφισμού από αυτοπαραγωγούς ή Ενεργειακές Κοινότητες. Στο πλαίσιο αυτό, κρίνεται σκόπιμο να οριστεί η προτεραιότητα με την οποία θα εξετάζονται οι αιτήσεις που υποβάλλονται αλλά και όσες θα βρίσκονται σε στάδιο αξιολόγησης κατά την έναρξη ισχύος της προτεραιότητας. Προς τούτο δίνεται νομοθετική εξουσιοδότηση για έκδοση Υπουργικής Απόφασης εντός διμήνου για τον επανακαθορισμό των προτεραιοτήτων σε ειδικές κατηγορίες σταθμών, συνεκτιμώντας όλες τις σχετικές παραμέτρους.</p>
      <p>– Προκειμένου να επιταχυνθεί η υλοποίηση σταθμών ΑΠΕ, για τη σύναψη Σύμβασης Λειτουργικής Ενίσχυσης με τον ΔΑΠΕΕΠ δεν θα αποτελεί πλέον προαπαιτούμενο η σύναψη σύμβασης με τον ΔΕΔΔΗΕ ή τον ΑΔΜΗΕ όπως ισχύει μέχρι τώρα, αλλά θα αρκεί η αποδοχή της οριστικής προσφοράς σύνδεσης. Και τούτο διότι έχει αποδειχθεί ότι η σύναψη των συμβάσεων σύνδεσης είναι χρονοβόρα και καθυστερεί αντίστοιχα και τη σύμβαση Λειτουργικής Ενίσχυσης, με αποτέλεσμα να καθυστερεί και η χρηματοδότηση και υλοποίηση του έργου από τον παραγωγό ΑΠΕ που έχει λάβει οριστική Προσφορά Σύνδεσης και έχει καταθέσει εγγυητική επιστολή.</p>
      <p>– Προστίθενται υποκατηγορίες σταθμών ΑΠΕ που προέκυψαν από την πρόσφατη νομοθεσία (ν. 4414/2016 και παρόν νομοσχέδιο) ως υπόχρεων για την καταβολή του Μεταβατικού Τέλους Ασφάλειας Εφοδιασμού (διακοψιμότητα), ώστε να εκδοθεί η Υπουργική Απόφαση με κατάλληλα διαφοροποιημένους συντελεστές , ανάλογα με τα χαρακτηριστικά του κάθε σταθμού και να είναι αναλογικές και δίκαιες οι χρεώσεις. Οι συντελεστές των νέων κατηγοριών τίθενται σε ισχύ από 1.1.2020.</p>
      <p>– Απλοποιείται η διαδικασία καθορισμού των εγγυήσεων που χρειάζεται να καταβάλουν οι προμηθευτές ηλεκτρικής ενέργειας προς τον ΔΕΔΔΗΕ και τον ΔΑΠΕΕΠ, καθώς μένει μόνο το στάδιο της απόφασης του ΥΠΕΝ για το είδος, τον ύψος και τον τρόπο παροχής των εγγυήσεων και δεν απαιτείται πλέον η γνώμη της ΡΑΕ.</p>
      <p>– Προκειμένου να βελτιωθεί η διαδικασία εκκαθάρισης των συναλλαγών των συμμετεχόντων στην αγορά ηλεκτρικής ενέργειας και φυσικού αερίου με τους Διαχειριστές των Συστημάτων Μεταφοράς και Δικτύου Διανομής (ΑΔΜΗΕ, ΔΕΔΔΗΕ, ΔΕΣΦΑ) και με τον Διαχειριστή ΑΠΕ και Εγγυήσεων Προέλευσης (ΔΑΠΕΕΠ) δίνεται η δυνατότητα στους Διαχειριστές να συμψηφίζουν απαιτήσεις που αφορούν τον ίδιο υπόχρεο/δικαιούχο. Παρέχεται εξουσιοδότηση στον Υπουργό Περιβάλλοντος και Ενέργειας για την έκδοση απόφασης, με την οποία καθορίζονται οι όροι και προϋποθέσεις, η διαδικασία και ο χρόνος συμψηφισμού των απαιτήσεων.</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/asfalistika/syntaxi-express-gia-50-000-dimosioys-ypalliloys-ti-prepei-na-kanoyn-ton-epomeno-mina/"/>
        <a href="https://www.aftodioikisi.gr/ipourgeia/opeka-epidoma-paidioy-pote-tha-fanoyn-stis-trapezes-ta-chrimata/"/>
        <a href="https://www.aftodioikisi.gr/ipourgeia/dimosio-poioi-ypalliloi-tha-metakinithoyn-stoys-ota-amp-pote/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/koinonia/aade-apeytheias-prosvasi-se-lixiarchikes-praxeis-gennisis-gamoy-thanatoy-amp-pistopoiitika-oikogeneiakis-katastasis/"/>
        <a href="https://www.aftodioikisi.gr/proslipseis/ypes-proslipseis-2020-eidiki-egkyklios-gia-toys-ota/"/>
        <a href="https://www.aftodioikisi.gr/ergasiaka-ypallilwn-ota/oaed-neo-koinofeles-programma-pote-xekinoyn-oi-aitiseis-gia-35-000-theseis-eidikotites-amp-dikaiologitika/"/>
      </related>
    </article>
  </body>
</html>