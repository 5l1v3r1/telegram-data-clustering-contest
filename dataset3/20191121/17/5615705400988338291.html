<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204749-andrij-bulah-pokinuv-posadu-keruyuchogo-partnera-u-delojt-ukrayina"/>
    <meta property="og:site_name" content="Mind UA"/>
    <meta property="article:published_time" content="2019-11-21T17:51:00+00:00"/>
    <meta property="og:title" content="Андрій Булах покинув посаду керуючого партнера у «Делойт Україна»"/>
    <meta property="og:description" content="Новим керуючим партнером став Сергій Кулик"/>
  </head>
  <body>
    <article>
      <h1>Андрій Булах покинув посаду керуючого партнера у «Делойт Україна»</h1>
      <h2>Новим керуючим партнером став Сергій Кулик</h2>
      <address>
        <time datetime="2019-11-21T17:51:00+00:00">21 Nov 2019, 17:51</time>
      </address>
      <p>Андрій Булах покинув посаду керуючого партнера у «Делойт Україна», замість цього призначено Сергія Кулика. Про це йдеться у прес-релізі компанії.</p>
      <p>Новий керуючий партнер зазначив, що продовжить підтримувати інноваційний курс і зростання бізнесу компанії, а також триматиме вектор на вплив, що має значення – making impact that matters.</p>
      <p>Наразі Кулик є керівником департаменту аудиторських послуг та входить до складу управлінського комітету «Делойт» в Україні. Кулик має майже 20 років досвіду як аудиту міжнародних, великих державних і приватних компаній із різних галузей, так і надання консультаційних послуг щодо впровадження систем внутрішнього контролю та фінансового звітування.</p>
      <p>Андрій Булах залишить компанію наприкінці грудня 2019 року, після 5 років на посаді керуючого партнера та 17 років роботи у компанії, щоб реалізувати свій досвід в українському бізнесі, йдеться у релізі. </p>
      <p>«Після успішної трансформації «Делойт» в Україні у більш гнучку та інноваційну організацію, я відчуваю готовність компанії перейти до реалізації наступного етапу стратегії її розвитку. Впевнений у новому керівництві та сильній партнерсько-директорській команді «Делойт», здатній втілити цю стратегію в життя, я приймаю нові виклики і готовий до наступного етапу в своїй кар’єрі. Після 17 років у міжнародній компанії настав час реалізувати весь свій трансформаційний досвід в українському бізнесі», – коментує Булах.</p>
      <p>Нагадаємо: рада Нацбанку <a href="https://mind.ua/news/20190097-rada-nbu-viznachila-auditora-richnoyi-konsolidovanoyi-zvitnosti-centrobanku-za-2018-rik">призначила</a> ПрАТ «Делойт енд Туш ЮСК» аудитором річної консолідованої звітності центробанку за 2018 рік.</p>
      <related>
        <h4>Також читайте</h4>
        <a href="https://mind.ua/news/20204780-kabmin-zvilnim-kerivnika-derzhenergoefektivnosti-sergiya-savchuka"/>
        <a href="https://mind.ua/news/20204748-najem-stav-zastupnikom-gendirektora-v-ukroboronpromi"/>
        <a href="https://mind.ua/news/20204706-uryad-uhvaliv-nizku-kadrovih-rishen"/>
      </related>
    </article>
  </body>
</html>