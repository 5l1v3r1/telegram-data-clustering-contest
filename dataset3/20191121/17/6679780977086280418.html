<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/1311-uj-munkahely-letesult-nagykurtosi-jarasban"/>
    <meta property="og:site_name" content="Paraméter"/>
    <meta property="article:published_time" content="2019-11-21T17:03:00+00:00"/>
    <meta property="og:title" content="1311 új munkahely létesült a Nagykürtösi járásban"/>
    <meta property="og:description" content="Az elmúlt három évben összesen 1311 új munkahelyet sikerült létesíteni a Nagykürtösi járásban, közölték a kormány tagjai a tótgyarmati kihelyezett ülés után. Az eredeti terv 822 új munkahely teremtésével számolt."/>
  </head>
  <body>
    <article>
      <h1>1311 új munkahely létesült a Nagykürtösi járásban</h1>
      <h2>Az elmúlt három évben összesen 1311 új munkahelyet sikerült létesíteni a Nagykürtösi járásban, közölték a kormány tagjai a tótgyarmati kihelyezett ülés után. Az eredeti terv 822 új munkahely teremtésével számolt.</h2>
      <address>
        <time datetime="2019-11-21T17:03:00+00:00">21 Nov 2019, 17:03</time>
      </address>
      <p>„A Nagykürtösi járás története rendkívül pozitív. Amikor három éve elfogadtuk a járás fejlesztését célzó cselekvési tervet, a munkanélküliségi ráta 14,4 százalékos volt. A tervben az szerepelt, hogy 2020-ig 10,6 százalékra kell csökkenteni a rátát. Ehhez képest mostanra sikerült elérni az 5,7 százalékos szintet” – mutatott rá Richard Raši (Smer-SD), a beruházásokért és digitalizálásért felelős miniszterelnök-helyettes. Hozzátette: míg az elmúlt évben országosan 0,3%-kal, addig a Nagykürtösi járásban 2%-kal csökkent a munkanélküliség.</p>
      <blockquote>Ján Richter (Smer-SD) munkaügyi miniszter szerint a járásban a munkanélküliségi ráta már alig tér el az országos átlagtól. Az utóbbi években 3300-ról 639-re esett vissza a tartósan munkanélküliek száma. A rendszeres szociális segélyben részesülő személyek száma 2016-ban még 1634 fő volt, ma már csak 968.</blockquote>
      <p>A miniszter meggyőződése, hogy a járás kilátásai a munkahelyteremtést illetően rendkívül kedvezőek. „A Fysam Auto például jelenleg nagyjából 100 embert alkalmaz, de a következő két-három évben akár 800 munkahely is létesülhet itt, ami nagyon sokat jelent egy ilyen járásnak. A Mata Automotive becslése szerint 160-200 fővel gyarapodhat az alkalmazottai száma” – közölte Richter, aki azt is elképzelhetőnek tartja, hogy a szakképzettséget igénylő állások egy részét vendégmunkásokkal fogják betölteni.</p>
      <blockquote>A járási munkaügyi hivatal jelenleg 1646 munkanélkülit tart nyilván, közülük 512-nek nincsen semmilyen végzettsége vagy csak alapfokú végzettsége van. Mintegy ezren középfokú, százan pedig felsőfokú végzettséggel rendelkeznek. A hivatal jelenleg 221 betölthető álláshelyet kínál.</blockquote>
      <p>Dalibor Surkoš, Nagykürtös polgármestere szerint a járás jelenlegi kedvező helyzete részben a cselekvési tervnek, részben a szlovákiai és európai gazdaság fellendülésének, részben pedig az autóipari cégek megjelenésének köszönhető. Hozzátette: a gazdasági helyzet javulása érződik a nagykürtösi ingatlanárakon is, amelyek az utóbbi időben jelentősen megnőttek. A polgármester reméli, hogy fokozatosan a bérek is emelkedni fognak.</p>
      <p>TASR</p>
    </article>
  </body>
</html>