<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Rzecz-o-historii/311219957-Pokojowa-inwazja-Wilsona.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-21T17:00:00+00:00"/>
    <meta property="og:title" content="Pokojowa inwazja Wilsona"/>
    <meta property="og:description" content="Któż, jak nie historia, dopisuje zdarzeniom najbardziej przewrotne puenty?"/>
  </head>
  <body>
    <article>
      <h1>Pokojowa inwazja Wilsona</h1>
      <address><time datetime="2019-11-21T17:00:00+00:00">21 Nov 2019, 17:00</time> by <a rel="author">Piotr Bożejewicz</a></address>
      <p>
        <b>Któż, jak nie historia, dopisuje zdarzeniom najbardziej przewrotne puenty?</b>
      </p>
      <p>Kiedy w 1908 r. Niemcy zwodowali w Szczecinie swój największy, a trzeci względem wielkości transatlantyk świata, postanowili przypodobać się Ameryce, chrzcząc statek imieniem George'a Washingtona. Tym samym mimowolnie oszczędzili farbę i czas amerykańskiej marynarce wojennej, która w 1917 r. zarekwirowała liniowiec.</p>
      <p>Pod nową banderą, lecz tą samą nazwą, "USS Washington" przewiózł do Francji prawie 50 tys. żołnierzy, ale większego zaszczytu doczekał po wojnie, stając się najważniejszym okrętem Ameryki, a może i świata. Gdy Wilson wybierał się do Paryża, tylko niemiecki transatlantyk zapewniał prezydentowi prędką i luksusową podróż przez Atlantyk.</p>
      <p>Zwyczajna w czasach Air Force One, w 1918 r. wizyta na światowej konferencji była odważną ekstrawagancją Wilsona. W każdym innym państwie – zwłaszcza jeśli miało mocarstwowe ambicje – udział przywódcy w wydarzeniu tej rangi byłby pożądany i oczywisty. Wszakże nie w Ameryce, która była niemal osobną planetą.</p>
      <p>Przez całą historię Stanów Zjednoczonych żaden z 27 poprzedników Wilsona nawet na dzień nie opuścił kraju w trakcie urzędowania, a co więcej, nadal nie widziano takiej potrzeby. Nie tylko zdaniem opozycji w Kongresie wyjazd zagrażał bezpieczeństwu narodowemu, ale wręcz naruszał konstytucję.</p>
      <p>Wszakże trwając w izolacjonistycznej tradycji, Waszyngton nie mógł wyjść z roli zapadłej politycznej prowincji – nawet gdy jego potęgi nie dało się ignorować. Jadąc do Paryża, Wilson wprowadzał Amerykę na scenę globalnej dyplomacji – i to w głównej roli. Wszak do jego planu pokojowego odwoływali się wszyscy: od nowych państw, rosnących jak grzyby po deszczu na wschodzie Europy, po pokonane Niemcy i Austrię. Francusko-brytyjski sceptycyzm wobec 14 punktów łagodziło 11 mld dolarów, które oba mocarstwa pożyczyły od amerykańskiego rządu i banków.</p>
      <p>Tylko wyjadacze z londyńskiego Foreign Office drwili na stronie, że prezydent jest podekscytowany, jak dorastająca panienka przed pierwszym balem. I rzeczywiście, Wilson miał bizantyjskie entrée, dopływając do Brestu w eskorcie 38 okrętów wojennych.</p>
      <p>Jednak mówiąc o znaczeniu Wilsona, mało kto wspomina prawdziwe powody, dla których fatygował się do Europy. Po prostu nikt nie chciał, ani nie mógł go wyręczyć z prostej przyczyny – tak naprawdę 14 punktów nie było doktryną polityczną Stanów Zjednoczonych, ale osobistą idée fixe Wilsona. Cały ten plan, łącznie z wyjazdem do Francji, Ameryka uważała za objaw wybujałej megalomanii.</p>
      <p>Wilson nie przekonał do projektu nawet własnego zaplecza i, prawdę mówiąc, niezbyt o to zabiegał. Mimo demokratycznej retoryki miał naturę despoty i dyktatorskie zapędy, czym zraził swoją administrację. Gdy płynął do Francji, ufał już tylko garstce pięciu osób, wliczając w to nową żonę i nauczyciela protokolarnych manier. Także sekretarz stanu jechał na konferencję tylko pro forma – jako posiadacz rządowego podpisu.</p>
      <p>Jak dalece prezydent terroryzował otoczenie, świadczy przemówienie radiowe, które wygłosił z pokładu „Washingtona" do amerykańskich żołnierzy we Francji. Nikt go nie słyszał z głośników, bo stał zbyt daleko od mikrofonu, ale oficjele i technicy byli zbyt zastraszeni, by mu zwrócić uwagę.</p>
      <p>Nie łatwiej było zagranicznym uczestnikom konferencji w Paryżu, próbującym wydusić z Wilsona definicje sformułowań z jego 14 punktów, a on sam chyba nie wszystko rozumiał. Zwłaszcza „samostanowienie" ładnie brzmiało, ale im mocniej żądano uściśleń, w tym większą ogólność uciekał prezydent. Tylko w wypadku Polski wprost była mowa o niepodległości, dlatego gubiono się w domysłach, czy „samostanowienie" dotyczy także Niemców w Czechach lub Węgrów w Siedmiogrodzie i Słowacji. Zwłaszcza że w prezydenckiej praktyce Wilson niezbyt respektował niezawisłość narodów. W liczbie zagranicznych interwencji wojskowych pobił nawet Theo Roosevelta i sprzeciwiał się niepodległości Irlandii.</p>
      <p>Ostatecznie Wilson spędził w Europie pół roku, tak dalece zajęty przekonywaniem świata, że zapomniał przekonać własny naród. Prezydenckie idee stały się tak niepokojące, że w odpowiedzi na Ligę Narodów powstała Liga na rzecz Niepodległości Ameryki. Po załamaniu produkcji wojskowej i puszczonej na żywioł demobilizacji milionów żołnierzy Stany Zjednoczone nie chciały już słuchać Wilsona. Prezydent USA dostał pokojowego Nobla za projekt, w którym Ameryka nie wzięła udziału, a wskutek jego Pax Americana USS „George Washington" zdążył wziąć udział w jeszcze jednej wojnie światowej.</p>
    </article>
  </body>
</html>