<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%ce%b5%cf%81%ce%ac%cf%83%cf%84%ce%b9%ce%bf-%cf%83%cf%87%ce%ad%ce%b4%ce%b9%ce%bf-%cf%84%ce%b7%cf%82-%ce%ba%cf%85%ce%b2%ce%ad%ce%bd%ce%b7%cf%83%ce%b7%cf%82-%ce%b3%ce%b9%ce%b1-%cf%84%ce%bf-%ce%bc.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T17:16:06+00:00"/>
    <meta property="og:title" content="Τεράστιο σχέδιο της κυβένησης για το μεταναστευτικό: Μεταφορά μεταναστών στο ερημονήσι Λέβιθα; Ο χάρτης Στεφανή που πυροδότησε τα σενάρια"/>
    <meta property="og:description" content="Πληθύνονται συνεχώς τα σενάρια για δημιουργία κέντρου φιλοξενίας μεταναστών στο ερημονήσι Λέβιθα, όπου και σε χάρτη του ΥΦΕΘΑ φάνηκε η κάτοψη κλειστού κέντρου που προγραμματίζει να δημιουργήσει η κυβέρνηση. Σε περίπτωση υλοποίησης ενός τέτοιου έργου πρόκειται να ενισχύσει την εσωτερική ασφάλεια και να μειώσει τις απειλές προς την ελληνική κοινωνία, δημιουργώντας παράλληλα ανθρώπινες συνθήκες στις δομές φιλοξενίας προσφύγων και μεταναστών."/>
  </head>
  <body>
    <article>
      <h1>Τεράστιο σχέδιο της κυβένησης για το μεταναστευτικό: Μεταφορά μεταναστών στο ερημονήσι Λέβιθα; Ο χάρτης Στεφανή που πυροδότησε τα σενάρια</h1>
      <address>
        <time datetime="2019-11-21T17:16:06+00:00">21 Nov 2019, 17:16</time>
      </address>
      <p>
        <b>Πληθύνονται συνεχώς τα σενάρια για δημιουργία κέντρου φιλοξενίας μεταναστών στο ερημονήσι Λέβιθα, όπου και σε χάρτη του ΥΦΕΘΑ φάνηκε η κάτοψη κλειστού κέντρου που προγραμματίζει να δημιουργήσει η κυβέρνηση. Σε περίπτωση υλοποίησης ενός τέτοιου έργου πρόκειται να ενισχύσει την εσωτερική ασφάλεια και να μειώσει τις απειλές προς την ελληνική κοινωνία, δημιουργώντας παράλληλα ανθρώπινες συνθήκες στις δομές φιλοξενίας προσφύγων και μεταναστών.</b>
      </p>
      <p>
        <b>Η μεταφορά μεταναστών σε μια τέτοια τοποθεσία αποτελεί μια θετική εξέλιξη, αν τελικά υλοποιηθεί και δεν αποδειχθεί κυβερνητική αμέλεια, καθώς οι δομές που φτιαχτούν θα μπορούν να φιλοξενήσουν σημαντικό αριθμό ατόμων, ενώ παράλληλα θα επιτρέψουν στους μετανάστες να διατηρήσουν ανενόχλητοι τις συνήθειές τους χωρίς παρεμβολές στην ελληνική καθημερινότητα.</b>
      </p>
      <p>Σύμφωνα με όσα αναφέρει το <a href="https://www.ethnos.gr/ellada/73395_metanastes-sto-erimonisi-lebitha-askiseis-epi-hartoy-i-eikona-apo-mellon?utm_source=push&amp;utm_medium=os">Ethnos.gr,</a> το ερημονήσι Λέβιθα ενδέχεται να αποτελέσει ένα τεράστιο κέντρο φιλοξενίας μεταναστών, γεγονός που θα αποσυμφορήσει τα νησιά που αφυκτιούν από το 2015 και θα αποτρέψει τη δημιουργία της ίδιας κατάστασης στην ενδοχώρα.</p>
      <p>
        <b>Ασκήσεις επί χάρτου ή δεύτερες σκέψεις; Η κάτοψη του κλειστού προαναχωρησιακού κέντρου που παρουσίασε την Τετάρτη ο υφυπουργός Εθνικής Άμυνας και συντονιστής για το προσφυγικό – μεταναστευτικό, Αλκιβιάδης Στεφανής, έχει σχεδιαστεί πάνω στο έρημο νησί Λέβιθα, στο Κεντρικό Αιγαίο, γεγονός που γεννά ερωτηματικά αναφορικά με τις πιθανές προθέσεις των αρμόδιων κυβερνητικών παραγόντων στο επόμενο στάδιο του σχεδιασμού.</b>
      </p>
      <p>Σε άρθρο του, με τίτλο «Σαρώστε τους κάτω από το χαλί», ο ευρωβουλευτής του ΣΥΡΙΖΑ, Κώστας Αρβανίτης, διατυπώνει την εκτίμηση πως τα κυβερνητικά στελέχη πιθανόν να είχαν την πρόθεση να το ανακοινώσουν σε ύστερο χρόνο, αλλά «τους ξέφυγε».</p>
      <p>«Ατυχής διαρροή; Δοκιμαστική πρόβα τζενεράλε; Τροχειοδεικτικά πυρά; Ας μην περιμένουμε την απάντηση (που έχει ήδη, έτσι κι αλλιώς, αργήσει)», αναφέρει ο κ. Αρβανίτης, ο οποίος έκανε και σχετική επείγουσα παρέμβαση στην Επιτροπή Πολιτικών Ελευθεριών, Δικαιοσύνης και Εσωτερικών Υποθέσεων (LIBE) του Ευρωπαϊκού Κοινοβουλίου.</p>
      <p>
        <b>Το νησί Λέβιθα βρίσκεται στο κέντρο του Αιγαίου Πελάγους, μεταξύ Αμοργού, Λέρου και Πάτμου, σε στρατηγικά κρίσιμο σημείο αναφορικά με την οριοθέτηση υφαλοκρηπίδας και ΑΟΖ. Κατοικείται μόνιμα από την οικογένεια Καμπόσου, η οποία υποστηρίζει πως έχει τις «ρίζες» της στο νησί από το 1820, και διατηρεί εκεί κτηνοτροφική μονάδα.</b>
      </p>
      <p>«Μόνο ένα μήνα το βαρύ χειμώνα φεύγουμε και πηγαίνουμε στην Πάτμο. Όλο τον υπόλοιπο χρόνο είμαστε εδώ και ασχολούμαστε με τα ζώα μας και τη γη μας», είπε στο ethnos.gr η κ.Ειρήνη Καμπόσου, η οποία περίμενε τον έναν από τους γιους της που είχε πάει με το καϊκι στη Πάτμο για προμήθειες. Η ίδια δεν γνωρίζει τίποτα για πιθανή δημιουργία κέντρου προσφύγων στο νησί, ενώ αντιτίθεται σθεναρά σε επένδυση που βρίσκεται στα «σκαριά» για την εγκατάσταση αιολικού πάρκου.</p>
      <p>
        <b>Πλήρη άγνοια δηλώνει και ο Μιχάλης Κόλλιας, δήμαρχος Λέρου, στα διοικητικά όρια του οποίου ανήκει η Λέβιθα. Ο ίδιος θεωρεί πως είναι πολύ δύσκολο ως αδύνατο να στηθεί τέτοια υποδομή στο νησί, το οποίο δεν έχει νερό, ούτε ηλεκτρικό. Μια μικρή μονάδα εξασφαλίζει ρεύμα για τις ανάγκες της μοναδικής οικογένειας και μιας μικρής ταβέρνας που λειτουργεί το καλοκαίρι για τους επισκέπτες του νησιού, ενώ τις ανάγκες ύδρευσης καλύπτει μια δεξαμενή, που γεμίζει με υδροφόρα δύο φορές το χρόνο.</b>
      </p>
      <p>«Δεν υπάρχει ούτε λιμάνι, μόνο ένα μικρό αλιευτικό για καϊκια. Πώς θα μεταφέρονται οι μετανάστες; Δεν έχω ακούσει τίποτα σχετικό, αλλά μου φαίνεται πολύ δύσκολο να γίνει εκεί κάτι τέτοιο», ανέφερε ο κ.Κόλλιας.</p>
      <figure>
        <img src="https://www.pentapostagma.gr/wp-content/uploads/2019/11/28795776_1422244027880709_5697302597348284878_n.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/28795200_1607608809329282_4770139319280294488_n.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/28616775_10211321455647667_6239842340764777134_o.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/266216_2010744356477_8073483_o.jpg"/>
      </figure>
    </article>
  </body>
</html>