<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/health/bolestta-a-ne-sistemata-e-ubila-3-godishniya-aleks-uveri-d-r-elena-georgieva.html"/>
    <meta property="og:site_name" content="News.bg"/>
    <meta property="article:published_time" content="2019-11-21T17:27:31+00:00"/>
    <meta property="og:title" content="Болестта, а не системата, е убила 3-годишния Алекс, увери д-р Елена Георгиева"/>
    <meta property="og:description" content="Детето е починало от двустранна хеморагична пневмония"/>
  </head>
  <body>
    <article>
      <h1>Болестта, а не системата, е убила 3-годишния Алекс, увери д-р Елена Георгиева</h1>
      <address>
        <time datetime="2019-11-21T17:27:31+00:00">21 Nov 2019, 17:27</time>
      </address>
      <p><b>Не системата уби 3-годишния Александър, а заболяването</b>. Това заяви пред bTV педиатърът д-р Елена Георгиева, която се оказа в центъра на големия скандал, разразил се след смъртта на детето.</p>
      <p>Резултатите от аутопсията показаха, че детето е починало от двустранна хеморагична пневмония.</p>
      <p>"Хеморагичната пневмония е ангажиране постепенно на цялата дихателна система. <b>Увреждане на дихателните пътища, увреждане на дихателната повърхност на белия дроб, което се развива в рамките на часове</b>. Едновременно с това има увреждане и на съдовете - с по-малки или по-големи кръвоизливи", обясни д-р Георгиева.</p>
      <p>При хеморагичната пневмония се нарушават дихателните функции на белия дроб, независимо дали детето е интубирано или не. "Какво означава <b>двустранни надбъбречни кръвоизливи - в един момент организмът губи каквато и да е възможност за собствена защита</b>", обясни Георгиева, която има 36-годишен опит като педиатър.</p>
      <p>Д-р Георгиева настоя, че се е з<b>апознала със състоянието на детето 30 минути преди то да постъпи в клиниката, като по разказа ѝ първоначално състоянието</b> <b>на пациента не е било за интензивно</b> лечение.</p>
      <p>"<b>Съобразила съм направеното в този момент, преценила съм че той е за болнично лечение, организирала съм приемането му в нашата болница по причина</b>, че родителите не желаеха да отидат на друго място", каза още д-р Георгиева.</p>
      <p>Състоянието на детето се влошило в следващите часове. Лекарски екип от петима специалисти е успял да го стабилизира, за да може той да бъде транспортиран в "Пирогов".</p>
      <p>"<b>Има заболявания, които за съжаление не могат да бъдат повлияни</b>", каза д-р Георгиева. По думите й от петимата лекари, които с се борили за живота на 3-годишното дете, единствено тя е поставена под прожекторите на публичното внимание. </p>
      <p>Припомняме, че по <a href="https://news.bg/politics/borisov-poiska-ostavkite-na-direktorite-na-lozenets-pirogov-i-pediatriyata.html"><b>разпореждане на премиера Бойко Борисов</b></a>, шефовете на трите болници с отношение към случая със смъртта на 3-годишното момченце <b><a href="https://news.bg/politics/kiril-ananiev-vremenno-otstrani-direktorite-na-tri-bolnitsi.html">бяха временно отстранени.</a></b></p>
      <p>По информация на bTV,<b> <a href="https://news.bg/crime/pnevmoniya-prichinila-smartta-na-3-godishnoto-dete-ot-sofiya.html">резултатите от аутопсията на детето</a> </b>показвали, че пневмония е причината за смъртта на детето. Вчера резултатите от проверката в трите болници <b><a href="https://news.bg/society/proverkata-v-trite-stolichni-bolnitsi-potvardi-prichinata-za-smartta-na-3-godishnoto-dete.html">потвърди причината за смъртта на детето.</a></b></p>
      <p>Миналата седмица стана ясно, че<b> <a href="https://news.bg/crime/proveryavat-tri-stolichni-bolnitsi-zaradi-pochinalo-3-godishno-dete.html">здравният министър Кирил Ананиев</a> </b>е назначил проверка в три столични болници заради починалото 3-годишно дете.</p>
      <p>"Г-н Борисов търси възмездие. Аз бих казала - ние живеем в правова държава и аз разчитам на справедливост", добави педиатърът.</p>
      <p>В момента д-р Елена Георгиева е в неплатен отпуск, защото я посъветвали да не бъде в болницата в този момент.</p>
      <p>Д-р Георгиева смята, че случаят е <b>повод </b><b>в обществото да се проведат тежки, но необходими разговори</b>. Според нея, преди да се развие демографската криза в България, се развива криза в здравеопазването и това е една от причините, поради които се нарушават взаимовръзките между отделните звена.</p>
      <p>"Хората, когато търсят помощ, остават с впечатлението че не са обгрижени и че са неразбрани. И ние оставаме виновните, които трябва да се обясняваме в един момент", каза медикът.</p>
    </article>
  </body>
</html>