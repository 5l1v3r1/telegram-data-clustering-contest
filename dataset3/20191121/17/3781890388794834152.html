<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742776"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T17:15:00+00:00"/>
    <meta property="og:title" content="สาวใกล้หมดประจำเดือนเซ็ง ไม่อยากร่วมรักจะแก้อย่างไร"/>
    <meta property="og:description" content="สาวใหญ่วัยใกล้หมดประจำเดือนสุดเซ็ง สามีเป็นมีความต้องการทางเพศสูง ช่วงแรกก็สนองตอบความต้องการของสามีได้ แต่ช่วงหลังไม่ค่อยสบายตัวเดี๋ยวร้อน เดี๋ยวหนาว ส่งผลให้ไม่มีอารมณ์ทางเพศอาการลักษณะนี้จะมียาอะไรช่วยรักษาได้บ้าง"/>
  </head>
  <body>
    <article>
      <h1>สาวใกล้หมดประจำเดือนเซ็ง ไม่อยากร่วมรักจะแก้อย่างไร</h1>
      <address>
        <time datetime="2019-11-21T17:15:00+00:00">21 Nov 2019, 17:15</time>
      </address>
      <figure>
        <img src="https://www.dailynews.co.th/admin/upload/20191121/news_LjnSBNeowX132951_533.jpg?v=20191122046"/>
      </figure>
      <p>
        <b>สาวใหญ่วัยใกล้หมดประจำเดือนสุดเซ็ง สามีเป็นมีความต้องการทางเพศสูง ช่วงแรกก็สนองตอบความต้องการของสามีได้ แต่ช่วงหลังไม่ค่อยสบายตัวเดี๋ยวร้อน เดี๋ยวหนาว ส่งผลให้ไม่มีอารมณ์ทางเพศอาการลักษณะนี้จะมียาอะไรช่วยรักษาได้บ้าง</b>
      </p>
      <p><b>เรียน คุณหมอ ดร</b><b>.</b><b>โอ สุขุมวิท </b><b>51 </b><b>ที่</b><b>เคารพค่ะ</b><br/><br/>ดิฉันอายุ 58 ปี ร่างกายแข็งแรงเป็นปกติทุกอย่าง ไม่มีโรคประจำตัว ส่วนสามีอายุ 65 ปี สามีของดิฉันเป็นคนที่มีความต้องการทางเพศค่อนข้างสูง มักจะมีเพศสัมพันธ์บ่อยมาก อาทิตย์หนึ่งประมาณ 4-5 ครั้งได้ บางคืนก็ 1-2 หน ส่วนดิฉันเองช่วงแรกก็สนองตอบความต้องการของสามีได้อยู่ แต่ช่วง 6-7 เดือน เป็นช่วงที่ประจำเดือนมากะปริดกะปรอย บางเดือนก็ไม่มา บางเดือนก็มา ทำให้ไม่ค่อยสบายตัวเท่าที่ควร เดี๋ยวร้อน เดี๋ยวหนาว ส่งผลให้ดิฉันไม่มีอารมณ์ทางเพศร่วมกับสามี ร่วมเพศก็ไม่มีความสุขไม่ถึงจุดสุดยอดเลย อาการลักษณะนี้จะมียาอะไรช่วยรักษาได้บ้างไหมคะ ช่วงหลังมานี้ดิฉันไม่อยากร่วมเพศกับสามีเลยแต่ไม่รู้จะบอกยังไง ถ้าสามีรู้ก็กลัวจะไปมีหญิงอื่นนอกบ้าน จึงอยากได้คำแนะนำจากคุณหมอค่ะ<br/><br/>ด้วยความเคารพ ค่ะ<br/><br/><i><b>บัว </b></i><i><b>58</b></i><br/><br/><b>ตอบ บัว </b><b>58</b><br/><br/>อาการของหญิงวัย 58 ปี นี้เรียกว่าภาวะก่อนหมดประจำเดือนช่วงเวลาก่อนเข้าสู่วัยหมดประจำเดือน ร่างกายในช่วงนี้เริ่มสร้างฮอร์โมนบางชนิด อาการส่วนใหญ่ของภาวะหมดประจำเดือนคล้ายกับอาการก่อนมีประจำเดือน (PMS) เช่น โกรธ วิตกกังวล ปวดหลัง ท้องอืด อารมณ์แปรปรวน ความคิดสับสน ไม่มีความต้องการทางเพศ และฉุนเฉียว ซึ่งมีฮอร์โมน 3 กลุ่มใหญ่ ๆ ในร่างกาย ทำให้เกิดอาการของภาวะก่อนหมดประจำเดือน ฮอร์โมนที่เกี่ยวข้องกับน้ำตาลในเลือด ได้แก่ อินซูลินและกลูคากอน ฮอร์โมนจากต่อมหมวกไต ได้แก่ ฮอร์โมนเพศ เช่น เอสโตรเจน โปรเจนเตอโรน และเทสโทสเตอโรน และ ฮอร์โมนที่เกี่ยวกับความเครียด (คอร์ติซอล และ ACTH) ฮอร์โมนจากรังไข่ ได้แก่ ฮอร์โมนเพศ เช่น เอสโตรเจน โปรเจนเตอโรน และเทสโทสเตอโรน ผู้หญิงส่วนใหญ่สามารถรักษาระดับฮอร์โมนที่เกี่ยวกับความเครียดและฮอร์โมนที่เกี่ยวกับน้ำตาลในเลือดให้อยู่ในภาวะสมดุลไว้ได้ แต่ฮอร์โมนเพศจะไม่สามารถควบคุมได้ส่งผลต่อการมีเพศสัมพันธ์กับคู่รักเกี่ยวกับอารมณ์ทางเพศและการตอนสนองที่ลดลง<br/><br/>จากการศึกษาพบว่าในช่องคลอดของผู้หญิงจะมีรีเซพเตอร์ (ตัวรับ) แอนโดรเจน(เออาร์) ซึ่งกระจายและอยู่อย่างหนาแน่นแตกต่างกันตามอายุของผู้หญิงและรอบประจำเดือน เมื่อมีอายุมากขึ้นโดยเฉพาะในกลุ่มหญิงก่อนหมดประจำเดือน และกลุ่มหญิงวัยทอง จะรีเซพเตอร์ (ตัวรับ) ลดลงทำให้การรับความรู้สึกที่อวัยวะเพศบริเวณช่องคลอดความต้องการทางเพศ การถึงจุดสุดยอดน้อยลง แม้ว่าจะได้รับการเสริมฮอร์โมนเพศหญิงเอสโตรเจนทดแทนก็ไม่สามารถทำให้ฟื้นอาการได้ดีดังเดิม ปัจจุบันได้มีการศึกษาโดยการใช้ฮอร์โมนเพศชายเทสโทสเตอโรนทดแทนในกลุ่มหญิงดังกล่าวพบว่าช่องคลอดสามารถแสดงโปรตีนเออาร์เพิ่มขึ้นจากการได้ฮอร์โมนชนิดนี้ทดแทนทำให้ผู้หญิงมีความต้องการทางเพศดีขึ้น และอวัยวะเพศตอบสนองกับอารมณ์เพศได้ดีขึ้น ซึ่งเป็นอีกหนึ่งแนวทางในการฟื้นฟูสมรรถภาพทางเพศในหญิงกลุ่มก่อนและหลังหมดประจำเดือน อย่างไรก็ดีเมื่ออายุมากกว่า 35 ปี ควรได้รับการตรวจร่างกายจากแพทย์อย่างน้อยปีละครั้งซึ่งหากพบสิ่งผิดปกติจะได้แก้ไขทันการ เรื่องเพศสัมพันธ์เป็นเรื่องสำคัญของชีวิตคู่ ฝ่ายชายมีความต้องการสูง ฝ่ายหญิงก็ต้องรับรักษาปัญหาประจำเดือนกะปริดกะปรอยร่างกายจะได้ตอบสนองฝ่ายชายได้.<br/><br/>--------------------------------<br/>ดร.โอ สุขุมวิท51.</p>
    </article>
  </body>
</html>