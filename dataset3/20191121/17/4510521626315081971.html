<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/eveniment/dosarul-10-august-inventat-jandarmeria-o-lovitura-stat-interveni-violent-1_5dd6ad435163ec4271427ede/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T17:29:50+00:00"/>
    <meta property="og:title" content="Dosarul 10 august: cum a inventat Jandarmeria „o lovitură de stat“ pentru a interveni violent"/>
    <meta property="og:description" content="Intervenţia violentă a forţelor de ordine la mitingul din 10 august a fost justificată de Jandarmerie prin mesajele radicale postate pe reţelele sociale de unele persoane. Informările primite de la serviciile secrete, despre protestul diasporei de anul trecut, nu indicau riscuri la adresa securităţii naţionale. Cel puţin aşa stă consemnat în raportul recent desecretizat de Ministerul de Interne."/>
  </head>
  <body>
    <article>
      <h1>Dosarul 10 august: cum a inventat Jandarmeria „o lovitură de stat“ pentru a interveni violent</h1>
      <address><time datetime="2019-11-21T17:29:50+00:00">21 Nov 2019, 17:29</time> by <a rel="author">Valentin Bolocan</a></address>
      <h4>Intervenţia violentă a forţelor de ordine la mitingul din 10 august a fost justificată de Jandarmerie prin mesajele radicale postate pe reţelele sociale de unele persoane. Informările primite de la serviciile secrete, despre protestul diasporei de anul trecut, nu indicau riscuri la adresa securităţii naţionale. Cel puţin aşa stă consemnat în raportul recent desecretizat de Ministerul de Interne.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/politica/dancila-si-a-schimbat-parerea-despre-10-august-vazut-nu-fost-lovitura-stat-1_5dd6c6025163ec4271433583/index.html"/>
      </related>
      <p>Concret, în documentul denumit „Informare privind manifestaţia de protest din Municipiul Bucureşti, din data de 10 august 2018” se arată că Jandarmeria a monitorizat încă din iunie 2018 pregătirea protestelor pe reţelele sociale. Mai exact, în document se arată că în perioada premergătoare protestului, în mediul virtual s-a remarcat creşterea numărului de mesaje cu caracter radical de incitare la violenţă împotriva forţelor de ordine, a Executivului, şi a Legislativului. Jandarmeria a concluzionat că se vor înregistra  acţiuni radicale, de natură a produce o schimbare la nivel politic ("revoluţie"), inclusiv prin eventuale acţiuni violente prin care se urmărea ocuparea sediului Guvernului României, se mai arată în documentul obţinut de <b><a href="https://www.digi24.ro/stiri/actualitate/exclusiv-ce-scrie-in-raportul-jandarmeriei-despre-10-august-pastrat-secret-pana-saptamana-trecuta-1219863">Digi 24</a></b>. </p>
      <p>
        <b>Situaţiile punctuale</b>
      </p>
      <p>Totodată, şefii Jandarmeriei şi-au mai motivat ordinele date pe 10 august prin faptul că protestul a degenerat „în acţiuni violente cu caracter repetitiv, de punerea în pericol iminent a sănătăţii şi integrităţii corporale a forţelor de ordine, cât şi a celorlalţi participanţi la protest prezenţi în zonă, precum şi de sustragerea unei arme de foc din dotarea personalului de intervenţie”. Raportul conţine o derulare pe ore şi minute a intervenţiei, o justificare a jandarmilor pentru modul în care au acţionat şi este menţionat în document că au fost anumite „situaţii punctuale” în care nu s-a justificat folosirea forţei de către anumiţi jandarmi asupra protestatarilor paşnici. Acestea sunt verificate atât la nivel intern, cât şi de către procurori.</p>
      <blockquote>Informările servciilor secrete nu au fost luate în seamă de Jandarmerie, care a inventat revoluţii<br/><br/>Costin Georgescu, fost director al SRI</blockquote>
      <p>Mai ales că, datele primite de la partenerii instituţionali nu au indicat o situaţie generatoare a unei crize de ordine publică, care prin complexitate, amploare şi intensitate să ameninţe sau să pună în pericol viaţa şi sănătatea populaţiei, stabilitatea politică, economică ori socială, ordinea şi valorile constituţionale sau îndeplinierea obligaţiilor internaţionale ale statului.</p>
      <p>
        <b>Comandă politică</b>
      </p>
      <p>Fost director al SRI, Costin Georgescu, susţine că toată intervenţia jandarmilor din 10 august a fost premeditată şi comandată politic. „Este foarte clar că intervenţia dură asupra manifestanţilor din 10 august s-a făcut la o comandă politică. Serviciile şi-au făcut treaba cum trebuie din punct de vedere legal şi nu au indicat o situaţie generatoare a unei crize de ordine publică, care prin complexitate, amploare şi intensitate să ameninţe sau să pună în pericol viaţa şi sănătatea populaţiei, stabilitatea politică, economică ori socială, ordinea şi valorile constituţionale. Informările nu au fost luate în seamă însă şi au inventat revoluţii. Sigur că şi serviciile ştiau că există unii indivizi mai radicalizaţi, dar nebuni sunt peste tot. Practic, intervenţia Jandameriei a fost gândită în aşa fel pentru a da o lovitură dură protestatarilor în general, dar diasporei în special. Drept dovadă, Viorica Dăncilă a transmis, imediat, responsabililor europeni o scrisoare în care spunea că manifestaţia în sine a fost o tentativă de lovitură de stat. Cum s-a putut pronunţa aşa repede fără o anchetă şi mai ales că a fost plecată în concediu. Pură regie”, a conchis Costin Georgescu. </p>
      <p>
        <b>Folosirea gazelor în exces</b>
      </p>
      <p>Determinarea Jandarmeriei de a dispersa cu orice preţ participanţii la miting s-a văzut din modul în care militarii au intervenit. Nu o dată aceştia au pulverizat gazele direct spre faţa şi căile respiratorii ale oamenilor deşi este ilegal. Şi nu numai regulamentul de intervenţie stipulează asta ci chiar producătorii agentului CS, gazul folosit la miting. Pe dozele cu gaz şi proiectilele cu CS, fabricanţii avertizează: „Pericol: Nu trageţi direct la persoană (persoane). Pot produce vătămări grave sau decesul". În acest sens, imaginile din piaţă au fost relevante, jandamii încălcând de multe ori propriul regulament şi recomandările producătorilor de gaz. Drept urmare, în urma violenţelor din Piaţa Victoriei, 450 de persoane au primit îngrijiri de la echipajele SMURD, 290 cu simptome acute de expunere la gazele lacrimogene, 70 ajungând la spital, iar 9 rămânând internate pentru diferite probleme.</p>
      <p>
        <b>
          <a href="https://adevarul.ro/news/politica/dancila-si-a-schimbat-parerea-despre-10-august-vazut-nu-fost-lovitura-stat-1_5dd6c6025163ec4271433583/index.html">Dăncilă şi-a schimbat părerea despre 10 august: Am văzut că nu a fost o lovitură de stat</a>
        </b>
      </p>
      <hr/>
    </article>
  </body>
</html>