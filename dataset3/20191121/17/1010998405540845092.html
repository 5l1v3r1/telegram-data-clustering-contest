<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/ucheni-zhivotat-na-zemjata-se-e-zarodil-v-kosmosa-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T17:56:00+00:00"/>
    <meta property="og:title" content="Учени: Животът на Земята се е зародил в Космоса (ВИДЕО)"/>
    <meta property="og:description" content="Специалисти от Япония и САЩ откриха в паднали на Земята метеорити молекули захар, които може да са имали решаваща роля за появата на живот на нашата планета"/>
  </head>
  <body>
    <article>
      <h1>Учени: Животът на Земята се е зародил в Космоса (ВИДЕО)</h1>
      <h2>Специалисти от Япония и САЩ откриха в паднали на Земята метеорити молекули захар, които може да са имали решаваща роля за появата на живот на нашата планета</h2>
      <address><time datetime="2019-11-21T17:56:00+00:00">21 Nov 2019, 17:56</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/21/SPASE_1574355509-1.mp4"/>
      </figure>
      <p>Хората от векове се опитват да покорят Космоса. Напоследък учените обаче си задават въпроса дали животът не се е зародил извън планетата ни. Те дори откриха доказателство.</p>
      <p>Специалисти от Япония и САЩ намериха в паднали на Земята метеорити молекули захар, които може да са имали решаваща роля за появата на живот на нашата планета, съобщи "Сайънс алърт".</p>
      <figure>
        <img src="https://img.bg.sof.cmestatic.com/media/images/640x/Nov2019/2112028886.jpg"/>
        <figcaption>Снимка: iStock</figcaption>
      </figure>
      <p>Учените се натъкнали на рибоза - една от ключовите съставки на РНК, свързани с предаването на генетична информация в живите организми, в два въглеродни хондрита - най-разпространения вид метеорити.</p>
      <p>Освен това били открити и други важни за живите организми въглехидрати. Извънземният им произход бил доказан въз основа на прекалено голямото количество изотопи на въглерод 13. Това потвърждава, че тези съединения може да са били доставени на Земята от небесни тела.</p>
      <p>В метеоритите били идентифицирани три вида захари - рибоза, арабиноза и ксилоза.</p>
      <p>По-рано в метеорити били открити други биомолекули, включително аминокиселини, които формират протеини и нуклеобази - изграждащите "тухлички" на ДНК и РНК. Досега обаче не бяха открити захари.</p>
      <p>Учените създали също модел на вероятния механизъм, свързан с формирането на въглехидрати в космоса.</p>
      <p>Според някои учени РНК и ДНК са еволюирали заедно или са се появили едновременно, други смятат, че първо се е появила РНК, която впоследствие е еволюирала в ДНК.</p>
      <p>РНК може да катализира химични реакции и да създаде свои копия, докато ДНК не може да го стори. Някои изследвания пък навеждат на мисълта, че метаболизмът предхожда появата на РНК и ДНК.</p>
      <figure>
        <img src="https://img.bg.sof.cmestatic.com/media/images/640x/Nov2019/2112028889.jpg"/>
        <figcaption>Снимка: iStock</figcaption>
      </figure>
      <p>Настоящето изследване подкрепя хипотезата, че РНК е първоначалният двигател за монтажа на тухличките на живота.</p>
      <p>Може би и затова все повече хора искат да станат комсически туристи, за да се върнат там, откъдето са дошли.</p>
      <p>Извънземният произход на живота все още е сфера на изследвания, но всички тези хипотези откриват нови хоризонти пред науката.</p>
    </article>
  </body>
</html>