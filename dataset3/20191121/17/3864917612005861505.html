<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2823059-majdan-memorial-muzej-na-alei-nebesnoi-sotni-vidkrili-vistavku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T17:17:00+00:00"/>
    <meta property="og:title" content="Майдан. Меморіал. Музей: на Алеї Небесної Сотні відкрили виставку"/>
    <meta property="og:description" content="На Алеї Небесної Сотні в центрі Києва увечері 21 листопада відкрили виставковий просторі &quot;М³: Майдан. Меморіал. Музей&quot; із масштабною експозицією, присвяченою подіям Революції Гідності."/>
  </head>
  <body>
    <article>
      <h1>Майдан. Меморіал. Музей: на Алеї Небесної Сотні відкрили виставку</h1>
      <h2>На Алеї Небесної Сотні в центрі Києва увечері 21 листопада відкрили виставковий просторі "М³: Майдан. Меморіал. Музей" із масштабною експозицією, присвяченою подіям Революції Гідності.</h2>
      <address>
        <time datetime="2019-11-21T17:17:00+00:00">21 Nov 2019, 17:17</time>
      </address>
      <p>Як повідомляє кореспондент Укрінформу, ця тимчасова конструкція розміщена просто неба на ділянці, відведеній під майбутній Музей Революції Гідності.</p>
      <slideshow>
        <figure>
          <img src="https://static.ukrinform.com/photos/2019_11/thumb_files/630_360_1574351708-9742.jpeg"/>
          <figcaption>1/10: Відкриття нового виставкового простору</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574351707-6891.jpeg"/>
          <figcaption>2/10: Відкриття нового виставкового простору</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574351708-9024.jpeg"/>
          <figcaption>3/10: Відкриття нового виставкового простору</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574351709-1458.jpeg"/>
          <figcaption>4/10: Відкриття нового виставкового простору</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574351708-6575.jpeg"/>
          <figcaption>5/10: Відкриття нового виставкового простору</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574351709-2992.jpeg"/>
          <figcaption>6/10: Відкриття нового виставкового простору</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574351712-4357.jpeg"/>
          <figcaption>7/10: Відкриття нового виставкового простору</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574351716-1059.jpeg"/>
          <figcaption>8/10: Відкриття нового виставкового простору</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574351716-1935.jpeg"/>
          <figcaption>9/10: Відкриття нового виставкового простору</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574351716-4587.jpeg"/>
          <figcaption>10/10: Відкриття нового виставкового простору</figcaption>
        </figure>
      </slideshow>
      <p>“Наш музей організував відкриття цього простору до Дня гідності та свободи. Виставка в ньому розповідає про Майдан і Революцію Гідності. Ця просторова споруда є своєрідним маркером майбутнього музею, який тут має постати”, - сказав на відкритті директор Національного меморіального комплексу Героїв Небесної Сотні - Музею Революції Гідності Ігор Пошивайло.</p>
      <figure>
        <iframe src="https://www.youtube.com/embed/_0yfiXyOLJo" width="630" height="536" data-service="Youtube" scrolling="no"/>
      </figure>
      <p>За його словами, простір працюватиме з 9:00 до 19:00. Сама ж конструкція стоятиме тут близько року - допоки не розпочнеться будівництво музею.</p>
      <p>“І тому ця конструкція, з одного боку, нагадує “Йолку” - бо це каркас, з іншого боку, будівництво. Тому вона і має такий вигляд - простий відкритий простір, але з певним змістом. Він створює атмосферу і розповідає про Майдан, про Героїв Небесної Сотні, його основних учасників, про події. Тут є топографія Майдану, контекстуальна інформація”, - зазначив Пошивайло.</p>
      <p>У цій конструкції - чотири яруси, фотографії на трьох, за хронологією, відображають події на Майдані, світовий контекст, інтерактивний елемент з пов’язуванням стрічок, на горішньому ярусі буде показано, як виглядатиме Музей Революції Гідності.</p>
      <p>“Внизу карта - топографія Майдану, яку створив під час подій на Майдані професійний картограф Дмитро Вортман. Це близько 50-ти карт. Він відслідковував розташування сил протистояння ледь не кожен день і фіксував важливі події від першого дня Євромайдану і до завершення Революції Гідності. Ці карти є дуже важливим документальним відображенням динаміки протестного руху. Ми плануємо наступного року видати Атлас Революції Гідності, і ці карти будуть в його основі”, - сказав директор.</p>
      <p>Пошивайло також додав, що виставковий простір буде відкритий і для інших проєктах - освітніх, мистецьких, культурних. У теплу пору року тут відбуватимуться презентації, зустрічі, дискусії, обговорення.</p>
      <p>“Бо Інформаційно-виставковий центр Музею Майдану в Будинку профспілок вміщує обмежену кількість людей, близько 80-ти. Майже щодня у нас відбуваються заходи. Ми бачимо, що цієї невеликої площі нам не вистачає і є попит на інформацію про Майдан, його наслідки, соціальний досвід, який здобули українці”, - підкреслив він.</p>
      <p>Як розповіла куратор виставкового простору Ольга Сало, в експозиції близько 200 світлин, які фотографи передавали до архіву музею, а також світлини з проєкту “Human Factor”, який зробила когорта фотомитців ще під час Майдану.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823042-ricnica-revolucij-na-majdani-prohodit-vice-gidnosti.html">Річниця революцій: на Майдані проходить Віче гідності</a>
      </blockquote>
      <p>“Це, напевне, одні з найкращих світлин Революції Гідності. А блоки фотографій доповнені текстами українською та англійською мовами. З них можна дізнатися про Революцію гідності, про Євромайдан. На нашу думку, це і популяризація теми Майдану, і необхідності появи Меморіалу Небесної Сотні і Музею Революції Гідності”, - сказала вона.</p>
      <p>Присутні на відкритті також переглянули відео про Музей Революції Гідності - 10-хвилинний фільм, що розповідає про передумови виникнення та історію музею, про завдання, які він ставить перед собою, і здобутки музею.</p>
    </article>
  </body>
</html>