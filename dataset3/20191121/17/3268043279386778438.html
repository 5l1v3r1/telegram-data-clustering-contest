<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.trend-online.com/risparmio/tassi-negativi-soluzioni-tattiche-211119/"/>
    <meta property="og:site_name" content="Trend Online"/>
    <meta property="article:published_time" content="2019-11-21T17:00:00+00:00"/>
    <meta property="og:title" content="Tassi negativi: quali possibili soluzioni tattiche"/>
    <meta property="og:description" content="Il 2019 ormai sta volgendo al termine mettendoci nelle condizioni di poter fare alcune previsioni in merito al nuovo anno."/>
  </head>
  <body>
    <article>
      <h1>Tassi negativi: quali possibili soluzioni tattiche</h1>
      <h2>Il 2019 ormai sta volgendo al termine mettendoci nelle condizioni di poter fare alcune previsioni in merito al nuovo anno.</h2>
      <address><time datetime="2019-11-21T17:00:00+00:00">21 Nov 2019, 17:00</time> by <a rel="author" href="https://www.trend-online.com/eugenio-benetazzo/" target="_blank">Eugenio Benetazzo</a></address>
      <p>Il 2019 ormai sta volgendo al termine mettendoci nelle condizioni di poter fare alcune previsioni in merito al nuovo anno che abbiamo innanzi, un anno che si farà portatore di grandi cambiamenti sullo scenario mondiale. Tanto per iniziare ormai dobbiamo fare i conti con un ciclo economico globale ormai molto maturo che difficilmente potrebbe estendersi ancora al di là di ogni ragionevole dubbio. Il 2020 ha molta probabilità di essere l’anno della prossima recessione mondiale, questo considerati ormai i numerosi focolai di tensione geopolitica ed economica che si contano al momento in tutto il pianeta: le istanze separatiste tra Pechino ed Hong Kong, la storia infinita della Brexit e su che che cosa questo comporterà per il Regno Unito a consuntivo, il deterioramento della crescita economica in Eurozona, il continente sudamericano ormai quasi completamente destabilizzato sul fronte politico, il Medio Oriente in cerca di nuovi equilibri geopolitici dopo lo scacco matto effettuato dalla Turchia sul fronte siriano. A chiudere il cerchio troviamo gli Stati Uniti prossimi ad assorbire il colpo con effetto ritardato delle politiche protezionistiche di Trump, le quali per adesso hanno impattato proprio sulle economie emergenti dell’America Latina: questo spiega il perchè in poco tempo le nazioni sudamericane, grandi esportatrici verso il Nord America hanno dovuto fare i conti con un mutato clima sociale conseguente al rallentamento economico di ciascun paese.</p>
      <p>Il 2020 tra l’altro inizierà con l’avvio della campagna politica per le presidenziali degli Stati Uniti e ad oggi ancora non si è ancora rivelato chi sarà lo sfidante definitivo di Trump per il Partito Democratico, il che farebbe presumere ad un sempre più possibile secondo mandato. Segnali complessivamente negativi ve ne sono pochi in termini di market mood, tuttavia la debolezza del ciclo economico globale è ormai confermata trasversalmente da numerose investment house, segno questo che un ulteriore rallentamento per fenomeni esogeni come il protrarsi della trade war produrrebbe un effetto molto più negativo di quanto ci si possa aspettare. Chi investe denaro o decide di farlo nel breve termine deve valutare attentamente questa ipotesi di scenario in quanto ovunque le valutazioni delle asset class sono surriscaldate ed in taluni casi ormai eccessive. Le banche centrali con il loro operato hanno compresso i rendimenti di tutto ed in taluni casi li hanno portati ad essere addirittura negativi, vedasi il caso del debito governativo investment grade in area euro. Paradossalmente in questo momento appare più rischioso il mercato obbligazionario che quello azionario, in quanto i margini di manovra per le banche centrali a supporto e difesa dei debiti pubblici europei sono insignificanti o risibili.</p>
      <footer>
        <a href="https://www.trend-online.com/risparmio/tassi-negativi-soluzioni-tattiche-211119/./2.html">CONTINUA A LEGGERE </a>
        <br/>
        <br/>
        <br/>
        <a href="https://www.spreaker.com/show/il-fatto-di-giancarlo-marcotti">Listen to "Il Fatto di Giancarlo Marcotti" on Spreaker.</a>
      </footer>
    </article>
  </body>
</html>