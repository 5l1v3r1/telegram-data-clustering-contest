<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2823052-ce-maroderstvo-zvilnenij-morak-pro-stan-povernutih-korabliv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T17:05:00+00:00"/>
    <meta property="og:title" content="&quot;Це мародерство&quot; - звільнений моряк про стан повернутих кораблів"/>
    <meta property="og:description" content="Члени екіпажів українських військових кораблів, захоплених Росією біля берегів Криму рік тому, побували на судах."/>
  </head>
  <body>
    <article>
      <h1>"Це мародерство" - звільнений моряк про стан повернутих кораблів</h1>
      <h2>Члени екіпажів українських військових кораблів, захоплених Росією біля берегів Криму рік тому, побували на судах.</h2>
      <address>
        <time datetime="2019-11-21T17:05:00+00:00">21 Nov 2019, 17:05</time>
      </address>
      <p>Як розповів <a href="https://ru.krymr.com/a/news-krym-moryaki-o-korablyah/30284862.html">Крим.Реалії</a> старший матрос Андрій Артеменко - старший комендор малого броньованого артилерійського катера "Бердянськ", розголошувати інформацію про стан кораблів члени екіпажу не можуть, однак готові докласти всіх можливих зусиль для якнайшвидшого відновлення суден.</p>
      <p>"Ми раді, що кораблі повернулися, але кораблі не в дуже хорошому стані. Що стосується відновлення - це питання до командування, ми як екіпаж будемо робити все можливе для відновлення. Ми дуже раді, що кораблі вдома", - сказав Артеменко.</p>
      <p>Як розповів Крим.Реаліі звільнений з полону разом із моряками співробітник <a href="https://www.ukrinform.ua/tag-sbu">СБУ</a> Василь Сорока, він на кораблях не був, але знайомий зі станом суден із загальнодоступних джерел.</p>
      <p>"Окрім як мародерство не знаю, як це назвати. Президент пообіцяв, що за три місяці докладе зусиль для відновлення кораблів. Думаю, моя допомога там не потрібна", - зазначив Сорока.</p>
      <p>Як повідомляв Укрінформ, 25 листопада 2018 року російські кораблі в Керченській протоці атакували українські катери "Бердянськ", "Нікополь" і буксир "Яни Капу", які здійснювали плановий перехід від порту Одеси в порт Маріуполя. 24-х українських моряків захопили в полон, троє з них дістали поранення.</p>
      <p>Підконтрольний Росії "суд" в окупованому Криму заарештував усіх затриманих українських моряків і звинуватив їх у нібито незаконному перетині російського кордону (ч.3 ст.322 КК Росії, передбачає покарання у вигляді позбавлення волі до шести років). Усіх військовополонених доставили з Криму до московських СІЗО "Лефортово" і "Матросская тишина".</p>
      <p>Міжнародний трибунал з морського права 25 травня 2019 року зобов'язав Росію негайно звільнити всіх моряків, а також повернути Україні кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого було звільнено 24 полонених моряків.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2822603-fsb-zapevnae-so-rosia-povernula-ukraini-sudna-u-normalnomu-stani.html">ФСБ запевняє, що Росія повернула Україні судна у “нормальному стані”</a>
      </blockquote>
      <p>18 листопада 2019 року в акваторії Чорного моря, в нейтральних водах РФ передала Україні захоплені кораблі.</p>
      <p>У штабі ВМС ЗС України 19 листопада повідомили Укрінформу, що українські бронекатери "Бердянськ", "Нікополь" і буксир "Яни Капу" після повернення на базу національного військового флоту пройдуть експертизу. 20 листопада кораблі були доправлені в Очаків.</p>
      <p>У Міністерстві оборони України повідомляли, що з українських кораблів, які після річного полону повернулися в Україну, були демонтовані деякі засоби зв'язку, навігаційне обладнання, а також сантехніка (унітази), плафони й розетки.</p>
    </article>
  </body>
</html>