<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Opava-Na-jare-vyjede-do-ulic-Senior-Taxi-604192"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T17:58:00+00:00"/>
    <meta property="og:title" content="Opava: Na jaře vyjede do ulic Senior Taxi"/>
    <meta property="og:description" content="Od 1. dubna příštího roku budou moci senioři nad sedmdesát let a držitelé průkazu TP, ZTP nebo ZTP/P v Opavě využít novou službu. Město se ve spolupráci s Městským dopravním podnikem Opava, a. s., rozhodlo zřídit Senior Taxi, které občany dopraví do nemocnice, k lékaři, na úřad či na hřbitov."/>
  </head>
  <body>
    <article>
      <h1>Opava: Na jaře vyjede do ulic Senior Taxi</h1>
      <address>
        <time datetime="2019-11-21T17:58:00+00:00">21 Nov 2019, 17:58</time>
      </address>
      <p>
        <b>Od 1. dubna příštího roku budou moci senioři nad sedmdesát let a držitelé průkazu TP, ZTP nebo ZTP/P v Opavě využít novou službu. Město se ve spolupráci s Městským dopravním podnikem Opava, a. s., rozhodlo zřídit Senior Taxi, které občany dopraví do nemocnice, k lékaři, na úřad či na hřbitov.</b>
      </p>
      <p>Zájemci s trvalým pobytem v Opavě se nejdříve budou muset zaevidovat, poté bude stačit, aby zavolali na dispečink městského dopravního podniku a smluvili si odvoz. Speciálně označený automobil bude v provozu v pracovní dny od 6 do 16 hodin, a to na území města Opavy mimo městských částí. „Za jednu jízdu lidé zaplatí 30 Kč a službu budou moci využít maximálně čtyřikrát za měsíc. Řidič na místě počká maximálně 15 minut,“ doplnil informace ředitel dopravního podniku Pavel Gebauer.</p>
      <p>„Magistrát tuto službu zřídil jako pomoc. Rozhodně se nechystáme suplovat taxi služby,“ poznamenal primátor Tomáš Navrátil. Senior Taxi nenahrazuje pečovatelskou ani záchrannou službu a nepřepraví vozíčkáře, kteří nejsou schopni opustit vozík. Cílem rovněž není jezdit s lidmi po nákupech.</p>
      <p>Na jaře pilotní projekt na přepravní službu odstartuje a město jej bude na svém území prvního půl roku testovat, poté plánuje rozšíření na městské části. „Budeme sledovat její vytíženost. Následně vše vyhodnotíme a rozhodneme se, zda je to správně nastavené, nebo je třeba naopak službu rozšířit,“ uvedl náměstek Michal Jedlička, do jehož gesce spadá Městský dopravní podnik. „Na podporu Senior Taxi v příštím roce je v připravovaném rozpočtu alokována částka pět set tisíc korun, skutečné náklady ale bude město znát až po ukončení pilotního projektu,“ dodal Michal Jedlička.</p>
      <p>Další informace včetně návodu, jak se zaregistrovat, budou zveřejněny v únorovém vydání zpravodaje, tedy od doby, kdy bude probíhat evidence zájemců o Senior Taxi.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Opava-V-Obecnim-dome-se-budou-slavit-narozeniny-ve-velkem-stylu-604050"/>
        <a href="https://www.parlamentnilisty.cz/politika/politici-volicum/Primator-Navratil-Mesto-chce-prodat-cast-Dukelskych-kasaren-603411"/>
        <a href="https://www.parlamentnilisty.cz/politika/obce-volicum/Opava-Mesto-koupilo-pristroj-na-zachranu-zivota-603296"/>
        <a href="https://www.parlamentnilisty.cz/politika/obce-volicum/Opava-Hrbitovni-zed-se-zbavi-graffiti-603011"/>
      </related>
    </article>
  </body>
</html>