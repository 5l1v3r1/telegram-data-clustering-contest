<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837085-oprilyudneno-ukaz-kuchmi-pro-pomiluvannya-ivanisova"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T17:03:00+00:00"/>
    <meta property="og:title" content="Оприлюднено указ Кучми про помилування Іванісова"/>
    <meta property="og:description" content="КИЇВ. 21 листопада. УНН. Ексзаступник голови Адміністрації Президента Януковича Андрій Портнов у своєму Telegram-каналі оприлюднив копію указу другого …"/>
  </head>
  <body>
    <article>
      <h1>Оприлюднено указ Кучми про помилування Іванісова</h1>
      <address><time datetime="2019-11-21T17:03:00+00:00">21 Nov 2019, 17:03</time> by <a rel="author">Тоня Туманова</a></address>
      <p><b>КИЇВ. 21 листопада. УНН. </b>Ексзаступник голови Адміністрації Президента Януковича Андрій Портнов у своєму Telegram-каналі оприлюднив копію указу другого Президента України Леоніда Кучми про помилування Романа Іванісова, який сьогодні є народним депутатом від "Слуги народу", передає <b>УНН</b>.</p>
      <p>"... вчорашня заява ГПУ про відсутність у них інформації про судимості депутата правлячої партії Іванісова за згвалтування - брехня.</p>
      <p>Він був засуджений за 117 і 118 КК України. А потім помилуваний Президентом Кучмою", - написав Портнов.</p>
      <p>Він також пообіцяв пізніше опублікувати вирок.</p>
      <figure>
        <img src="https://www.unn.com.ua/uploads/assets/images/00b4b60b567a291240191.jpg"/>
      </figure>
      <p>Як повідомляв <b>УНН</b>, з посиланням на правоохоронні органи, нардеп Іванісов 1996 року був <a href="https://www.unn.com.ua/uk/exclusive/1836671-pravookhorontsi-pidtverdili-sudimist-slugi-narodu-ivanisova-za-zgvaltuvannya?fbclid=IwAR0XxIEDR_IwncfxkVXkYsdnjRrf54QtUlXZ3Jy3LTI9j85ObTYt_Q6_ZeM">засуджений за зґвалтування</a> неповнолітньої і відбув покарання у вигляді 2 роки 6 місяців у колонії загального режиму. Сам народний депутат Іванісов ці факти заперечує та навіть розмістив на своїй сторінці у Facebook фото-копію довідки про відсутність судимості.</p>
      <p>Коментуючи УНН інформацію про наявність в біографії Іванісова такого факту, голова фракції “Слуга народу” Давид Арахамія заявив, якщо з’ясується, що нардеп від “Слуги народу” Роман Іванісов дійсно був засуджений за зґвалтування неповнолітньої, то це <a href="https://www.unn.com.ua/uk/exclusive/1836652-arakhamiya-yakscho-sudimist-ivanisova-za-zgvaltuvannya-pidtverditsya-budemo-vinositi-na-fraktsiyu?fbclid=IwAR27Qf4hIMJut9j6Y13ATo7Ls9OlYTD2YtWoWLm6RE_Qt7nUlCrvcp82_7w">питання буде винесене</a> на розгляд фракції.</p>
      <p>Пізніше Генеральний прокурор України Руслан Рябошапка повідомив, що <a href="https://www.unn.com.ua/uk/news/1836872-genprokuror-nardep-ivanisov-vidbuvav-pokarannya-za-zgvaltuvannya?fbclid=IwAR3FrcIQjTWjquiXQW8dK-tyjG0o7xUe8xUpHBtW_hUbjv1JLJh6NLLxiD4">перевірка підтвердила</a> той факт, що народний депутат з фракції “Слуга народу” Роман Іванісов відбув тюремний строк за згвалтування неповнолітньої.</p>
    </article>
  </body>
</html>