<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/opinions/o-syriza-sygkalypse-tin-egklimatiki-organosi-ton-empriston-sti-thessaloniki-tha-synexistei-i-asylia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T17:58:46+00:00"/>
    <meta property="og:title" content="O ΣΥΡΙΖΑ συγκάλυψε την εγκληματική οργάνωση των εμπρηστών στη Θεσσαλονίκη. Θα συνεχιστεί η ασυλία;"/>
    <meta property="og:description" content="Η κυβέρνηση ΣΥΡΙΖΑ-ΑΝΕΛ επιχείρησε τη συγκάλυψη μιας υπόθεσης που αφορούσε εγκληματική οργάνωση με εμπρησμούς, εκβιασμούς και… ποδοσφαιρικό ενδιαφέρον. Ίσως γιατί ένας από τους εμπλεκόμενους ήταν παράγοντας του ΠΑΟΚ του Ιβάν Σαββίδη"/>
  </head>
  <body>
    <article>
      <h1>O ΣΥΡΙΖΑ συγκάλυψε την εγκληματική οργάνωση των εμπρηστών στη Θεσσαλονίκη. Θα συνεχιστεί η ασυλία;</h1>
      <h2>Η κυβέρνηση ΣΥΡΙΖΑ-ΑΝΕΛ επιχείρησε τη συγκάλυψη μιας υπόθεσης που αφορούσε εγκληματική οργάνωση με εμπρησμούς, εκβιασμούς και… ποδοσφαιρικό ενδιαφέρον. Ίσως γιατί ένας από τους εμπλεκόμενους ήταν παράγοντας του ΠΑΟΚ του Ιβάν Σαββίδη</h2>
      <address><time datetime="2019-11-21T17:58:46+00:00">21 Nov 2019, 17:58</time> by <a rel="author">Χαραλαμπόπουλος Λευτέρης</a></address>
      <p>Η υπόθεση παραμένει ξεχασμένη, παρότι είναι μια ανοιχτή δικογραφία για μια από τις μεγαλύτερες υποθέσεις εγκληματικής οργάνωσης που έκανε εκβιασμούς και εμπρησμούς και η οποία αγγίζει και το ελληνικό ποδόσφαιρο.</p>
      <p>Ίσως γιατί η κυβέρνηση του Αλέξη Τσίπρα (εκείνη την εποχή και του Πάνου Καμμένου) δεν ήθελαν να κάνουν οτιδήποτε που θα έθιγε τον μεγαλόμετοχο του ΠΑΟΚ και αγαπημένο τους «επενδυτή» Ιβάν Σαββίδη.</p>
      <p><a href="https://www.in.gr/2019/11/21/greece/eksarxeia-ta-eksi-ypo-katalipsi-ktiria-pou-thelei-na-ekkenosei-el/">Εξάρχεια : Τα έξι υπό κατάληψη κτίρια που θέλει να εκκενώσει η ΕΛ.ΑΣ. <br/></a>Ακόμη και όταν η δικογραφία ανέφερε ότι ένα από τα τιμολόγια για τη διαμονή σε ξενοδοχείο εμπλεκομένων στην εγκληματική οργάνωση είχε πληρωθεί από εταιρεία συμφερόντων του Ιβάν Σαββίδη.</p>
      <figure>
        <img src="https://www.in.gr/wp-content/uploads/2019/11/photo_2019-11-21_19-09-30-464x600.jpg"/>
      </figure>
      <h3>Δύο εμπρησμοί που συντάραξαν το ποδόσφαιρο</h3>
      <p>Το Τμήμα Δίωξης Εκβιαστών της Αστυνομικής Διεύθυνσης Θεσσαλονίκης έχει εδώ και αρκετό καιρό συντάξει μια ογκώδη δικογραφία με στοιχεία, καταθέσεις, νόμιμες καταγραφές συνομιλιών για μια εγκληματική οργάνωση που δρούσε με σκοπό τον εκβιασμό και με ιδιαίτερη «συμπάθεια» στους εμπρησμούς αυτοκινήτων.</p>
      <p>Στις 30 Αυγούστου 2015 τέσσερα άτομα μπήκαν στο προαύλιο του ξενοδοχείου La Challe στην Ξάνθη με σκοπό να πυρπολήσουν προς εκφοβισμό και εκβιασμό το αυτοκίνητο του Ρατζβάν Λουτσέσκου, προπονητή της ποδοσφαιρικής ομάδας της Ξάνθης. Βλέποντας μόνο ένα αυτοκίνητο με ρουμάνικες πινακίδες υποθέτουν ότι είναι αυτό και προχωρούν στον εμπρησμό.</p>
      <p>Όμως, το αυτοκίνητο που καίνε είναι του Ντράγκος Λουτσέσκου, εξαδέλφου του προπονητή της Θρακιώτικης ομάδας. Λίγες μέρες πριν ο αγώνας Ξάνθη-ΠΑΟΚ είχε λήξει ισόπαλος 0-0, κάτι που δεν είχε χαροποιήσει την ομάδα της Θεσσαλονίκης.</p>
      <p>Δύο χρόνια μετά ο Λουτσέσκου αναλαμβάνει προπονητής του ΠΑΟΚ.</p>
      <p>Οι συνομιλίες από νόμιμες καταγραφές που περιλαμβάνονται στη δικογραφία παρουσιάζουν τον αρχηγό της εγκληματικής οργάνωσης που ανέλαβε τη δουλειά να συνομιλεί με αυτόν που την έκανε και να κάνει σαφές ότι η υπόθεση αφορά τον ΠΑΟΚ και ότι η επαφή γίνεται με παράγοντα του ΠΑΟΚ.</p>
      <figure>
        <img src="https://www.in.gr/wp-content/uploads/2019/11/photo_2019-11-21_19-08-52-600x421.jpg"/>
      </figure>
      <figure>
        <img src="https://www.in.gr/wp-content/uploads/2019/11/photo_2019-11-21_19-09-05-600x255.jpg"/>
      </figure>
      <figure>
        <img src="https://www.in.gr/wp-content/uploads/2019/11/photo_2019-11-21_19-09-17-600x143.jpg"/>
      </figure>
      <figure>
        <img src="https://www.in.gr/wp-content/uploads/2019/11/photo_2019-11-21_19-09-22-600x173.jpg"/>
      </figure>
      <p>Λίγες μέρες αργότερα, στις 14 Οκτωβρίου 2015, τρία μέλη τη ίδιας εγκληματικής οργάνωσης προχωρούν στον εμπρησμό του αυτοκινήτου της συζύγου του Γιάννη Ευαγγελόπουλου.</p>
      <p>Ο τελευταίος είναι εκπρόσωπος (manager) ποδοσφαιριστών που εργάζονται σε ομάδες της Super League και πρωταθλημάτων του εξωτερικού. Ταυτόχρονα είναι ιδιοκτήτης και διευθύνων σύμβουλος των εταιριών Ace Management και Promosport.</p>
      <p>Σύμφωνα με τη δικογραφία ο Ευαγγελόπουλος δέχτηκε και τηλεφώνημα με απειλές για τη ζωή του.</p>
      <p>Ο Ευαγγελόπουλος εκπροσωπούσε τον Φάνη Τζανδάρη που επέλεξε την πρόταση του Ολυμπιακού αντί για τον ΠΑΟΚ και τον διεθνή Αλβανό μέσο Ε. Κάτσε που δεν ανανέωσε το συμβόλαιο με τον ΠΑΟΚ.</p>
      <figure>
        <iframe src="https://www.youtube.com/embed/S0GC7G0XbNw" width="640" height="360" data-service="Youtube" scrolling="no"/>
      </figure>
      <h3>Η εμπλοκή παράγοντα του ΠΑΟΚ</h3>
      <p>Λίγες μέρες πριν, ο Γκραντ Αγκατζανιάν, κρατούμενος στις φυλακές Τρικάλων, με βαριές καταδίκες και ηγετικό ρόλο, σύμφωνα με τις διωκτικές αρχές, σε υποθέσεις εκβιασμών, είχε δεχτεί, σύμφωνα με τη δικογραφία και την καταγραφή συνομιλίας του, επίσκεψη από έναν «Σπύρο», για τον οποίο λέει «Στον ΠΑΟΚ είναι αυτός».</p>
      <p>Ο «Σπύρος» αυτός, σύμφωνα με τη δικογραφία, είναι ο Σπύρος Μηλιωρίδης, παράγοντας του ΠΑΟΚ. Ο ίδιος δηλώνει ότι ανιδιοτελώς προσφέρει τις υπηρεσίες του ως «αγνός οπαδός».</p>
      <p>Ο Σπύρος Μηλιωρίδης είναι αρκετά χρόνια παράγοντας του ΠΑΟΚ. Άλλωστε, ο ίδιος δηλώνει «αγνός οπαδός» που ανιδιοτελώς προσφέρει τις υπηρεσίες του.</p>
      <p>Βρέθηκε στο ΔΣ της ΠΑΕ ΠΑΟΚ το 2008 όταν ισχυρός άνθρωπος του ΠΑΟΚ ήταν ο Θοδωρής Ζαγοράκης. Όμως, το 2013, λίγο μετά την  άφιξη του Ιβάν Σαββίδη, παραιτήθηκε από το ΔΣ και όπως επέστρεψε, όπως δήλωσε, «στις τάξεις της μεγαλύτερης στρατιάς φιλάθλων του ΠΑΟΚ».</p>
      <p>Ωστόσο, δύο χρόνια μετά επέστρεψε στον ΠΑΟΚ, όχι ως μέλος της διοίκησης αλλά με πόστο στην επικοινωνία με τους οργανωμένους οπαδούς.</p>
      <figure>
        <img src="https://www.in.gr/wp-content/uploads/2019/11/photo_2019-11-21_19-09-26-600x437.jpg"/>
      </figure>
      <p>Το Φεβρουάριο του 2017, το Τμήμα Δίωξης Εκβιαστών Θεσσαλονίκης έκανε έλεγχο στο λογιστήριο της ΠΑΕ ΠΑΟΚ.</p>
      <p>Εκεί βρήκε τιμολόγια που αφορούσαν τόσο τον Μηλιωρίδη όσο και έναν εκ των φερόμενων ως δραστών του εμπρησμού του αυτοκινήτου της συζύγου του Ευαγγελόπουλου.</p>
      <p>Η δικογραφία περιλαμβάνει και ένορκη κατάθεση που αναφέρει ότι τα τιμολόγια για τη διανυκτέρευση των ατόμων που κατηγορούνται ότι ήρθαν στην Αθήνα για να κάψουν το αυτοκίνητο της συζύγου του ατζέντη Ευαγγελόπουλου αρχικά κόπηκαν στο όνομα της ΠΑΕ ΠΑΟΚ και τελικά στην εταιρία Dimera που είναι η εταιρεία του Ιβάν Σαββίδη.</p>
      <figure>
        <img src="https://www.in.gr/wp-content/uploads/2019/11/photo_2019-11-21_19-09-35-600x298.jpg"/>
      </figure>
      <p>Όπως είναι γνωστό, ο Ιβάν Σαββίδης δραστηριοποιείται στην Ελλάδα, στις διάφορες επενδύσεις που έχει κάνει, π.χ. στα ΜΜΕ, μέσα από τον όμιλο Dimera.</p>
      <p>Η δικογραφία περιλαμβάνει και πλήθος άλλες περιπτώσεις εκβιασμών και άλλων αδικημάτων έστω και χωρίς σχέση με το ποδόσφαιρο.</p>
      <p>Όπως είπαμε και εισαγωγικά, μέχρι τώρα δεν έχουν ασκηθεί διώξεις, παρότι έχει συγκεντρωθεί μεγάλος όγκος υλικού.</p>
      <p>Κυρίως, όμως, δεν έχει διερευνηθεί καθόλου το γεγονός ότι μια υπόθεση συγκρότησης εγκληματικής οργάνωσης που ακουμπάει και το χώρο του ποδοσφαίρου δεν έχει αποτελέσει αντικείμενο ειδικής ενασχόλησης ως προς αυτή τη διάσταση, παρότι υποτίθεται ότι ζούμε στην εποχή της «εξυγίανσης» του ποδοσφαίρου.</p>
      <p>Σύμφωνα με πληροφορίες η υπόθεση χρειάστηκε να χρεωθεί σε νέο ανακριτή μετά το θάνατο του προηγούμενου ενώ υπάρχει και περίπτωση να υπάρξει και επίκουρος ανακριτής εξαιτίας του όγκους των δεδομένων.</p>
      <h3>Θα συνεχιστεί η συγκάλυψη</h3>
      <p>Το γιατί η υπόθεση αυτή δεν προχώρησε στην περίοδο της διακυβέρνησης των ΣΥΡΙΖΑΝΕΛ είναι εύλογο.</p>
      <p>Τότε ο Ιβάν Σαββίδης ήταν ο αγαπημένος επενδυτής και αυτός που θα εξασφάλιζε μηντιακή παρουσία στον ΣΥΡΙΖΑ.</p>
      <p>Γι’ αυτό και έκαναν τα «στραβά μάτια» σε διάφορες υποθέσεις, ή ακόμη και προχωρούσε σε χαριστικές ρυθμίσεις, όπως αυτή που αφορούσε τα πρόστιμα εκατομμυρίων σε βάρος της ΣΕΚΑΠ.</p>
      <p>Όμως, τώρα υποτίθεται ότι τα πράγματα έχουν αλλάξει.</p>
      <p>Γι’ αυτό το λόγο και η υπόθεση αυτή δεν μπορεί να συνεχίζει να λιμνάζει.</p>
      <p>Χρειάζεται να ριχτεί άπλετο φως και στη συνολική διάσταση της εγκληματικής οργάνωσης που έκανε εμπρησμούς και εκβιασμούς και στην ειδική διάσταση που αφορά το ποδόσφαιρο.</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
    </article>
  </body>
</html>