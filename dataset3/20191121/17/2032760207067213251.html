<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90206"/>
    <meta property="og:site_name" content="Denník politika"/>
    <meta property="article:published_time" content="2019-11-21T17:35:02+00:00"/>
    <meta property="og:title" content="Údajných členov kriminálnej skupiny takáčovci ponechal najvyšší súd vo väzbe"/>
    <meta property="og:description" content="21.11.2019 (Webnoviny.sk) – Najvyšší súd SR vo štvrtok na neverejnom zasadnutí zamietol sťažnosti 13 obvinených spájaných so skupinou takáčovci proti vzatiu do väzby. Agentúru SITA o tom informovala hovorkyňa súdu Alexandra Važanová. O väzbe rozhodol sudca Špecializovaného trestného súdu (ŠTS) v Banskej Bystrici ešte koncom októbra."/>
  </head>
  <body>
    <article>
      <h1>Údajných členov kriminálnej skupiny takáčovci ponechal najvyšší súd vo väzbe</h1>
      <address><time datetime="2019-11-21T17:35:02+00:00">21 Nov 2019, 17:35</time> by <a rel="author">Webnoviny</a></address>
      <p>21.11.2019 (Webnoviny.sk) – Najvyšší súd SR vo štvrtok na neverejnom zasadnutí zamietol sťažnosti 13 obvinených spájaných so skupinou takáčovci proti vzatiu do väzby. Agentúru SITA o tom informovala hovorkyňa súdu Alexandra Važanová. O väzbe rozhodol sudca Špecializovaného trestného súdu (ŠTS) v Banskej Bystrici ešte koncom októbra.</p>
      <p>Prokurátor žiadal o väzbu pre obvinených z dôvodu, že by mohli ujsť, pokračovať v trestnej činnosti a ovplyvňovať svedkov.</p>
      <h3>Akcia Apač</h3>
      <p><i>„Senát najvyššieho súdu na dnešnom neverejnom zasadnutí v trestnej veci Mariána G. a spol. zamietol sťažnosti obvinených ako nedôvodné. Senát dospel k záveru, že v tomto štádiu konania dôvody väzby u obvinených aj naďalej trvajú. Senát NS SR rovnako zamietol sťažnosti matky obvineného Martina R., manželky obvineného Martina R. ako aj prokurátora Úradu špeciálnej prokuratúry GP SR,“</i> uviedla Važanová.</p>
      <p>Národná kriminálna agentúra (NAKA) s ďalšími špeciálnymi útvarmi polície zadržala obvinených údajných takáčovcov v pondelok 28. októbra ráno na viacerých miestach západného Slovenska v rámci akcie Apač.</p>
      <p>Prokurátor im kladie za vinu založenie, zosnovanie a podporovanie zločineckej skupiny, hrubý nátlak, vydieranie, nedovolené ozbrojovanie a obchodovanie so zbraňami, všeobecné ohrozovanie, poškodzovanie cudzej veci či ublíženie na zdraví a ďalšiu násilnú trestnú činnosť.</p>
      <h3>Výpalníctvo aj gastronómia</h3>
      <p>Následne NAKA zadržala v sobotu 2. novembra aj Ľubomíra K., údajného bossa takáčovcov. Zadržanie obvineného, zvaného tiež Kudla, súvisí s vraždou Romana Krajčiho, ktorá sa stala v roku 2006 v Prievidzi. ŠTS rozhodol o vzatí Ľubomíra K. do väzby 4. novembra.</p>
      <p>Niektorých takáčovcov zadržala polícia už začiatkom roka 2017. Dobrovoľne sa vtedy na polícii prihlásil Ľubomír K. považovaný za nástupcu po údajnom prvom bossovi Jánovi Takáčovi, ktorého zavraždili v júli 2003. Kudla sa však neskôr dostal z väzby na kauciu stotisíc eur.</p>
      <p>Takáčovci pôsobili najmä v bratislavskom Ružinove, ale aj v Petržalke a v centre hlavného mesta od 90. rokov 20. storočia. Zameriavali sa na výpalníctvo, gastronomické služby či herne. Neskôr začali pôsobiť aj na území Trnavského a Nitrianskeho kraja.</p>
      <p>Po smrti zakladateľa skupiny Jána Takáča v júli 2003, zavraždení Róberta Pála a zastrelení Jozefa Surovčíka v Senci sa stal údajným bossom skupiny práve Ľubomír K. Popri skupinách sýkorovcov, piťovcov a svobodovcov boli takáčovci považovaní za najsilnejšiu skupinu operujúcu v hlavnom meste.</p>
      <p>Viac k témam: <a href="https://www.webnoviny.sk/tag/organizovany-zlocin/"><u>organizovaný zločin</u></a>, <a href="https://www.webnoviny.sk/tag/takacovci/"><u>takáčovci</u></a>, <a href="https://www.webnoviny.sk/tag/vazba/"><u>väzba</u></a><br/>Zdroj: Webnoviny.sk – <a href="https://www.webnoviny.sk/udajnych-clenov-kriminalnej-skupiny-takacovci-ponechal-najvyssi-sud-vo-vazbe/"><u>Údajných členov kriminálnej skupiny takáčovci ponechal najvyšší súd vo väzbe</u></a> © SITA Všetky práva vyhradené.</p>
    </article>
  </body>
</html>