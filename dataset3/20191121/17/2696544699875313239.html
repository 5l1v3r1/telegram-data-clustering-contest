<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191121_amnesty_international_facebook_google_emberi_jogok"/>
    <meta property="og:site_name" content="HVG.hu"/>
    <meta property="article:published_time" content="2019-11-21T17:03:00+00:00"/>
    <meta property="og:title" content="Amnesty: a Facebook és a Google veszélyt jelentenek a társadalomra"/>
    <meta property="og:description" content="A legnagyobb közösségi oldalt, a Facebookot sokan és sokféleképpen kritizálták már. Ezúttal a világ egyik vezető emberi jogi szervezete szólalt fel ellene és a Google ellen is."/>
  </head>
  <body>
    <article>
      <h1>Amnesty: a Facebook és a Google veszélyt jelentenek a társadalomra</h1>
      <address><time datetime="2019-11-21T17:03:00+00:00">21 Nov 2019, 17:03</time> by <a rel="author">hvg.hu</a></address>
      <p>
        <b>A legnagyobb közösségi oldalt, a Facebookot sokan és sokféleképpen kritizálták már. Ezúttal a világ egyik vezető emberi jogi szervezete szólalt fel ellene és a Google ellen is.</b>
      </p>
      <p>A világ egyik legismertebb emberi jogi szervezete, az Amnesty International szerint a Facebook és a Google szisztematikus fenyegetést jelentenek az emberi jogokra. A jogvédők által csak nemrég közzétett <a href="https://www.amnesty.org/en/documents/pol30/1404/2019/en/">jelentés szerint</a> mindkét vállalat megfigyelésen alapuló üzleti modellt alkalmaz,</p>
      <blockquote>miközben aláássák a magánélet fogalmát.</blockquote>
      <p>Az emberi jogi szervezetet jelentésében a kormányoknak is üzent. Arra kérik őket, hogy hozzanak létre és alkalmazzanak is olyan jogszabályokat, amelyek korlátozzák a társaságok, vagyis a Facebook és a Google által gyűjtött személyes adatok mennyiségét. A Facebook és a Google adatok sokaságát gyűjti össze a szolgáltatásaikat igénybe vevő emberek milliárdjaitól. Az adatok lehetővé teszik a cégek számára, hogy felhasználói érdeklődésük, vásárlási szokásaik és egyéb jellemzőik alapján célzott hirdetéseket kapjanak.</p>
      <p>Az Amnesty jelentésében kitér rá, hogy a két vállalathoz súlyos adatvédelmi botrányok kapcsolhatók, köztük a Cambridge Analytica nevű incidens, amely miatt rekordnak számító, <a href="https://hvg.hu/tudomany/20190724_facebook_adatszivargas_cambridge_analytica_birsag_amerika">5 milliárd dolláros bírságot szabott ki a Facebookra a Szövetségi Kereskedelmi Bizottság</a>. “A digitális korban meglévő alapvető emberi értékeink - a méltóság, az autonómia, a magánélet - védelme érdekében radikálisan felül kell vizsgálnunk a Big Tech működését, és olyan internetet kell létrehoznunk, amelynek középpontjában az emberi jogok állnak" – mondta Kumi Naidoo, az Amnesty International főtitkára.</p>
      <p>Steve Satterfield, a Facebook adatvédelmi igazgatója az Amnesty jelentésére reagálva azt mondta, nem értenek egyet azzal a következtetéssel, amely szerint gyakorlatuk ellentétes az emberi jogi alapelvekkel. Szerinte az üzleti modelljük a reklámozáson alapul, az oldal pedig előmozdítja az emberi jogokat, hiszen nem korlátozzák senki véleményét.</p>
      <related>
        <a href="https://hvg.hu/tudomany/20191113_iphone_facebook_alkalmazas_bug_hibajavitas_kamera_hasznalata"/>
        <a href="https://hvg.hu/tudomany/20191118_facebook_atveres_csalas_kickstarter_indiegogo"/>
      </related>
    </article>
  </body>
</html>