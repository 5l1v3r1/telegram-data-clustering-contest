<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685772/mitsotakis-sto-elk-gia-to-prosfygiko-i-evropi-den-borei-na-ekviaz"/>
    <meta property="og:site_name" content="enikos.gr"/>
    <meta property="article:published_time" content="2019-11-21T17:09:00+00:00"/>
    <meta property="og:title" content="Μητσοτάκης στο ΕΛΚ για το προσφυγικό: Η Ευρώπη δεν μπορεί να εκβιάζεται - Οι Έλληνες έχουμε κάνει περισσότερα απ' όσα μας αναλογούν"/>
    <meta property="og:description" content="Μηνύματα τόσο στην Ευρώπη όσο και στην Τουρκία σχετικά με το..."/>
  </head>
  <body>
    <article>
      <h1>Μητσοτάκης στο ΕΛΚ για το προσφυγικό: Η Ευρώπη δεν μπορεί να εκβιάζεται - Οι Έλληνες έχουμε κάνει περισσότερα απ' όσα μας αναλογούν</h1>
      <address>
        <time datetime="2019-11-21T17:09:00+00:00">21 Nov 2019, 17:09</time>
      </address>
      <p>Μηνύματα τόσο στην Ευρώπη όσο και στην Τουρκία σχετικά με το προσφυγικό/μεταναστευτικό ζήτημα, έστειλε ο <a href="http://www.enikos.gr/politics/685709/i-paremvasi-mitsotaki-sto-synedrio-tou-elk-gia-tin-klimatiki-alla">Κυριάκος Μητσοτάκης</a> στην ολομέλεια του συνεδρίου του Ευρωπαϊκού Λαϊκού Κόμματος, που πραγματοποιείται στο <a href="http://www.enikos.gr/politics/685686/mitsotakis-apo-to-zagkreb-i-ellada-bike-ston-dromo-tis-viosimis-a">Ζάγκρεμπ</a>, επαναλαμβάνοντας πως η Ελλάδα έχει φτάσει στα όριά της και ότι ως χώρα πρώτης εισόδου δεν μπορεί, και δεν πρέπει, να σηκώσει μόνη της το βάρος των μεταναστευτικών ροών.</p>
      <p>Ο Πρωθυπουργός υπογράμμισε την ανάγκη ύπαρξης ενός κοινού πλαισίου ασύλου και προστασίας των εξωτερικών συνόρων, λέγοντας: «Πρέπει να κάνουμε τρία πράγματα εάν θέλουμε να αντιμετωπίσουμε αποτελεσματικά το πρόβλημα. Πρέπει να προστατεύσουμε τα σύνορα μας, πρέπει να υπάρξει περισσότερος επιμερισμός και την ίδια ώρα πρέπει να αντιμετωπίσουμε τη ριζική αιτία του προβλήματος, που είναι ο πόλεμος καθώς και η φτώχεια σε σημαντικά μέρη του κόσμου».</p>
      <p>Κατηγόρησε, επίσης, την Τουρκία ότι χρησιμοποιεί το μεταναστευτικό ως εργαλείο για διεθνή πίεση και διαμήνυσε πως πρέπει να γίνει σαφές ότι η Ευρώπη δεν μπορεί να εκβιάζεται σε αυτό το ζήτημα. «Η πρόσφατη σημαντική αύξηση του αριθμού των μεταναστών και προσφύγων που περνούν το Αιγαίο είναι απαράδεκτη. Είναι επίσης, δυστυχώς, ενδεικτικό ότι το μεταναστευτικό χρησιμοποιείται ως εργαλείο για διεθνή πίεση» ανέφερε χαρακτηριστικά.</p>
      <p>Στο ίδιο πλαίσιο, ο κ. Μητσοτάκης τόνισε πως «είναι ώρα για λιγότερες ανεύθυνες δηλώσεις και για περισσότερο ειλικρινή διάλογο», σημείωσε ότι η συμφωνία μεταξύ της ΕΕ και της Τουρκίας πρέπει να γίνει σεβαστή και κάλεσε την Άγκυρα να εκπληρώσει το μερίδιο της από τη Συμφωνία.</p>
      <p>Στέλνοντας σαφές μήνυμα στην Ευρώπη, ο Πρωθυπουργός υπογράμμισε πως αυτή «δεν μπορεί πλέον να προσποιείται ότι το μεταναστευτικό ζήτημα επηρεάζει μόνο τα κράτη-μέλη που βρίσκονται στα εξωτερικά σύνορα». Σε αυτό το πλαίσιο, αντέτεινε πως ο κανονισμός του Δουβλίνου είναι «τώρα θλιβερά ανεπαρκής για να αντιμετωπίσει το πρόβλημα» και υπογράμμισε: «Ένα κοινό πλαίσιο ασύλου και προστασίας των συνόρων πρέπει να είναι η πρώτη προτεραιότητα. Οι Έλληνες έχουμε κάνει περισσότερα από το μερίδιο που μας αναλογεί».</p>
      <p>Σχετικά με την οικονομία, ο Πρωθυπουργός διαμήνυσε ότι η Ελλάδα δεν είναι πλέον το «προβληματικό» κράτος- μέλος για τα προβλήματα της Ευρώπης. «Είναι ένα κράτος με αυτοπεποίθηση, με μια σταθερή κεντροδεξιά κυβέρνηση, έτοιμη να αγκαλιάσει τις ευκαιρίες του μέλλοντος» σημείωσε και προσέθεσε: «Έχουμε νικήσει τους λαϊκιστές, τόσο από τα αριστερά όσο και από τα δεξιά. Έχουμε εκριζώσει την άκρα δεξιά, δεν είναι πλέον στο Κοινοβούλιο».</p>
      <p>Αναφερόμενος, τέλος, στο ζήτημα της κλιματικής αλλαγής, ο κ. Μητσοτάκης υπογράμμισε την ανάγκη το ΕΛΚ να βρεθεί στην πρώτη γραμμή για τη λήψη υπεύθυνων περιβαλλοντικών πολιτικών. «Εάν θέλουμε να εφαρμόσουμε επιτυχείς κλιματικές πολιτικές πρέπει να διασφαλίσουμε ότι οι χαμένοι από τη μετάβαση θα πρέπει να προστατευτούν» είπε ο Πρωθυπουργός και κατέληξε λέγοντας: «Έχουμε πάρει την τολμηρή απόφαση στην Ελλάδα να κλείσουμε όλες τις λιγνιτικές μονάδες έως το 2028».</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/685709/i-paremvasi-mitsotaki-sto-synedrio-tou-elk-gia-tin-klimatiki-alla%0A%20%20%20%20%0A"/>
        <a href="http://www.enikos.gr/politics/685704/stin-teliki-eftheia-i-protasi-tis-nd-gia-ti-laiki-nomothetiki-pro%0A%20%20%20%20%0A"/>
        <a href="http://www.enikos.gr/politics/685710/afstiri-apantisi-ypex-stin-tourkia-i-ellada-den-dechetai-mathimat%0A%20%20%20%20%0A"/>
        <a href="http://www.enikos.gr/politics/685689/voridis-ston-realfm-978-den-theoro-poly-exypno-apo-tin-plevra-tis%0A%20%20%20%20%0A"/>
        <a href="http://www.enikos.gr/politics/685686/mitsotakis-apo-to-zagkreb-i-ellada-bike-ston-dromo-tis-viosimis-a%0A%20%20%20%20%0A"/>
        <a href="http://www.enikos.gr/politics/685655/petsas-etoima-eos-to-kalokairi-ta-kleista-proanachorisiaka-kentra%0A%20%20%20%20%0A"/>
        <a href="http://www.enikos.gr/politics/685641/omilia-mitsotaki-sto-synedrio-tou-elk-simera%0A%20%20%20%20%0A"/>
        <a href="http://www.enikos.gr/politics/685596/h-apantisi-tou-dragasaki-sti-nd-gia-to-elachisto-engyimeno-eisodi%0A%20%20%20%20%0A"/>
        <a href="http://www.enikos.gr/politics/685626/alkiviadis-stefanis-i-ellada-allazei-selida-stin-diacheirisi-tou-%0A%20%20%20%20%0A"/>
      </related>
    </article>
  </body>
</html>