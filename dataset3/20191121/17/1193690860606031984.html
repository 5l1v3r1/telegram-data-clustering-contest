<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/stalo-vidomo-koho-budut-shtrafuvaty-za-perevezennia-dytyny-bez-avtokrisla-203228.html"/>
    <meta property="og:site_name" content="5 канал"/>
    <meta property="article:published_time" content="2019-11-21T17:25:00+00:00"/>
    <meta property="og:title" content="Перевезення дитини без автокрісла відтепер карається штрафом: чи виконуються вимоги – сюжет"/>
    <meta property="og:description" content="За статистикою, від початку року в Україні сталося 4 тисячі ДТП за участю дітей"/>
  </head>
  <body>
    <article>
      <h1>Перевезення дитини без автокрісла відтепер карається штрафом: чи виконуються вимоги – сюжет</h1>
      <address>
        <time datetime="2019-11-21T17:25:00+00:00">21 Nov 2019, 17:25</time>
      </address>
      <p>Перевезення дитини без автокрісла відтепер карається штрафом. Сума за порушення стартує від 510 гривень. Журналіст "5 каналу" Евеліна Михайленко розповість, чи виконуються тепер вимоги, які існували у правилах і раніше, але штраф за порушення яких не передбачався.</p>
      <p>"Вона знає, що вона мусить їхати в кріслі та пристібатися. Мені здається, що це такі гарні манери і здорова звичка, як чистити зуби", – переконана мати п’ятирічної Аліси Анастасія Гречникова.<br/><br/>Дитяче крісло Анастасія разом з чоловіком купили у свій автомобіль, відколи в родині народилася дочка. Тепер її завжди перевозять лише так. Утім, іноді для пересування містом мати з донькою користуються послугами таксі. Автокрісло там зазвичай виняток, аніж правило.</p>
      <figure>
        <iframe src="https://www.youtube.com/embed/ysfy8_EBTgA" width="745" height="451" data-service="Youtube" scrolling="no"/>
      </figure>
      <p>"Сьогодні вранці, коли до мене приїхало таксі, я відкриваю така двері і кричу: "Доброго ранку". А водій мені каже: "А чому ви не сказали, що ви з дитиною?" Він каже, ви, що не знаєте закону? Мене оштрафують." Я йому відповідаю, що можу дістати крісло з нашої машини. Он вона стоїть, ми їздимо, пристібаємо дитину, ще до закону. Раніше ніхто не переймався, що я з дитиною. А тепер, коли штрафи – почали всі перейматися", – про пригоди з таксі розповідає Анастасія.</p>
      <blockquote>Нещодавно в Україні запрацювала відповідальність за порушення правил перевезення дітей. Якщо водія вперше спіймають на гарячому, – оштрафують на 510 гривень. Якщо ж упродовж року порушення повторить – доведеться сплатити вже 850 гривень.</blockquote>
      <p>"Якби я була в місті і мені потрібно було би забрати дитину, наприклад, з температурою у лікарню і я би опинилася в такій ситуації. Мені здається, що я би розплакалась", – переймається мати п'ятирічної дівчинки.   <br/><br/>Адміністративна відповідальність лягає на плечі і таксистів. Покарання на людині за кермом, а не на батьках чи компанії-перевізнику. Але зупиняти спеціально, щоби перевірити, як везуть дитину, поліцейські поки що не можуть.<br/><br/>"Є десять підстав, на які поліцейські мають право зупиняти. От на цих підставах ми і будемо зупиняти. Ніяких змін до підстав зупинки не було внесено. Тому, якщо ми зупиняємо транспортний засіб і виявляємо ще це правопорушення, ми будемо реагувати", – пояснює заступник начальника департаменту патрульної поліції Олексій Білошицький. <br/><br/>За правилами, діти зростом менше ніж метр сорок п'ять або ті, хто не досяг 12-річного віку, – їхати в автомобілі мають лише у спеціальному кріслі. Це не новація. Такі правила дорожнього руху працювали і раніше, але тоді штраф за порушення не передбачався.</p>
      <figure>
        <img src="https://www.5.ua/media/pictures/original/174117.jpg"/>
      </figure>
      <p>автокрісло<a href="https://www.5.ua/">5 канал</a><br/><br/>За статистикою, від початку року в Україні сталося 4 тисячі ДТП за участю дітей. Із них понад 3800 – травмувалися. Решта випадків були смертельними. Водночас патрульні наголошують – автокрісло може врятувати життя дитині.</p>
      <blockquote>Як повідомляв 5UA, народні депутати України 29 жовтня ухвалили закон, який передбачає покарання (штраф – 510 грн) <a href="https://www.5.ua/suspilstvo/za-perevezennia-dytyny-bez-avtokrisla-karatymut-rada-ukhvalyla-zakon-201776.html">за перевезення дітей без автокрісла</a>. Законопроєкт підтримали у другому читанні 332 депутати.</blockquote>
      <p>
        <b>
          <i>Евеліна Михайленко, Наталя Світлова, "5 канал"</i>
        </b>
      </p>
    </article>
  </body>
</html>