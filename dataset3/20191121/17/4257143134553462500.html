<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/21/trump-nagykovete-mindenki-tudott-rola-mit-akart-trump-ukrajnatol"/>
    <meta property="og:site_name" content="infostart"/>
    <meta property="article:published_time" content="2019-11-21T17:45:00+00:00"/>
    <meta property="og:title" content="Nagykövet: mindenki tudott arról, mit akart Trump Ukrajnától"/>
    <meta property="og:description" content="Donald Trump EU-nagykövete az elnök elleni vádeljárást előkészítő meghallgatáson tett vallomást. Arról is kérdezték: valóban nyomás alá helyezték-e Kijevet az amerikai elnök belpolitikai céljai miatt."/>
  </head>
  <body>
    <article>
      <h1>Nagykövet: mindenki tudott arról, mit akart Trump Ukrajnától</h1>
      <address><time datetime="2019-11-21T17:45:00+00:00">21 Nov 2019, 17:45</time> by <a rel="author">Infostart / InfoRádió - Szvetnik Endre (London)</a></address>
      <h3>Donald Trump EU-nagykövete az elnök elleni vádeljárást előkészítő meghallgatáson tett vallomást. Arról is kérdezték: valóban nyomás alá helyezték-e Kijevet az amerikai elnök belpolitikai céljai miatt.</h3>
      <p>Gordon Sondland, az Egyesült Államok EU-nagykövete tehette az eddigi leginkább terhelő vallomást főnökére a rivális demokraták által indított vádeljárási meghallgatások során.</p>
      <p>A Trump elnök által kinevezett diplomata megerősítette, hogy másokkal együtt „az elnök utasításait követve” működött együtt Trump ügyvédjével, Rudy Giulianival és hogy „mindenki tudott” arról, hogy megpróbálták rávenni Ukrajnát a Trump demokrata riválisa és fia, Joe Biden elleni korrupciós vizsgálat bejelentésére.</p>
      <p>A legfontosabb megjegyzése az volt, amikor a vizsgálat egyik gyakori kifejezését használva kimondta: igenis volt „quid pro quo” azaz Kijev tudtára adták:</p>
      <blockquote>akkor kap meg egy katonai segélyt, ha bejelenti a vizsgálatot Bidenék ellen.</blockquote>
      <p>Sondland korábban vagyonos szállodatulajdonos és a Trump-kampány egyik pénzügyi támogatója volt. Megjelenése a kongresszusi Hírszerzési Bizottság meghallgatásán azért volt lényeges, mert szavaiból az derült ki, hogy a Trump-kormányzat több illetékese is részt vehetett az Ukrajnára történő potenciális nyomásgyakorlásban.</p>
      <p>A Demokraták úgy érzik, a tanúvallomással további muníciót kaptak ahhoz, hogy hivatalosan is vádat emeljenek Trump ellen, ami elvezethet a szenátusban indítandó vádeljáráshoz, - gyakorlatilag perhez – melynek végén felmenthetik az elnököt.</p>
      <p>Trump és a Fehér Ház közben kiállt a nagykövet mellett, de az elnök aggodalmát jelezheti, hogy ezúttal egy jegyzetfüzettel állt ki a riporterek elé. Először fantasztikusnak nevezte nagykövete vallomását és közölte: itt az ideje, hogy leállítsák a vizsgálatot.</p>
      <p>Majd hangosan és idegesen ismételgette, hogy miről is beszélt Sondlanddal. „Készen állnak? Forog a kamera? Nem akarok semmit, nem akarok semmit Ukrajnától – ezt válaszoltam a kérdésére, hogy mit akarok. Csak rövid ideig beszéltünk, nem ismerem annyira, de ezt mondtam” – nyilatkozta Trump.</p>
      <p>Stephanie Grisham elnöki szóvivő pedig a Fehér Háznak a vallomásról szóló hivatalos interpretációját ismertette: „bár a nagykövet vallomása inkább saját feltételezéseiről és értelmezéséről, mint kemény tényekről szólt, tényként vallotta, hogy Trump elnök soha nem mondta azt neki: Zelenszkij ukrán elnök fehérházi látogatása vagy a segély feltétele, hogy Zelenszkij cserébe hivatalos bejelentést tegyen.”</p>
      <p>Sondland úgy fogalmazott a meghallgatáson, hogy a cél a vizsgálat bejelentése és nem egy konkrét vizsgálat volt. Arról is beszélt, hogy emailt küldött Mick Mulvaney fehér házi kabinetfőnöknek, Rick Perry energiaügyi miniszternek és Mike Pompeo külügyminiszternek. Ebben azt írta: az új ukrán elnök kész megnyugtatni Trumpot, hogy</p>
      <blockquote>„teljesen transzparens vizsgálatot indít és minden követ megforgat... mindenki tudott róla, nem volt titok”.</blockquote>
      <p>Sondland az emailt az elhíresült, július 25-i Trump-Zelenszkij telefonbeszélgetés előtt küldte. Trump támogatóinak elmélete szerint Ukrajna és nem Oroszország avatkozott be a 2016-os elnökválasztási kampányba – és ezért próbált az elnök demokrata riválisára terhelő információhoz jutni. Joe Biden jelenleg a demokraták legesélyesebb elnök-aspiránsa a jövő évi elnökválasztások előtt.</p>
      <p>Csakhogy egy szövetségi törvény tiltja, hogy amerikai elnökjelöltek külföldi segítséget fogadjanak el a választási folyamatban.</p>
      <p>
        <i>Nyitókép: MTI/EPA/Erik S. Lesser</i>
      </p>
    </article>
  </body>
</html>