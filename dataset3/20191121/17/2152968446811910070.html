<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/21/kym-korenite-ni-zagiva-li-500-godishnoto-selo-peichinovo.430366"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T17:30:00+00:00"/>
    <meta property="og:title" content="Към корените ни: Загива ли 500-годишното село Пейчиново?"/>
    <meta property="og:description" content="Дали един разказ за селския живот ще остане само на хартия? | Dnes.bg"/>
  </head>
  <body>
    <article>
      <h1>Към корените ни: Загива ли 500-годишното село Пейчиново?</h1>
      <h2>Дали един разказ за селския живот ще остане само на хартия?</h2>
      <address><time datetime="2019-11-21T17:30:00+00:00">21 Nov 2019, 17:30</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Обезлюдяването на българското село - тема не от днес и от вчера, но несъмнено болезнена. Кой знае дали процесът е обратим и има ли завръщане към корените ни, за което плахо и понякога се говори.</p>
      <p>Може би има надежда, но реалността за едно будно балканджийско село днес е несъмнена.</p>
      <p>"Моето село, макар че беше малко, беше цветущо, а сега са останали по-малко от 150 човека, на които средната възраст е 70 години. Няма млади хора, както и в много други села", казва Атанаска Петрова, автор на книга за историята на село Пейчиново. </p>
      <p>Тази година то навършва точно пет века от създаването си в сърцето на Дунавската равнина, по средата на пътя между Велико Търново и Русе.</p>
      <p>Най-голямо селото е било през 1946 година – 1375 души.</p>
      <p>Авторката на книгата, която е истинско животоописание на Пейчиново, е родена там година по-рано. Работила е като учителка по български език и литература в СОУ "Панайот Волов" в близкия град Бяла. В града наскоро беше представена и книгата й, озаглавена "Село Пейчиново".</p>
      <p>"Написах я и с болка, защото още едно хубаво село си отива", сподели авторката за Dnes.bg.</p>
      <p>Първоначално селото е било турско, основано от преселници от Мала Азия, а първите българи в него са дошли от Балкана. До 1934 г. то е известно като Бурумлий. "Имало е трудни моменти, особено кризата след войните, но тогава част от хората заминават за гурбет, най-вече за Австралия. Може би сега времената за него са по-тежки, защото там няма хора", разказва Атанаска Петрова.</p>
      <p>Тя е събирала информацията за своето родно село "зрънце по зрънце" в продължение на 10 години - от архивни документи, спомени на свои роднини и жители на селото. Черно-бели снимки пазят моменти от бита и поминъка на пейчиновчени, а историческият разказ връща в отминали времена, които малцина помнят.</p>
      <p>С гордост Атанаска Петрова съобщава факта, че селото е дало 8 опълченци в борбата за освобождение от турско робство, във време, когато е наброявало около 560 човека.</p>
      <p>Предговорът в книгата й е написан от историка проф. Пламен Павлов, чиито корени също са от Пейчиново.</p>
      <p>"Един от интересните въпроси, разгледани в проучването, е за името Пейчиново, дадено на селото през 1934 г. (...) Колкото и да е приказно-романтична, връзката с легендарния Пейчин войвода буди симпатии и днес. Нека като паралел посочим името на съседното, свързано с роднински връзки с Пейчиново и също така балканджийско село Хибилий - Страхилово, отново по името на легендарен хайдушки войвода", пише проф. Павлов. </p>
      <p>Хубаво е, че почти всички околни села имат своя история – историческа или по-романизирана, както разбирам от разговора с Атанаска Петрова. Но как продължава тя, зависи само от нас.</p>
      <p>Моят дядо по майчина линия Елефтер Недев също е роден в село Пейчиново. Приживе носеше с гордост прякора си - Левски, всички го познаваха с него. Припомни ми го и книгата на Атанаска Петрова. Така и не съм го питала защо го наричаха така, приемайки това за даденост, за нещо ежедневно.</p>
      <p>Но трябва ли да разберем, че нещо не е даденост, когато си отиде?</p>
    </article>
  </body>
</html>