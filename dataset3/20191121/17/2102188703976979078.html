<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/654006/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T17:00:00+00:00"/>
    <meta property="og:title" content="Стали відомі деталі запуску прокату електросамокатів Bolt"/>
    <meta property="og:description" content="Компанія Bolt 21 листопада запустила у Києві послугу прокату електросамокатів, до весни 2020 року буде працювати в тестовому режимі в інноваційному парку UNIT.City. "/>
  </head>
  <body>
    <article>
      <h1>Стали відомі деталі запуску прокату електросамокатів Bolt</h1>
      <address>
        <time datetime="2019-11-21T17:00:00+00:00">21 Nov 2019, 17:00</time>
      </address>
      <p>Компанія Bolt 21 листопада запустила у Києві послугу прокату електросамокатів, до весни 2020 року буде працювати в тестовому режимі в інноваційному парку UNIT.City. </p>
      <p>У компанії кажуть, що електросамокати — це екологічно альтернативний вид транспорту, який дозволяє уникнути заторів під час переміщення. Кожна четверта поїздка Bolt у світі становить менше 3 км, тому для таких поїздок може підійти електросамокат.</p>
      <p>Для того, щоб скористатися послугою, необхідно знайти самокат, розблокувати його за допомогою QR-коду в додатку Bolt, доїхати до місця призначення та залишити транспортний засіб у будь-якому зручному й безпечному місці. Послугою можуть скористатися лише особи, які досягли 18 років (при реєстрації користувач вказує дату народження). </p>
      <p>У парку електросамокатів Bolt — самокати Segway NineBot ES4 з запасом ходу до 45 км.</p>
      <p>У вартість оренди електричного самоката входить ціна за розблокування й ціна за хвилину використання. Попередньо вартість розблокування складе 1 евро і 1-2 грн за 1 хвилину поїздки.</p>
      <p>Точну вартість послуги Bolt оприлюднить на весні 2020 року, коли сервіс почне повноцінно працювати. У разі, коли їздити планується багато і щохвилинна оплата є невигідною для клієнта, Bolt встановив ціну за оренду самоката на весь день. </p>
      <p>Місця, де можна буде взяти самокат напрокат, розташовуватимуться в центрі міста, як правило поблизу транспортних вузлів і найбільш відвідуваних місць.</p>
      <p>Подивитися, де знаходиться найближча локація самокатів, можна в тому ж додатку, що і для замовлення автомобіля. Ввечері працівники Bolt будуть збирати самокати по місту і ставити на зарядку, щоб вже зранку їх можна було знайти на звичних локаціях. </p>
      <p>Для безпечної поїздки на самокаті рекомендується надягати шолом та використовувати велосипедні доріжки.</p>
      <p>Нагадаємо, ЕП уже писала, що компанія Bolt <a href="https://www.epravda.com.ua/news/2019/11/19/653908/">відкриває</a> в Києві сервіс прокату електросамокатів.</p>
      <p>Читайте також інтерв’ю: <b><i><a href="https://www.epravda.com.ua/publications/2019/07/9/649477/">Таксі Bolt в Україні: як заробити 80 тисяч в місяць, куди йдуть гроші і чому сервіс в мінусі</a></i></b></p>
      <p>Всеволод Некрасов, ЕП</p>
    </article>
  </body>
</html>