<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/papa-in-thailandia-parla-di-prostituzione-minorile-bimbi-sfigurati-nella-loro-dignita/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T17:08:03+00:00"/>
    <meta property="og:title" content="Papa in Thailandia parla di prostituzione minorile: “Bimbi sfigurati nella loro dignità”"/>
    <meta property="og:description" content="Nell'omelia della messa allo Stadio nazionale di Bangkok davanti a 60mila fedeli Papa Francesco ha parlato della piaga della prostituzione, anche minorile, in Thailandia. Il Pontefice ha rivolto un pensiero particolare a 'quei bambini, bambine e donne esposti alla prostituzione e alla tratta, sfigurati nella loro dignità più autentica'."/>
  </head>
  <body>
    <article>
      <h1>Papa in Thailandia parla di prostituzione minorile: “Bimbi sfigurati nella loro dignità”</h1>
      <h2>Nell’omelia della messa allo Stadio nazionale di Bangkok davanti a 60mila fedeli Papa Francesco ha parlato della piaga della prostituzione, anche minorile, in Thailandia. Il Pontefice ha rivolto un pensiero particolare a “quei bambini, bambine e donne esposti alla prostituzione e alla tratta, sfigurati nella loro dignità più autentica”.</h2>
      <address><time datetime="2019-11-21T17:08:03+00:00">21 Nov 2019, 17:08</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>La piaga della prostituzione, anche minorile, in <b>Thailandia</b> è stato l’argomento al centro dell’omelia di<b> papa Francesco</b>, che <a href="https://www.fanpage.it/esteri/papa-francesco-in-thailandia-ad-accoglierlo-trova-sua-cugina-qui-lo-amano-anche-i-buddisti/">si trova in viaggio nel Paese.</a> "Penso in particolar modo a quei bambini, bambine e donne esposti alla prostituzione e alla tratta, sfigurati nella loro dignità più autentica", ha detto papa Bergoglio nell'omelia della messa celebrata allo Stadio nazionale di Bangkok davanti a circa 60000 fedeli. E poi ha parlato di "quei giovani schiavi della droga e del non-senso che finisce per oscurare il loro sguardo e bruciare i loro sogni”, ai migranti “spogliati delle loro case e delle loro famiglie". E poi ai tanti altri che "possono sentirsi dimenticati, orfani, abbandonati". E ancora "ai pescatori sfruttati, ai mendicanti ignorati". Tutti questi, ha sottolineato papa Francesco, "fanno parte della nostra famiglia, sono nostre madri e nostri fratelli". Da qui l’appello del Papa: a non privare "le nostre comunità dei loro volti, delle loro piaghe, dei loro sorrisi, delle loro vite" e a non privare "le loro piaghe e le loro ferite dell’unzione misericordiosa dell’amore di Dio".</p>
      <p><b>La piaga della prostituzione minorile in Thailandia –</b> Secondo i dati forniti dalla Commissione nazionale per le donne (la Thai National Commission for Women) il numero totale di prostitute minori di 18 anni in Thailandia è stimabile fra le 30mila e le 35mila unità. Il Papa ha parlato della piaga della prostituzione anche ai leader politici della Thailandia. “Penso a quelle donne e a quei bambini del nostro tempo che sono particolarmente feriti, violentati ed esposti ad ogni forma di sfruttamento, schiavitù, violenza e abuso", aveva detto prima della messa aggiungendo: "Esprimo la mia riconoscenza al governo tailandese per i suoi <b>sforzi volti ad estirpare questo flagello</b>, come pure a tutte le persone e le organizzazioni che lavorano instancabilmente per sradicare questo male e offrire un percorso di dignità".</p>
    </article>
  </body>
</html>