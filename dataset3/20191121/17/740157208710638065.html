<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/fundusze-europejskie/slask-rozdal-2-2-mld-zl-z-rpo,135370.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T17:43:00+00:00"/>
    <meta property="og:title" content="Śląsk rozdał 2,2 mld zł z RPO"/>
    <meta property="og:description" content="Od października 2018 r. do listopada 2019 r. wypłacono beneficjentom z Regionalnego Programu Operacyjnego Woj. Śląskiego na lata 2014-20 łącznie 2,2 mld zł – wynika z danych zarządu tego województwa. Podpisano też umowy na 2,5 mld zł i uruchomiono nabory na 2,3 mld zł."/>
  </head>
  <body>
    <article>
      <h1>Śląsk rozdał 2,2 mld zł z RPO</h1>
      <address><time datetime="2019-11-21T17:43:00+00:00">21 Nov 2019, 17:43</time> by <a rel="author">PAP/JS  </a></address>
      <h4>Od października 2018 r. do listopada 2019 r. wypłacono beneficjentom z Regionalnego Programu Operacyjnego Woj. Śląskiego na lata 2014-20 łącznie 2,2 mld zł – wynika z danych zarządu tego województwa. Podpisano też umowy na 2,5 mld zł i uruchomiono nabory na 2,3 mld zł.</h4>
      <hr/>
      <ul>
        <li>
          <b>Kałuża poinformował, że w strukturze urzędu marszałkowskiego wydzielono wydział gospodarki i współpracy międzynarodowej, w ramach którego działa m.in. Śląskie Centrum Obsługi Inwestora i Eksportera.</b>
        </li>
        <li>
          <b>Zapowiedział realizację projektów "Global Silesia" i "Inter Silesia", z budżetami po ok. 25 mln zł - służących wsparciu przedsiębiorców z regionu w ekspansji zagranicznej.</b>
        </li>
        <li>
          <b>W śląskim RPO znajduje się najwięcej środków spośród programów regionalnych w Polsce - jego wartość blisko 3,5 mld euro była ostatnio przeliczana na 15,16 mld zł.</b>
        </li>
      </ul>
      <p>Na podsumowaniu roku pracy zarządu woj. śląskiego o stanie realizacji śląskiego RPO mówił wicemarszałek Wojciech Kałuża. Kałuża, chociaż w wyborach samorządowych startował na radnego sejmiku z listy KO, po nich zdecydował o poparciu PiS, umożliwiając tej partii samodzielne rządy w regionie i zostając następnie wicemarszałkiem województwa.</p>
      <p>W śląskim RPO znajduje się najwięcej środków spośród programów regionalnych w Polsce - jego wartość blisko 3,5 mld euro była ostatnio przeliczana na 15,16 mld zł.</p>
      <p>Wicemarszałek pokazał tabelę, w której odniesiono wartości wskaźników RPO z października 2018 r. do listopada 2019 r. Wskazał, że dla środków wypłaconych już beneficjentom wartości te wynoszą odpowiednio 2,1 mld zł i 4,3 mld zł. "To jest przez rok czasu 100 proc. więcej środków trafiło na Śląsk, do naszych beneficjentów; to jest bardzo dobry wynik" - ocenił. "Podwoiliśmy alokację środków, które trafiły do naszych beneficjentów, wypłaciliśmy 100 proc. więcej środków" - dodał.</p>
      <p>Czytaj też: <a href="https://www.portalsamorzadowy.pl/prawo-i-finanse/rok-dynamicznych-zmian-na-slasku-marszalek-chwali-sie-liczbami,135362.html">Rok dynamicznych zmian na Śląsku. Marszałek chwali się liczbami</a></p>
      <p>Z tabeli wynika też, że w październiku ub. roku w uruchomionych naborach było 13,6 mld zł, we wnioskach wybranych do dofinansowania - 9,1 mld zł, a w podpisanych umowach 8,4 mld zł. W listopadzie br. wartości te sięgnęły odpowiednio: 15,9 mld zł (wzrost o 2,3 mld zł) w naborach, 11,6 mld zł (wzrost o 2,5 mld zł) w wybranych do dofinansowania oraz 10,9 mld zł (wzrost o 2,5 mld zł) w umowach.</p>
      <p>Kałuża mówił ponadto, że ponad 3 mld zł z obecnego śląskiego RPO trafi do beneficjentów na różne przedsięwzięcia "z obszaru niskoemisyjnego". Jak wyjaśniał, chodzi m.in. o odnawialne źródła energii, termomodernizacji, budowy centrów przesiadkowych, budowy parkingów park and ride, wymianę oświetlenia. "Cieszymy się bardzo, że beneficjenci wykazują dużą aktywność w pozyskiwaniu tych środków" - deklarował.</p>
      <p>Przytoczył przykład konkursu na RPO dotacje do odnawialnych źródeł energii, gdzie spłynęły wnioski na ponad 800 mln zł, przy pierwotnej alokacji 75 mln zł - potem podwojonej. Kałuża zapowiedział, że po renegocjacjach śródokresowych RPO (zaktualizowany Program wysłano do Komisji Europejskiej 18 listopada br.), alokacja na dotacje do OZE będzie "potrojona".</p>
      <p>"Czyli dodatkowe 100 mln zł trafi na działania związane z odnawialnymi źródłami, a na liście rezerwowej jest jeszcze 101 projektów" - zaznaczył Kałuża.</p>
      <p>Członkini zarządu woj. śląskiego Izabela Domogała uzupełniła, że w ramach działań antysmogowych m.in. podpisano porozumienia z Korporacją Mistrzów Kominiarskich Woj. Śląskiego i z Beskidzkim Cechem Kominiarzy. "To właśnie ta grupa społeczna przeprowadzi nam - uwaga - za darmo inwentaryzację kopciuchów na terenie woj. śląskiego, abyśmy mogli w przyszłej perspektywie lepiej planować te środki na walkę ze smogiem; rozpoczęliśmy też pracę nad zmianą uchwały antysmogowej" - zasygnalizowała Domogała.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>