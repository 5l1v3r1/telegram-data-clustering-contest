<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/tatlioglunun-yegenim-suriyeliler-nedeniyle-meningokok-menenjit-oldu-iddiasini-veriler-curuttu-1390992"/>
    <meta property="og:site_name" content="Karar.com"/>
    <meta property="article:published_time" content="2019-11-21T17:11:00+00:00"/>
    <meta property="og:title" content="Tatlıoğlu'nun 'Yeğenim Suriyeliler nedeniyle meningokok menenjit oldu' iddiasını veriler çürüttü"/>
    <meta property="og:description" content="İYİ Parti Bursa Milletvekili İsmail Tatlıoğlu, 'Yeğenim Suriyeliler nedeniyle meningokok menenjit oldu' iddiasını öne sürdü."/>
  </head>
  <body>
    <article>
      <h1>Tatlıoğlu'nun 'Yeğenim Suriyeliler nedeniyle meningokok menenjit oldu' iddiasını veriler çürüttü</h1>
      <address>
        <time datetime="2019-11-21T17:11:00+00:00">21 Nov 2019, 17:11</time>
      </address>
      <p>
        <b>İYİ Parti Bursa Milletvekili İsmail Tatlıoğlu, 'Yeğenim Suriyeliler nedeniyle meningokok menenjit oldu' iddiasını öne sürdü. "Sağlık çalışanlarının ifadesi bu hastalığın mültecilerden bulaştığı ve Türkiye'de daha öncesinde görülmediği yönünde" sözlerini ise veriler çürüttü. Uzmanlar, menenjitin Türkiye'de 100 binde 3 ila 4 civarında görüldüğünü belirtti. "Özellikle 2018 yılının son aylarında ve bu yılın ilk aylarında menenjit hasta sayısında önemli ölçüde artış var" diyen uzmanlar, Suriyeli göçmenler nedeniyle menenjit yüzünden olduğu yönünde algının yanlış olduğunu vurguladı.</b>
      </p>
      <p>İYİ Parti Bursa Milletvekili İsmail Tatlıoğlu, 'Yeğenim Suriyeliler nedeniyle meningokok menenjit oldu' iddiasını öne sürdü. "Sağlık çalışanlarının ifadesi bu hastalığın mültecilerden bulaştığı ve Türkiye'de daha öncesinde bu hastalığın görülmediği yönünde" sözlerini ise veriler çürüttü. </p>
      <p>Bütçe görüşmelerinde konuşan İçişleri Bakanı Süleyman Soylu'nun "Suriyelilerden kaynaklı bir tane bile salgın hastalık görülmedi" sözlerine tepki gösteren Tatlıoğlu "11 aylık yeğenim Suriyelilerden kaynaklı meningokok menenjit oldu. Ankara Hacettepe Hastanesi'ne geldi, elini ve ayaklarını kestiler. Henüz 11 aylık bir bebek" iddiasını gündeme taşıdı.</p>
      <p>Sözcü'ye açıklama yapan Tatlıoğlu "Yeğenim Damla, bir rahatsızlığından dolayı Bursa'da Dörtçelik Hastanesi'nde tedaviye götürülüyor. Bir gün hastaneden döndükten sonra ateşleniyor ve tekrar hastaneye götürüyorlar. Tetkikten sonra meningokok menenjit teşhisi konuluyor. Ambulansla Ankara Hacettepe Hastanesi'ne sevk edildi. Üç ay Hacettepe'de kaldı. Yeğenimizin bir elini, bir ayağını yarıdan kestiler. Bir elindeki üç parmağını da kestiler. Şimdi de solunum probleminden dolayı Dörtçelik Hastanesi'nde yoğun bakımda."</p>
      <p>
        <b>"TÜRKİYE'DE DAHA ÖNCE GÖRÜLMEMİŞ"</b>
      </p>
      <p>Oradaki sağlık çalışanlarının yeğenimizle ilgili ifadesi bu hastalığın mültecilerden bulaştığı ve Türkiye'de daha öncesinde bu hastalığın görülmediği yönünde. Bursa'da 150 bin civarında Suriyeli var, olmasın anlamında söylemiyorum ama devletin tedbir alması gerekiyor. Aşı ve sağlık konusunda tedbir gerekiyor. Bütün çocuklar için, Suriyeli çocuklar da dahil olmak üzere yeni bir aşılama sistemi başlatılmalı."</p>
      <p>Tatlıoğlu'nun 'Yeğenim Suriyeliler nedeniyle meningokok menenjit oldu' iddiasını ise veriler çürüttü. Uzmanlar, menenjitin gelişmiş ülkelerde 100 binde bir civarında, Türkiye'de ise 100 binde 3 ila 4 civarında görüldüğünü belirtti. "Özellikle 2018 yılının son aylarında ve bu yılın ilk aylarında menenjit hasta sayısında önemli ölçüde artış var" diyen uzmanlar, bunun salgın anlamına gelmediğini, Suriyeli göçmenler nedeniyle menenjit yüzünden olduğu yönünde algının yanlış olduğunu vurguladı.</p>
      <p>Beyin zarı enfeksiyonu olarak tanımlanan, en iyi şartlarda bile yüzde 5 oranında ölümle sonuçlanabilen tehlikeli bir hastalık olan menenjite virüsler, mantarlar, bakteriler hatta bazı kimyasal maddeler de neden olabiliyor. Türkiye'de 100 binde 3 ila 4 oranında görülen menenjitin tedavisinde saniyeler bile çok büyük önem taşıyor.</p>
      <p>
        <b>TÜRKİYE'DE GELİŞMİŞ ÜLKELERE GÖRE DAHA FAZLA</b>
      </p>
      <p>Enfeksiyon Hastalıkları Derneği Başkanı Prof. Dr. Mehmet Ceyhan "Menenjitin sıklığı, geri kalmış ülkelerde daha yüksektir. Dünyada en sık menenjit kuşağı dediğimiz, Afrika'da Büyük Sahra Çölü'nün güneyinde yer alan kuşaktaki ülkelerde (Nijerya, Gana, Somali, Etiyopya gibi) görülür. Bu kuşakta menenjit sıklığı diğer ülkelere göre 800 kat daha fazladır. Dünyanın geri kalanında ise benzer sıklıklarda görülür. Menenjit gelişmiş ülkelerde 100 binde bir civarında görülürken, Türkiye'de 100 binde 3 ila 4 civarındadır. Bu hastalık çok tehlikeli olduğu için Türkiye'de görülme sıklığının yüksek olduğunu söyleyebiliriz" açıklaması yaptı.</p>
      <p>Ege Üniversitesi Tıp Fakültesi Öğretim Üyesi Prof. Dr. Zafer Kurugöl de menenjitte 3 bakterinin etkin rol üstlendiğini, Türkiye'de yapılan karma aşılarla iki mikrobun yaptığı hastalığın azaldığını ve menenjit türleri içinde en ağır ve tehlikeli türün meningokok olduğunu söyledi.</p>
      <p>
        <b>2018 VE 2019'DA ARTIŞ VAR</b>
      </p>
      <p>Karşılaştığı bir vakadan bahseden Kurugöl "Ege Üniversitesi’nde yeni yatan bir vakamız vardı, çocuk el ve ayak parmaklarını kaybetmek zorunda kaldı, zekasında da bir miktar gerileme oldu. Yaşam kalitesi de bozulan çocuğun yoğun bakım masraflarını çıkardık ve bu miktar ile bütün Bornova'yı aşılayabileceğimizi gördük" diye konuştu.</p>
      <p>"Özellikle 2018 yılının son aylarında ve bu yılın ilk aylarında menenjit hasta sayısında önemli ölçüde artış var" diyen Kurugöl, ancak 'bunun salgın var' anlamına gelmediğini belirtti. Hastalığın önlenmesinde aşının önemli rol üstlendiğini vurgulayan Kurugöl, menenjit aşısına ailelerin gereken önemi vermelerini istedi.</p>
      <p>Kurugöl, toplumda Suriyeli göçmenler nedeniyle menenjit vaka sayısında artış olduğu yönünde bir algı oluşturulduğunu, böyle bir durumun söz konusu olmadığını dile getirdi.</p>
      <related>
        <a href="https://www.karar.com/guncel-haberler/istanbul-valiligi-42-bin-888-kacak-gocmen-gonderildi-1385116"/>
      </related>
      <related>
        <a href="https://www.karar.com/guncel-haberler/goc-idaresinden-istanbulda-ikamet-izni-olmayan-suriyelilere-uyari-1354181"/>
      </related>
    </article>
  </body>
</html>