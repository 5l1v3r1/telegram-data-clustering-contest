<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/art-pobachennya-i-didzhital-ukrajinska-agenciya-zapustila-nezvichnu-promo-kampaniyu-mistectva-50054872.html"/>
    <meta property="og:site_name" content="НВ"/>
    <meta property="article:published_time" content="2019-11-21T17:04:00+00:00"/>
    <meta property="og:title" content="Арт-побачення і діджитал. Українська агенція запустила незвичну промо-кампанію мистецтва"/>
    <meta property="og:description" content="Мистецтво заговорило з українцями з плакатів на вулиці, ролику на телебаченні і у повідомленнях в месенджерах. Усе це для того, аби знайти найкоротший шлях до серця сучасної людини."/>
  </head>
  <body>
    <article>
      <h1>Арт-побачення і діджитал. Українська агенція запустила незвичну промо-кампанію мистецтва</h1>
      <h2>Мистецтво заговорило з українцями з плакатів на вулиці, ролику на телебаченні і у повідомленнях в месенджерах. Усе це для того, аби знайти найкоротший шлях до серця сучасної людини.</h2>
      <address>
        <time datetime="2019-11-21T17:04:00+00:00">21 Nov 2019, 17:04</time>
      </address>
      <p>Українська рекламна агенція Postmen створила та втілила в життя інформаційно-рекламну кампанію<b> <i>«Мистецтво хоче знайомитись».</i></b> Її мета — спонукати українців більше цікавитись різними видами мистецтва. Як виявилось, це як ніколи на часі. Цифри говорять самі за себе: за результатами опитування Київського інституту соціології та «Асоціації сприяння самоорганізації населення», протягом року 50% населення не відвідали жодного культурного заходу.</p>
      <p>При цьому 79% населення України за певних обставин відвідували б культурні заходи частіше. Імовірно, якби їм хтось про них нагадував звичним способом: у рекламі в соцмережах та метро, на телебаченні чи по радіо або ще краще — у звичних мобільних додатках. Зараз люди все частіше спілкуються у месенджерах і рідше проявляють зацікавленість до чогось нового поза гаджетом.</p>
      <p>Тож світовий тренд промоції мистецтва — використання сучасних технологій, діджиталізація, а також динамічна та прямолінійна візуалізація суті. Щоб по-справжньому зацікавити сучасну аудиторію мистецтвом, треба зробити його зрозумілим.</p>
      <p>Команда Postmen проаналізувала промо-кампанію Британського музею, Музею мистецтва Сан-Паулу, Музею мистецтва Метрополітен і зрозуміла, що за основу треба брати створення простих і зрозумілих меседжів, близьких по-своєму кожному.</p>
      <aside>Креативники розробили кампанію «Мистецтво хоче знайомитись», де твори мистецтва ніби самі розповідають про себе, починають діалог з людьми.</aside>
      <p>Креативники розробили кампанію «Мистецтво хоче знайомитись», де твори мистецтва ніби самі розповідають про себе, починають діалог з людьми. Комунікують вони у вигляді повідомлень із месенджерів, які активно використовують мільйони сучасних юзерів.</p>
      <p>Побачити нетипові постери можна на вулицях Києва, Львова, Одеси, Дніпра та Харкова. Стежити за проєктом також можна на сторінках в <a href="https://www.instagram.com/date_with_art/">Instagram </a>і <a href="https://www.facebook.com/datewithart/">Facebook.</a> Креативники навіть запропонували спеціальний тег в Instagram — #артдейтинг, щоб охочі користувачі могли залишати фото та історії «знайомства» з мистецтвом і спонукали долучатися до цього інших.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/853/big/917687af150420ebd40411fdd0b763b3.png?stamp=20191121151259&amp;q=85&amp;output=jpg&amp;bg=white"/>
        <figcaption>Фото: Postmen</figcaption>
      </figure>
      <p>Окрім того, в агенції створили спеціальний <a href="https://datewithart.net.ua/">чат-бот,</a> який буде «знайомити» людей з українським мистецтвом. Поговорити з ним і потестити вже зараз можна у Telegram і Facebook. Це чудовий варіант, аби дізнатись щось нове: <a href="https://datewithart.net.ua/">чат-бот </a>показує цікаві факти про українські мистецькі твори і пропонує цікаві лінки за кількома рубриками, серед яких фото, кінематограф, живопис, книговидання, скульптура, театр і танець. Розробити концепцію проєкту та втілити його у життя змогли за підтримки Українського культурного фонду.</p>
    </article>
  </body>
</html>