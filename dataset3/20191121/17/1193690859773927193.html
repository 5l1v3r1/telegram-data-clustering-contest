<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/rf-ne-viddala-ukraini-zbroiu-ta-boieprypasy-z-povernenykh-korabliv-advokat-203234.html"/>
    <meta property="og:site_name" content="5 канал"/>
    <meta property="article:published_time" content="2019-11-21T17:26:00+00:00"/>
    <meta property="og:title" content="&quot;Вони у Москві&quot;: адвокат пояснив, чому РФ не віддала Україні зброю та боєприпаси з повернених кораблів"/>
    <meta property="og:description" content="За його словами, ці кораблі й надалі залишаються речовими доказами у справі й передані Києву на відповідальне зберігання"/>
  </head>
  <body>
    <article>
      <h1>"Вони у Москві": адвокат пояснив, чому РФ не віддала Україні зброю та боєприпаси з повернених кораблів</h1>
      <address>
        <time datetime="2019-11-21T17:26:00+00:00">21 Nov 2019, 17:26</time>
      </address>
      <p>Адвокат українських моряків Микола Полозов заявив, що вогнепальну зброю та боєприпаси, вилучені в українських моряків під час інциденту в Керченській протоці, не було передано Києву, вони залишилися в Москві як речові докази у справі, передає "<a href="https://ua.interfax.com.ua/news/general/626060.html">Інтерфакс-України</a>".</p>
      <blockquote>"Було вилучено близько 30 одиниць зброї моряків, зокрема автомати Калашникова і пістолети Макарова, сотні одиниць боєприпасів до артилерійських установок, а також радіонавігаційне обладнання", – наголосив Полозов.</blockquote>
      <p>"Також морякам не повернули вилучені в них стільникові телефони, флеш-карти, електронні накопичувачі. Усе це залишилося як речові докази в Росії", – додав він.</p>
      <p>Крім того, багато моряків скаржилися, що їм не було повернено особисті речі, натільні хрести, ланцюжки тощо, вилучені в них прикордонниками.</p>
      <p>"Ми зараз розбиратимемося, і в разі, якщо це так, вживатимемо відповідних заходів", – наголосив Полозов.</p>
      <p>За його словами, ці кораблі й надалі залишаються речовими доказами у справі й передані Києву на відповідальне зберігання.</p>
      <blockquote>"Згідно з КПК РФ, відповідальне зберігання забороняє будь-яких дій, зокрема ремонту та експлуатації майна до виключення його з-поміж речових доказів", – підкреслив він.</blockquote>
      <p>У разі порушення, уточнив Полозов, російська сторона має право заявити про це в Міжнародному трибуналі ООН з морського права.</p>
      <blockquote>Як повідомляв 5.UA, раніше стало відомо, що <a href="https://www.5.ua/polityka/rf-povernula-ukraini-zakhopleni-korabli-zeral-203000.html">РФ нарешті </a><a href="https://www.5.ua/polityka/rf-povernula-ukraini-zakhopleni-korabli-zeral-203000.html">повернула </a><a href="https://www.5.ua/polityka/rf-povernula-ukraini-zakhopleni-korabli-zeral-203000.html"> кораблі.</a></blockquote>
      <p>Нагадаємо, 25 листопада 2018 року <a href="https://www.5.ua/suspilstvo/korabel-rf-protaranyv-ukrainskyi-buksyr-v-raioni-kerchenskoi-protoky-181806.html">в Керченській протоці російські військові обстріляли і захопили українські судна "Бердянськ", "Нікополь" і "Яни Капу"</a>, які прямували з Одеси до Маріуполя. Тоді в полон потрапили і 24 українських військовослужбовці. 25 травня Міжнародний трибунал ООН з морського права ухвалив, що Росія має звільнити наших моряків і повернути судна. Утім, моряки повернулися на батьківщину лише 7 вересня в рамках українсько-російського обміну полоненими.</p>
    </article>
  </body>
</html>