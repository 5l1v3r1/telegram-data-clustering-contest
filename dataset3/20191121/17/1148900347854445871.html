<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/protopopova-se-stala-tajemnici-rady-pro-dusevni-zdravi-psala-posudek-na-babise-mladsiho-83257"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-21T17:18:01+00:00"/>
    <meta property="og:title" content="Protopopová se stala tajemnicí rady pro duševní zdraví. Psala posudek na Babiše mladšího - Seznam Zprávy"/>
    <meta property="og:description" content="Lékařka Dita Protopopová, která figurovala v kauze premiérova syna Andreje Babiše mladšího, se stala tajemnicí národní vládní rady pro duševní zdraví. Do funkce nastoupila před třemi týdny."/>
  </head>
  <body>
    <article>
      <h1>Protopopová se stala tajemnicí rady pro duševní zdraví. Psala posudek na Babiše mladšího - Seznam Zprávy</h1>
      <address>
        <time datetime="2019-11-21T17:18:01+00:00">21 Nov 2019, 17:18</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/politika">Politika<br/></a>»<br/><a href="https://www.seznamzpravy.cz/clanek/protopopova-se-stala-tajemnici-rady-pro-dusevni-zdravi-psala-posudek-na-babise-mladsiho-83257">Protopopová se stala tajemnicí rady pro duševní zdraví. Psala posudek na Babiše mladšího</a></p>
      <h3>Protopopová se stala tajemnicí rady pro duševní zdraví. Psala posudek na Babiše mladšího</h3>
      <p><a href="https://www.seznamzpravy.cz/autor/radek-nohl-1">Radek Nohl</a>, <a href="https://www.seznamzpravy.cz/autor/seznam-redakce-zpravy-79">Redakce Seznam<br/></a>včera 18:18</p>
      <p>Lékařka Dita Protopopová, která figurovala v kauze premiérova syna Andreje Babiše mladšího, se stala tajemnicí národní vládní rady pro duševní zdraví. Do funkce nastoupila před třemi týdny.</p>
      <p>„Můj otec chtěl, abych zmizel kvůli kauze Čapí hnízdo. Paní Protopopová mi tehdy řekla: Vyber si, buďto tě zavřeme v Národním ústavu duševního zdraví, nebo půjdeš na prázdniny, v uvozovkách,” popisoval před rokem Andrej Babiš mladší svůj pobyt na Krymu.</p>
      <p>Doktorka Protopopová se jako psychiatrička oficiálně angažovala v kauze Čapí hnízdo, a to konkrétně ve věci stíhání Babišova syna.</p>
      <p>Je autorkou jednoho z posudků, kterým byla doložena stížnost Babiše juniora proti stíhání. Odborný posudek doktorky Protopopové byl jedním z argumentů, proč by mělo být stíhání Babiše mladšího zastaveno ze zdravotních důvodů. Jenže státní zástupce tehdy stížnost zamítl.</p>
      <p>Podle <a href="https://www.idnes.cz/zpravy/domaci/dita-protopopova.A191121_133531_domaci_bur">serveru iDnes.cz</a> lékařka povýšila a stala se tajemnicí vládní rady pro duševní zdraví. Seznam Zprávy se na to, kdo se stane tajemníkem rady pro dušení zdraví, ptal v uplynulých dnech. Úřad vlády ani ministerstvo zdravotnictví však na dotazy nereagovaly.</p>
      <related>
        <a href="https://www.seznamzpravy.cz/clanek/babis-mladsi-je-jeste-stihan-co-bude-s-jeho-vetvi-kauzy-capi-hnizdo-78835"/>
      </related>
      <p>„Jmenování proběhlo na základě vládou schváleného statutu vládní rady pro duševní zdraví. Paní doktorka Protopopová byla tajemnicí rady pro duševní zdraví jmenována na základě široké podpory ze strany odborníků a zástupců reformy péče o duševní zdraví, a i proto, že doposud zastávala pozici gestorky projektu Deinstitucionalizace, který je zastřešujícím projektem celé reformy,“ řekla mluvčí ministerstva zdravotnictví Gabriela Štěpanyová.</p>
      <p>Protopopová bude funkci vykonávat v rámci svého pracovního poměru, který na ministerstvu zdravotnictví už má. Neměla by tak za funkci pobírat další peníze.</p>
      <p>Předsedou národní rady pro duševní zdraví bude jako u ostatních poradních orgánů premiér Andrej Babiš, výkonným místopředsedou ministr zdravotnictví Adam Vojtěch.</p>
      <p>Lékařka Protopopová už na ministerstvu zdravotnictví na reformě pracuje, na tento post ji doporučila Psychiatrická společnost České lékařské společnosti Jana Evangelisty Purkyně.</p>
      <p>Změny se dějí i na samotném ministerstvu zdravotnictví. Úřad se rozhodl zrušil odbor koncepcí a reforem, který dnes vede Daniela Matějková.</p>
      <p>„Na ministerstvu zdravotnictví došlo ke konci roku ke snížení personálu, proto byly některé odbory redukovány organizačně na oddělení,“ zdůvodňuje změnu náměstek ministra Roman Prymula.</p>
      <related>
        <a href="https://www.seznamzpravy.cz/clanek/protopopova-konci-v-narodnim-ustavu-dusevniho-zdravi-psala-posudek-na-babise-mladsiho-60831?autoplay=1"/>
        <a href="https://www.seznamzpravy.cz/clanek/protopopova-konci-v-narodnim-ustavu-dusevniho-zdravi-psala-posudek-na-babise-mladsiho-60831"/>
      </related>
      <h4>Poradkyně Andreje Babiše</h4>
      <p>Podle mluvčí ministerstva zdravotnictví Gabriely Štěpanyové proto nově vzniknou dvě oddělení. „Jedno oddělení se bude věnovat reformě péče o duševní zdraví. Druhé oddělení bude zaměřené na dotace, koncepce a strategii,“ uvedla Štěpanyová.</p>
      <p>Doplnila, že kdo v čele těchto oddělení usedne, se rozhodne až ve výběrových řízeních. Podle Prymuly však jedno oddělení bude dál řídit Matějková.</p>
      <p>Úředníci z ministerstva zdravotnictví, kteří si nepřáli být jmenováni, však Seznamu popsali, že důvodem této organizační změny by mohl být i spor, který mezi Protopopovou a Matějkovou vznikl. Matějková se k situaci nevyjádřila.</p>
      <p>V minulosti byla Protopopová také poradkyní tehdejšího ministra financí – současného premiéra – Andreje Babiše. Při loňských komunálních volbách byla zároveň lídryní hnutí ANO na Praze 8.</p>
    </article>
  </body>
</html>