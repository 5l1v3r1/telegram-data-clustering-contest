<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/rusko-evropsky-soud-pro-lidska-prava-azyl_1911211739_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T17:39:00+00:00"/>
    <meta property="og:title" content="Až rok a půl na letišti. Rusko musí vyplatit žadatele o azyl, které nechalo v tranzitním pásmu, rozhodl soud"/>
    <meta property="og:description" content="Životní podmínky čtveřice mužů podle soudu neodpovídaly ani „minimálním standardům respektu k lidské důstojnosti“."/>
  </head>
  <body>
    <article>
      <h1>Až rok a půl na letišti. Rusko musí vyplatit žadatele o azyl, které nechalo v tranzitním pásmu, rozhodl soud</h1>
      <address><time datetime="2019-11-21T17:39:00+00:00">21 Nov 2019, 17:39</time> by <a rel="author">ČTK</a></address>
      <p>
        <b>Evropský soud pro lidská práva ve čtvrtek odsoudil Rusko za to, že čtyři žadatele o azyl řadu měsíců ponechalo v tranzitním pásmu moskevského mezinárodního letiště. Velký senát štrasburského soudu tak potvrdil předchozí rozsudek z roku 2017. Podle soudu Moskva porušila právo žadatelů na svobodu a porušila zákaz mučení a ponižujícího zacházení, napsala agentura AFP.</b>
      </p>
      <p>Ruské úřady mají poškozeným vyplatit za morální újmu odškodnění od 15 000 do 26 000 eur, asi 383 000 až 664 000 korun.</p>
      <p>Na soud se obrátili čtyři muži - Iráčan, Palestinec, Syřan a Somálec -, kteří odděleně přicestovali na moskevské letiště, kde zůstali zavřeni v tranzitní zóně po dobu od pěti po 19 měsíců.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/rusko-vyplatilo-clenkam-pussy-riot-kompenzaci-za-vezneni_1911131914_elev"/>
      </related>
      <p>Museli se spokojit s matracemi na podlaze v trvale osvětleném a hlučném místě, chyběl jim přístup do sprch či zařízení na vaření, nemohli se dostat na čerstvý vzduch nebo získat lékařskou či sociální pomoc. Podle soudu tyto životní podmínky neodpovídaly ani „minimálním standardům respektu k lidské důstojnosti“.</p>
      <p>Soud také zdůraznil, že zavření žadatelů v tranzitu postrádalo právní odůvodnění a že jejich situaci zhoršoval nedostatek informací o azylovém řízení.</p>
      <p>Štrasburský soud si je podle verdiktu vědom tlaku, který vyvolává příliv žadatelů o azyl na hlavních mezinárodních letištích; soud nicméně zdůraznil, že státy mají právo osoby čekající na rozhodnutí (o azylu) zadržet na krátkou dobu.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/rusko-lev-ponomarjov-za-lidska-prava_1911011455_pj"/>
      </related>
      <p>V tomto případě však ruská vláda neposkytla žádnou záruku, pokud jde o maximální délku pobytu v tranzitní zóně, upozornil soud.</p>
      <h3>Jako ve vězení</h3>
      <p>Ruské úřady sice ujistily, že žadatelé mohli kdykoli svobodně opustit Rusko, ale tranzitní zóna na letišti byla pod stálou kontrolou pohraniční policie, a tak se žadatelé mohli cítit podobně, jako kdyby skončili ve vězení.</p>
      <p>Iráčan a Syřan nakonec opustili letiště poté, co úřad vysokého komisaře OSN pro uprchlíky zajistil, že se směli usadit v Dánsku a Švédsku, zatímco Palestinec odletěl do Egypta.</p>
      <p>Somálec odcestoval do vlasti v březnu 2017, když po 19 měsících na letišti ztratil naději na získání uprchlického statusu.</p>
      <related>
        <h4>Související články</h4>
        <a href="https://www.irozhlas.cz/zpravy-svet/norsko-barnevernet-odebirani-deti-michalakovi-ladicka-evropsky-soud-pro-lidska_1911180600_tec"/>
        <a href="https://www.irozhlas.cz/zpravy-svet/orlovicova-bosna-soud-pravoslavny-kostel-muslim_1910012041_cen"/>
        <a href="https://www.irozhlas.cz/veda-technologie/historie/beslam-rusko-nestesti-historie-severni-osetie_1909030915_dok"/>
      </related>
    </article>
  </body>
</html>