<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/ipl-could-now-have-nine-team-until-the-year-2022-dgtl-1.1073609"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-21T17:07:48+00:00"/>
    <meta property="og:title" content="আট থেকে বেড়ে নয় দলের টুর্নামেন্ট হতে পারে আইপিএল"/>
    <meta property="og:description" content="২০২২ সালের পরে ১০ দলের প্রতিযোগিতা হতে পারে বলে মনে করছে বোর্ডের একাংশ।"/>
  </head>
  <body>
    <article>
      <h1>আট থেকে বেড়ে নয় দলের টুর্নামেন্ট হতে পারে আইপিএল</h1>
      <address><time datetime="2019-11-21T17:07:48+00:00">21 Nov 2019, 17:07</time> by <a rel="author">সংবাদ সংস্থা</a></address>
      <p><a href="https://www.anandabazar.com/topic/ipl-2020">আইপিএল</a>-এর জনপ্রিয়তা প্রতিদিনই বাড়ছে। সেই কারণেই এই টুর্নামেন্টে দলের সংখ্যা বাড়ানোর কথা ভাবনাচিন্তা করছে ভারতীয় ক্রিকেট কন্ট্রোল বোর্ড। দলের সংখ্যা বাড়লে টুর্নামেন্ট হবে আরও প্রতিদ্বন্দ্বিতাপূর্ণ। বাড়বে জনপ্রিয়তা। ২০২০ সালের আইপিএল-এ থেকেই বাড়তে পারে দলের সংখ্যা। আট থেকে বেড়ে  টুর্নামেন্ট হতে পারে ৯ দলের।</p>
      <p>বোর্ড সূত্রে খবর, আইপিএল-এর বাড়তে থাকা জনপ্রিয়তার কথা মাথায় রেখে আপাতত বাড়ানো হচ্ছে একটাই দল। ভারতীয় ক্রিকেট কন্ট্রোল বোর্ড চাইছে, টুর্নামেন্ট হোক ১০ দলের। তবে তা এখনই সম্ভব নয়।</p>
      <p>২০২২ সালের পরে ১০ দলের প্রতিযোগিতা হতে পারে বলে মনে করছে বোর্ডের একাংশ। আগামী বছরের আইপিএল-এর জন্য ক্রিকেটার ছেড়ে দেওয়া এবং ধরে রাখার পর্ব প্রায় শেষ। ১৯ ডিসেম্বর কলকাতায় হবে আইপিএল-এর নিলাম। দলের সংখ্যা যদি সামনের বছর থেকেই বাড়ানো হয় এবং টুর্নামেন্ট যদি নয় দলের হয়, তা হলে ম্যাচের সংখ্যা বেড়ে হবে ৭৬। </p>
      <p><b>আরও পড়ুন:</b> <a href="https://www.anandabazar.com/sport/the-pink-ball-test-khaled-mashud-remembers-the-tragic-death-of-raman-lamba-dgtl-1.1073557">দাদার মাথায় বলটা লাগতেই বুঝলাম খারাপ কিছু হয়েছে, স্মৃতি হাতড়ে বললেন খালেদ মাসুদ</a></p>
      <p>দেশের ক্রিকেটমহলের খবর, কয়েকদিনের মধ্যেই নতুন ফ্র্যাঞ্চাইজির জন্য দরপত্র দেওয়া হবে। নতুন ফ্র্যাঞ্চাইজি হিসেবে কোন দলের আত্মপ্রকাশ ঘটছে? শোনা যাচ্ছে, নতুন ফ্র্যাঞ্চাইজি আমদাবাদের হতে পারে। ঘরের মাঠ হিসেবে মোতেরার সর্দার পটেল স্টেডিয়ামকে নাকি দেখানো হয়েছে।</p>
    </article>
  </body>
</html>