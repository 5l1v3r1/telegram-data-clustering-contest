<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/politiki/antidraseis-kommaton-gia-ton-proypologismo-2020/"/>
    <meta property="og:site_name" content="ert.gr"/>
    <meta property="article:published_time" content="2019-11-21T17:56:00+00:00"/>
    <meta property="og:title" content="Αντιδράσεις κομμάτων για τον προϋπολογισμό 2020"/>
    <meta property="og:description" content="Με κριτική υποδέχθηκαν τα κόμματα της αντιπολίτευσης την κατάθεση του κρατικού προϋπολογισμού 2020 στη Βουλή."/>
  </head>
  <body>
    <article>
      <h1>Αντιδράσεις κομμάτων για τον προϋπολογισμό 2020</h1>
      <address><time datetime="2019-11-21T17:56:00+00:00">21 Nov 2019, 17:56</time> by <a rel="author">Δήμητρα Λαχουρή</a></address>
      <p>Με κριτική υποδέχθηκαν τα κόμματα της αντιπολίτευσης την <b><a href="https://www.ert.gr/frontpage/sti-voyli-katatithetai-o-proypologismos-toy-2020/">κατάθεση του κρατικού προϋπολογισμού 2020 στη Βουλή</a></b>.</p>
      <p>
        <b>ΣΥΡΙΖΑ</b>
      </p>
      <p>«Ο Προϋπολογισμός που κατέθεσε στη Βουλή η κυβέρνηση επιβεβαιώνει την κριτική που έχουμε ασκήσει μέχρι σήμερα στη δημοσιονομική και γενικότερα οικονομική πολιτική της», αναφέρει ο ΣΥΡΙΖΑ, κατηγορώντας τη ΝΔ ότι «πιστή στη νεοφιλελεύθερη ιδεοληψία της δίνει πολλά στους λίγους και λίγα στους πολλούς».</p>
      <p>Συγκεκριμένα, ο ΣΥΡΙΖΑ αναφέρει ότι πρόκειται για έναν προϋπολογισμό ο οποίος «προβλέπει πλουσιοπάροχες φοροελαφρύνσεις για τους ισχυρούς και τους πλούσιους, δεν είναι όμως καθόλου γενναιόδωρος με τα χαμηλά και μεσαία εισοδήματα». Επιπλέον, ότι «δεν συγκλονίζει τη μεσαία τάξη», αλλά, «απεναντίας, διαψεύδει τις ελπίδες για σημαντική βελτίωση της εισοδηματική της κατάστασης που προεκλογικά είχε καλλιεργήσει η ΝΔ». Προσθέτει ότι «οι εισοδηματικές ανισότητες όχι μόνο δεν αντιμετωπίζονται, αλλά αντίθετα θα ενισχυθούν», σημειώνοντας ότι «ανατρέπεται δηλαδή η κυβερνητική πολιτική του ΣΥΡΙΖΑ που με πολύ προσπάθεια είχε καταφέρει να αρχίσει να αμβλύνει τις ανισότητες αυτές». Ακόμη, η αξιωματική αντιπολίτευση τονίζει ότι «τα οφέλη της εξόδου της χώρας από τα μνημόνια και της διαρκούς ανάπτυξης επί δέκα συνεχόμενα τρίμηνα που πέτυχε η κυβέρνηση ΣΥΡΙΖΑ όχι μόνο δεν κατανέμονται δίκαια αλλά, επιπλέον, κατανέμονται με εκείνον ακριβώς τον τρόπο που μας οδήγησε στην κρίση και τη χρεοκοπία».</p>
      <p>«Εν ολίγοις», καταλήγει, «καμία έκπληξη από τη Νέα Δημοκρατία. Πιστή στη νεοφιλελεύθερη ιδεοληψία της δίνει πολλά στους λίγους και λίγα στους πολλούς».</p>
      <p>
        <b>ΚΙΝΑΛ</b>
      </p>
      <p>«Ακόμα ένας προϋπολογισμός στηριγμένος στη διαρκή φορολογική επιβάρυνση των μικρομεσαίων εισοδημάτων, στις χαμηλές δημόσιες επενδύσεις και τη ‘τεχνητή’ συγκράτηση των δαπανών» επισημαίνει σε ανακοίνωσή του το Κίνημα Αλλαγής, σχολιάζοντας το περιεχόμενο του Προϋπολογισμού του 2020 που κατέθεσε η κυβέρνηση στη Βουλή και προσθέτει ότι «προβλέπει πρωτογενές πλεόνασμα πάνω από 7 δισ. ευρώ, υπονομεύοντας την ανάπτυξη. Υπηρετεί απολύτως τις δεσμεύσεις του κ.Τσίπρα τις οποίες δεν τόλμησε να αμφισβητήσει ο κ.Μητσοτάκης όπως είχε υποσχεθεί».</p>
      <p>«Οι πολυδιαφημισμένες φοροελαφρύνσεις δεν αφορούν τα εισοδήματα όσων υπέστησαν τη μεγάλη φορολογική αφαίμαξη των προηγούμενων ετών. Αφορούν κυρίως της επιχειρήσεις αλλά χωρίς αναπτυξιακή απόδοση αφού δεν ενθαρρύνουν τις άμεσες επενδύσεις και την απασχόληση» υποστηρίζει το ΚΙΝΑΛ και προσθέτει ότι «αντίθετα η αύξηση των φορολογικών εσόδων θα προέλθει από πρόσθετη επιβάρυνση των λαϊκών στρωμάτων μέσω της έμμεσης φορολογίας».</p>
      <p>Το Κίνημα Αλλαγής επισημαίνει ότι «η ατολμία και η έλλειψη στρατηγικής για την αναπτυξιακή και κοινωνικά δίκαιη λειτουργία του φορολογικού νομοσχεδίου της Κυβέρνησης αποτυπώνεται στα μεγέθη του Προϋπολογισμού».</p>
      <p>Πηγή:ΕΡΤ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/orestiada/orestiada-kata-pleiopsifia-perase-o-proypologismos-toy-dimoy-gia-to-2020/"/>
        <a href="https://www.ert.gr/frontpage/stoyrnaras-pros-tin-sosti-kateythynsi-ta-metra-sto-proschedio-toy-proypologismoy-2020/"/>
        <a href="https://www.ert.gr/eidiseis/ellada/politiki/antidraseis-kommaton-gia-ti-synedriasi-toy-neoy-ypoyrgikoy-symvoylioy-video/"/>
        <a href="https://www.ert.gr/eidiseis/ellada/politiki/oi-antidraseis-ton-politikon-kommaton-gia-ton-proypologismo/"/>
        <a href="https://www.ert.gr/eidiseis/ellada/politiki/politiki-kontra-me-aformi-tin-epithesi-kata-mpoytari-video/"/>
      </related>
    </article>
  </body>
</html>