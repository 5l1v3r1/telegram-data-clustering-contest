<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/brescia/2019/11/21/news/balotelli_allontanato_da_allenamento-241589479/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T17:33:00+00:00"/>
    <meta property="og:title" content="Brescia, Balotelli allontanato dall'allenamento"/>
    <meta property="og:description" content="Durante un'esercitazione il tecnico Grosso ha cacciato dal campo l'attaccante che poi ha lasciato il centro sportivo di Torbole Casaglia mentre la"/>
  </head>
  <body>
    <article>
      <h1>Brescia, Balotelli allontanato dall'allenamento</h1>
      <h2>Durante un'esercitazione il tecnico Grosso ha cacciato dal campo l'attaccante che poi ha lasciato il centro sportivo di Torbole Casaglia mentre la seduta era ancora in corso</h2>
      <address>
        <time datetime="2019-11-21T17:33:00+00:00">21 Nov 2019, 17:33</time>
      </address>
      <p><b>BRESCIA -</b> Tensione verso la parte finale dell'allenamento odierno del Brescia sui campi del centro sportivo di Torbole Casaglia. Mario Balotelli sarebbe stato invitato in maniera energica dal tecnico Fabio Grosso a lasciare l'allenamento e dirigersi verso gli spogliatoi. "Mario vai! Mario vai", le frasi riportare da chi ha assistito alla scena.<br/><br/>La sessione pomeridiana di lavoro delle rondinelle stava volgendo al termine quando il tecnico del Brescia si sarebbe rivolto all'attaccante intimandogli di lasciare l'allenamento in corso di svolgimento. In quel frangente Grosso stava provando la coppia d'attacco titolare composta da Torregrossa e Donnarumma. Balotelli ha così abbandonato il terreno di gioco dirigendosi immediatamente verso gli spogliatoi. Poco dopo il giocatore è uscito salendo sulla propria vettura prendendo il cancello d'uscita sgommando. Nello stesso istante in cui Balotelli lasciava il centro sportivo la squadra stava ancora effettuando le esercitazioni tattiche agli ordini di Grosso.<br/><br/>Dal canto suo il Brescia Calcio ha cercato di ricomporre la frattura. Secondo la ricostruzione fornita dal club Balotelli, al pari di Romulo e Tonali, ha lasciato anzitempo l'allenamento senza particolari problemi in particolare con Grosso. Chi ha assistito alla scena ha però raccontato tutt'altro. A tre giorni dalla trasferta di Roma non sono escluse delle prese di posizione da parte di Grosso e del patron Cellino nei confronti del giocatore.<br/><br/> </p>
    </article>
  </body>
</html>