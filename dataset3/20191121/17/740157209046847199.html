<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/zbigniew-niesmaczny-nowym-przewodniczacym-rady-miasta-czestochowy,135366.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T17:00:00+00:00"/>
    <meta property="og:title" content="Zbigniew Niesmaczny nowym przewodniczącym Rady Miasta Częstochowy"/>
    <meta property="og:description" content="Zbigniew Niesmaczny z Sojuszu Lewicy Demokratycznej został nowym przewodniczącym Rady Miasta Częstochowy, w miejsce Zdzisława Wolskiego, który w październikowych wyborach uzyskał mandat poselski. Nowy szef rady to doświadczony samorządowiec - jest miejskim radnym od 17 lat."/>
  </head>
  <body>
    <article>
      <h1>Zbigniew Niesmaczny nowym przewodniczącym Rady Miasta Częstochowy</h1>
      <address><time datetime="2019-11-21T17:00:00+00:00">21 Nov 2019, 17:00</time> by <a rel="author">PAP/JS  </a></address>
      <h4>Zbigniew Niesmaczny z Sojuszu Lewicy Demokratycznej został nowym przewodniczącym Rady Miasta Częstochowy, w miejsce Zdzisława Wolskiego, który w październikowych wyborach uzyskał mandat poselski. Nowy szef rady to doświadczony samorządowiec - jest miejskim radnym od 17 lat.</h4>
      <hr/>
      <p>Za kandydaturą Zbigniewa Niesmacznego, który reprezentuje klub radnych Sojuszu Lewicy Demokratycznej, głosowało (w głosowaniu tajnym) 18 radnych. Inne kluby nie zgłosiły w czasie czwartkowej sesji Rady Miasta swoich kandydatów na tę funkcję.</p>
      <p>Zbigniew Niesmaczny jest absolwentem Wydziału Metalurgii i Inżynierii Materiałowej Politechniki Częstochowskiej. Prowadzi działalność gospodarczą. Jako samorządowiec pracował m.in. w komisjach edukacji, rozwoju regionalnego i gospodarki, praworządności oraz rewizyjnej. Obecnie jest przewodniczącym Komisji Skarbu.</p>
      <p>Niesmaczny jest częstochowskim radnym nieprzerwanie od 2002 r., czyli już piątą kadencję. Na stanowisku przewodniczącego częstochowskiej Rady Miasta zastąpił Zdzisława Wolskiego, który w ostatnich wyborach parlamentarnych został wybrany na posła.</p>
      <p>Funkcję wiceprzewodniczących Rady Miasta Częstochowy sprawują obecnie Jolanta Urbańska, Jacek Krawczyk i Łukasz Kot. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>