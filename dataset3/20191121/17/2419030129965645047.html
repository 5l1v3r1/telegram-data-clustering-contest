<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/sport/20191121/weer-dopingschandaal-in-russische-atletiek/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-21T17:49:05+00:00"/>
    <meta property="og:title" content="Weer dopingschandaal in Russische atletiek"/>
    <meta property="og:description" content="MOSKOU (ANP) - De Russische atletiek is opnieuw in opspraak over doping. Onder meer de voorzitter van de Russische atletiekfederatie is geschorst omdat hij een dopingonderzoek naar hoogspringer Danil Lisenko heeft gedwarsboomd. Dat meldt de integriteitseenheid in de atletiek AIU. Nog vier officials zijn voorlopig uit hun functie ontheven, alsmede de hoogspringer zelf en zijn coach."/>
  </head>
  <body>
    <article>
      <h1>Weer dopingschandaal in Russische atletiek</h1>
      <address><time datetime="2019-11-21T17:49:05+00:00">21 Nov 2019, 17:49</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De Russische atletiek is opnieuw in opspraak over doping. Onder meer de voorzitter van de Russische atletiekfederatie is geschorst omdat hij een dopingonderzoek naar hoogspringer Danil Lisenko heeft gedwarsboomd. Dat meldt de integriteitseenheid in de atletiek AIU. Nog vier officials zijn voorlopig uit hun functie ontheven, alsmede de hoogspringer zelf en zijn coach.</b>
      </p>
      <p>De AIU spreekt van ernstige overtredingen. Voorzitter Dmitri Sjliachtin en de andere functionarissen van de bond worden ervan beschuldigd dat ze valse verklaringen hebben afgelegd en hebben geknoeid met documenten om Lisenko te beschermen. De AIU deed onderzoek naar de hoogspringer omdat hij drie keer in de fout was gegaan met het aangeven van zijn verblijfplaats en daardoor niet beschikbaar was voor een dopingcontrole.</p>
      <p>De individuele schorsingen komen bovenop de algehele schorsing van de Russische atletiekbond, die sinds november 2015 van kracht is. Vanwege dopingschandalen mag de bond geen atleten onder Russische vlag afvaardigen naar internationale wedstrijden en toernooien.</p>
    </article>
  </body>
</html>