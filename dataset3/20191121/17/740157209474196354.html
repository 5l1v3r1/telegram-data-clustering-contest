<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/prezydent-usiadla-do-stolu-z-mieszkancami,135368.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T17:15:00+00:00"/>
    <meta property="og:title" content="Prezydent usiadła do stołu z mieszkańcami"/>
    <meta property="og:description" content="Prawie 130 spraw i problemów zgłosili mieszkańcy Gdańska podczas ośmiu spotkań pod hasłem „Porozmawiajmy przy stole” z prezydent miasta Aleksandrą Dulkiewicz i jej zastępcami. Dyskusje te będą kontynuowane w przyszłym roku."/>
  </head>
  <body>
    <article>
      <h1>Prezydent usiadła do stołu z mieszkańcami</h1>
      <address><time datetime="2019-11-21T17:15:00+00:00">21 Nov 2019, 17:15</time> by <a rel="author">PAP/JS  </a></address>
      <h4>Prawie 130 spraw i problemów zgłosili mieszkańcy Gdańska podczas ośmiu spotkań pod hasłem „Porozmawiajmy przy stole” z prezydent miasta Aleksandrą Dulkiewicz i jej zastępcami. Dyskusje te będą kontynuowane w przyszłym roku.</h4>
      <hr/>
      <p>Podsumowanie spotkań w dzielnicach w ramach akcji "Porozmawiajmy przy stole" odbyło się na konferencji prasowej w Europejskim Centrum Solidarności.</p>
      <p>Prezydent Gdańska Aleksandra Dulkiewicz powiedziała, że cykl "Porozmawiajmy przy stole" to nowa jakość rozmowy z mieszkańcami.</p>
      <p>"Formuła rozmowy twarzą w twarz z mieszkańcami była dla mnie nowym doświadczeniem. Często ten moment spotkania bez żadnej bariery jest okazją do rozwiązania konkretnej sprawy. Mija osiem miesięcy mojej prezydentury i zależy mi, żeby mieszkańcy mogli czuć sprawczość władzy - tzn., że przychodzi ktoś z jakąś sprawą i znajduje się osoba kompetentna, która się nad nią pochyli i mieszkaniec nie będzie mnie odsyłany od Annasza do Kajfasza" - mówiła.</p>
      <p>Podczas ośmiu spotkań mieszkańcy zgłosili 127 spraw, najwięcej - 33 - podczas spotkania na Oruni-św. Wojciech-Lipce. Większość, niespełna 70 proc. zgłoszeń miało charakter drogowy, inwestycyjny i społeczny.</p>
      <p>Pierwsze spotkanie odbyło się 10 lipca, a ostatnie 1 października.</p>
      <p>Dulkiewicz dodała, że spotkania w dzielnicach w Gdańska w ramach "Porozmawiajmy przy stole" będą kontynuowana od wiosny 2020 r. Zorganizowane zostaną w kilku miejscach. Będą to: Nowy Port, Ujeścisko-Łostowice, Siedlce, Młyniska, Zaspa-Rozstaje, Matarnia, Rudniki i Oliwa.</p>
      <p>Prezydent Gdańska zapowiedziała również, że w przyszłym roku odbędzie się czwarta edycja panelu obywatelskiego. Pod uwagę brane są trzy tematy: bezpieczne współkorzystanie z dróg i chodników w mieście, tożsamość lokalna oraz eko-miasto-tworzymy klimat dla przyszłości.</p>
      <p>Spotkania "Porozmawiajmy przy stole" odbywają przy meblu zaprojektowanym i zbudowanym specjalnie na gdańskie Święto Wolności i Solidarności, które odbyło się w dniach 1-11 czerwca dla uczczenia 30. rocznicy pierwszych częściowo wolnych wyborów.</p>
      <p>Stół, nawiązujący w swojej idei do Okrągłego Stołu z 1989 r., tworzy kilkadziesiąt wykonanych z metalu modułów ustawionych w dwa kręgi - wewnętrzny i zewnętrzny. Całość ma około 15 metrów średnicy i może pomieścić około stu osób, a zmieniając ustawienie poszczególnych części można zmieniać rozmiary a nawet kształt mebla.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>