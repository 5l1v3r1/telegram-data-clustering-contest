<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-know-why-akhilesh-yadav-said-bjp-will-not-paly-any-trick-further-2861810.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T17:14:12+00:00"/>
    <meta property="og:title" content="जानें, अखिलेश यादव ने क्यों कहा- भाजपा की अब आगे कोई चाल नहीं चलेगी"/>
    <meta property="og:description" content="समाजवादी पार्टी के राष्ट्रीय अध्यक्ष अखिलेश यादव ने कहा है कि भाजपा की नीतियां पूंजीघरानों के हितों का पोषण करती हैं। देश का हर वर्ग उससे असंतुष्ट है। विकास का कोई भी पत्थर कहीं लगता नज़र नहीं आता है।..."/>
  </head>
  <body>
    <article>
      <h1>जानें, अखिलेश यादव ने क्यों कहा- भाजपा की अब आगे कोई चाल नहीं चलेगी</h1>
      <address><time datetime="2019-11-21T17:14:12+00:00">21 Nov 2019, 17:14</time> by <a rel="author">राज्य मुख्यालय। विशेष संवाददाता</a></address>
      <p>समाजवादी पार्टी के राष्ट्रीय अध्यक्ष अखिलेश यादव ने कहा है कि भाजपा की नीतियां पूंजीघरानों के हितों का पोषण करती हैं। देश का हर वर्ग उससे असंतुष्ट है। विकास का कोई भी पत्थर कहीं लगता नज़र नहीं आता है। केवल झूठ, भ्रम और मनमानी के सहारे भाजपा ने काफी समय गवां दिया, अब आगे उसकी चालें नहीं चलेंगी। </p>
      <p>अखिलेश यादव ने गुरुवार को जारी बयान में यह बात कही। सरकार ने नोटबंदी और जीएसटी लागू करते समय बड़े-बड़े दावे किए थे। इससे न तो आतंकवाद न नक्सलवाद पर रोक लगी और न भ्रष्टाचार दूर हुआ, न ही काला धन समाप्त हुआ। उल्टे छोटे उद्योगधंधे बंद हो गए। बड़ी कंपनियों में भी कर्मचारियों की छंटनी शुरू हो गई। </p>
      <p>भाजपा राज में प्याज, सब्जी और खाद्य वस्तुओं की कीमतें बढ़ रही हैं, किसान तबाह है, साथ ही बैंकों में जमा ब्याज की दर घट रही है। रिजर्व बैंक की सालाना रिपोर्ट में बताया गया है कि वर्ष 2018-19 में 71,542.93 करोड़ रुपये की धोखाधड़ी हुई। नोटबंदी के बाद जाली नोट ज्यादा चलन में आए हैं। </p>
      <p>भाजपा नेतृत्व के तमाम दावों के बावजूद देश की अर्थ व्यवस्था बिगड़ती जा रही है। मुडीज इन्वेस्टर्स सर्विस ने भारत की वर्तमान खस्ताहाल आर्थिक स्थिति को देखते हुए भारत की ट्रेडिंग नकारात्मक कर दी है क्योंकि उसके अनुसार आगे भी आर्थिक वृद्धि बहुत कम रहेगी, जोखिम और बढ़ेगा। विकास की विनाशकारी दशा का अंदाजा इससे भी होता है कि ग्लोबल हंगर इंडेक्स 2019 के आंकड़े के अनुसार, जब हम 5 ट्रिलियन डालर इकोनामी का ढोल पीट रहे हैं, जबकि भुखमरी के मामलों में भारत दुनिया के 117 देशों में 102 नम्बर पर आ गया है। <br/> </p>
    </article>
  </body>
</html>