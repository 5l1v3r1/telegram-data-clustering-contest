<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/skandal-zi-zvaltuvannyam-arahamiya-zayaviv-shcho-ivanisov-maje-sklasti-mandat-641544.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T17:30:17+00:00"/>
    <meta property="og:title" content="Скандал зі зґвалтуванням: Арахамія заявив, що Іванісов має скласти мандат"/>
    <meta property="og:description" content="Голова фракції «Слуга народу» Давид Арахамія відреагував на публікацію вироку Іванісову"/>
  </head>
  <body>
    <article>
      <h1>Скандал зі зґвалтуванням: Арахамія заявив, що Іванісов має скласти мандат</h1>
      <address>
        <time datetime="2019-11-21T17:30:17+00:00">21 Nov 2019, 17:30</time>
      </address>
      <h4>Голова фракції «Слуга народу» Давид Арахамія відреагував на публікацію вироку Іванісову</h4>
      <p>Нардеп від «Слуги народу» Роман Іванісов <a href="https://glavcom.ua/news/portnov-oprilyudniv-virok-shchodo-slugi-narodu-ivanisova-1996-roku-641523.html">після публікації вироку і указу про помилування</a> за зґвалтування повинен добровільно скласти мандат. Про це заявив голова фракції Давид Арахамія, пише <a href="https://www.rbc.ua/ukr/news/arahamiya-ivanisov-dolzhen-slozhit-deputatskiy-1574356093.html">РБК-Україна</a>.</p>
      <p>За словами Арахамії, <a href="https://static.wixstatic.com/ugd/080718_69d15b6971a241ceb6f39c99aeee9e24.pdf">оприлюднені юристом Андрієм Портновим документи</a> виглядають справжніми.</p>
      <p>«Зараз немає сумнівів, що ця інформація достовірна. Тому що вона йде з декількох ЗМІ. Якщо вона достовірна, то будемо наполягати. будемо на нього чинити якийсь громадський тиск. Законного механізму немає, щоб він склав мандат. Але думка всіх однопартійців - він повинен здати мандат», - заявив Арахамія.</p>
      <p>Він також додав, що той факт, що в 1996 році президент України Леонід Кучма вже через кілька місяців після вироку помилував Іванісова не вплине на рішення фракції про виключення його.</p>
      <figure>
        <img src="https://glavcom.ua/img/forall/users/106/10697/77184685_2721385287892726_9222238856978366464_n.png"/>
      </figure>
      <p>«Це жодним чином не вплине. З фракції ми його точно виключаємо. Тут не може бути жодних додаткових умов», - зазначив Арахамія.</p>
      <p>Відповідаючи на питання, чи пройдуть додаткові перевірки нардепів «Слуги народу» через ситуацію з Іванісовим, він пояснив, що не знає дієвих способів це зробити.</p>
      <p>«Ми запитували інформацію про довідки по реєстрам. В реєстрах, якщо перевірити, ніяк ці дані не відображено...А яким чином перевіряти депутатів? Який може бути засіб перевірки? Я просто не знаю, яким чином цю інформацію отримали. Ми можемо перевіряти тільки тими можливостями, які у нас є. А ці можливості - перевірка реєстрів», - додав глава фракції.</p>
      <p>Нагадаємо, на тлі скандалу <a href="https://glavcom.ua/news/je-sudimist-za-zvaltuvannya-nepovnolitnoji-nardep-ivanisov-prizupiniv-chlenstvo-u-sluzi-narodu-641300.html">Іванісов сам вийшов з «Слуги народу»</a> після звинувачень у судимості. За його словами, він пішов на такий крок, щоб не ставити під удар репутацію всієї фракції.</p>
      <p>Як повідомлялось, ексзаступник голови Адміністрації президента часів Януковича Андрій Портнов <a href="https://glavcom.ua/news/portnov-oprilyudniv-virok-shchodo-slugi-narodu-ivanisova-1996-roku-641523.html">опублікував вирок щодо «слуги народу» Іванісова</a>1996 року. </p>
      <p>У тексті вироку йдеться, що у 1994 році Іванісов, коли йому було 17 років, із трьома однолітками вночі пограбували автомобіль «Запорожець» в смт Куйбишеве в Запорізькій області.</p>
      <p>Через кілька місяців після цього, в ніч на 14 вересня 1995 року друг депутата Роман Комиса, виконуючи доручення батька відігнати службовий автомобіль ГАЗ 31029 на стоянку, не послухався його.</p>
      <p>Замість цього він зібрав трьох друзів і поїхав кататися.</p>
      <p>Увечері вони зустріли двох дівчат на дорозі.</p>
      <p>Одну з них Іванісов із другом заштовхали на заднє сидіння своєї машини.</p>
      <p>Це була неповнолітня Онищенко, другій дівчині вдалося втекти.</p>
      <p>Онищенко просила її відпустити до маленької дитини додому, але зловмисники погрожували вивезти її в Ростов чи Маріуполь.</p>
      <p>Компанія виїхала в поле, де вони по черзі згвалтували дівчину.</p>
      <p>Іванісов ґвалтував передостаннім і зробив це у збоченій формі.</p>
      <p>«Потім намагався згвалтувати Онищенко, але зробити це не зміг через відсутність ерекції», - сказано у вироку.</p>
      <p>Після зґвалтування вони залишили дівчину в полі, а самі втекли на автомобілі, незабаром їх затримали на залізничному переїзді.</p>
      <p>На суді Іванісов визнав свою провину за ч.2 ст.118 (групове задоволення статевої пристрасті неприродним способом) Кримінального кодексу, а за ст. 117 (зґвалтування) він заперечував свою провину.</p>
      <p>Вирок було винесено 21 березня 1996 року Пологівським районним судом Запорізької області України.</p>
      <p>Фігурант був визнаний винним в скоєнні злочинів, передбачених:</p>
      <p>- ст.ст.17, 117 ч.3 КК України (1960 року), - замах на зґвалтування, вчинене групою осіб;</p>
      <p>- ст. 118 ч.2 КК України (1960 року), - задоволення статевої пристрасті неприродним способом із застосуванням фізичного насильства, вчинене групою осіб).</p>
      <p>Засуджений до 3 років 6 місяців позбавлення волі (обласний суд знизив покарання до 2 років 6 місяців).</p>
      <related>
        <a href="https://glavcom.ua/news/portnov-oprilyudniv-virok-shchodo-slugi-narodu-ivanisova-1996-roku-641523.html"/>
        <a href="https://glavcom.ua/columns/yuriybutusov/stali-vidomi-detali-zvaltuvannya-neprirodnim-shlyahom-nepovnolitnoji-slugoyu-narodu-ivanisovim-641450.html"/>
        <a href="https://glavcom.ua/news/je-sudimist-za-zvaltuvannya-nepovnolitnoji-nardep-ivanisov-prizupiniv-chlenstvo-u-sluzi-narodu-641300.html"/>
      </related>
    </article>
  </body>
</html>