<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/kolomoyskiy-proti-derzhavi-protesti-pid-ofisami-privatbanku-trivatimut-do-kincya-listopada-novini-ukrajini-50054974.html"/>
    <meta property="og:site_name" content="НВ"/>
    <meta property="article:published_time" content="2019-11-21T17:18:00+00:00"/>
    <meta property="og:title" content="Протестувальники від Коломойського будуть блокувати наглядову раду ПриватБанку до кінця листопада — відео, документ"/>
    <meta property="og:description" content="Пікетування офісу наглядової ради ПриватБанку співробітниками заводів Коломойського, «вдало» збіглося з візитом місії МВФ, зустрічі з якою проходять в тому числі в цій будівлі."/>
  </head>
  <body>
    <article>
      <h1>Протестувальники від Коломойського будуть блокувати наглядову раду ПриватБанку до кінця листопада — відео, документ</h1>
      <h2>Пікетування офісу наглядової ради ПриватБанку співробітниками заводів Коломойського, «вдало» збіглося з візитом місії МВФ, зустрічі з якою проходять в тому числі в цій будівлі.</h2>
      <address>
        <time datetime="2019-11-21T17:18:00+00:00">21 Nov 2019, 17:18</time>
      </address>
      <p>Представники Нікопольського заводу феросплавів, що належить <a href="https://nv.ua/tags/ihor-kolomojskij.html">Ігорю Коломойському</a> та Геннадію Боголюбову, мають намір продовжувати акції протесту під київськими офісами ПриватБанку до 29 листопада. Про це свідчить сповіщення про проведення мирних зібрань, пікетування, подане профспілкою працівників НЗФ меру Києва, копію якого має в своєму розпорядженні <a href="https://nv.ua/biz.html">НВ Бізнес.</a></p>
      <p>У повідомленні зазначено, що мирне зібрання, пікетування буде проводиться з 4 по 29 листопада з 9 до 18 годин в Києві за адресами: пров. Музейний, 10 (офіс наглядової ради ПриватБанку, — ред.), вул. Грушевського, 1 (юридична адреса ПриватБанку).</p>
      <p>Зазначена мета пікетування: «звернення до АБ КБ ПриватБанк за захистом своїх законних соціально-економічних і трудових прав, які порушуються внаслідок невиконання ПриватБанком вимоги АТ НЗФ про погашення боргу в сумі 22,04 млн грн, який виник в порядку регресу, а саме, АТ НЗФ сплатив 6 вересня 2019 року на користь НБУ часткову заборгованість ПриватБанку за кредитним договором № 19 від 24 жовтня 2008 року».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/867/big_portrait/f5af3e0e4a441e0a05828e7e68d16146.png?stamp=20191121191140&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>Раніше повідомлялося, що в травні 2018 року Нацбанк України подав до Господарського суду Дніпропетровської області позовну заяву про звернення стягнення на рухоме майно, що належить НЗФ. Це майно було передано в заставу в якості забезпечення зобов’язань ПриватБанку по кредиту рефінансування.</p>
      <p>Госпсуд Дніпропетровської області 28 серпня 2019 року затвердив мирову угоду між НБУ і НЗФ, ініціатором якої виступив НЗФ. Завод зобов’язався погасити за 12 місяців весь борг 21 млн грн рівними частинами без комісії, однак вже <a href="https://nv.ua/ukr/biz/finance/nzf-splativ-borg-privatbanku-pered-nbu-po-kreditu-refinansuvannya-novini-ukrajini-50041812.html">6 вересня достроково виконав зобов’язання перед НБУ</a>.</p>
      <p>У той же час, як випливає з матеріалів справи <a href="http://reyestr.court.gov.ua/Review/84514969">№ 910/13 013/19</a>, НЗФ звернувся в Госпсуд Києва з позовом до ПриватБанку про стягнення 22,04 млн грн.</p>
      <p>Як повідомили НВ Бізнес в ПриватБанку пікетування будівлі на Музейному провулку, 10, почалося 20 листопада. При цьому акція протесту збіглася за часом з візитом місії МВФ до Києва — переговори з представниками Фонду проходять, в тому числі, в офісі наглядової ради ПриватБанку за згаданою адресою. «Працювати в офісі фактично неможливо», — заявив співробітник банку.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpetr.shevchenko.3%2Fvideos%2F3093279834039081%2F&amp;show_text=0&amp;width=560" width="560" height="308" data-service="Facebook" scrolling="no"/>
      </figure>
      <p>Додамо, що з фото- і відеоматеріалів випливає, що участь у акціях беруть також представники Запорізького заводу феросплавів, який теж контролює Коломойський.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpetr.shevchenko.3%2Fvideos%2F3093279847372413%2F&amp;show_text=0&amp;width=560" width="560" height="308" data-service="Facebook" scrolling="no"/>
      </figure>
      <p>Відзначимо, що акції протесту також збіглися з <a href="https://nv.ua/ukr/biz/markets/londonskiy-sud-nadav-kolomoyskomu-vidstrochku-u-spravi-privatbanku-novini-ukrajini-50054212.html">відстрочкою, яку Лондонський суд надав Коломойському у справі ПриватБанку</a>.</p>
      <p>У Національному банку в свою чергу зазначили, що протести під офісами ПриватБанку є провокацією і спробою тиску на банк, який не є стороною мирової угоди між НБУ і НЗФ.</p>
      <p>У Нацбанку також додали, що заяви керівництва НЗФ про неможливість виплати зарплати працівникам через угоди є безпідставними.</p>
      <p>Також повідомлялося, про те, що Нікопольський завод феросплавів на аукціоні в ProZorro купив на рік право на експлуатацію парковки біля головного офісу ПриватБанку в Дніпрі. <a href="https://nv.ua/biz/finance/kolomoyskiy-privatbank-zavod-kolomoyskogo-budet-arendovat-parkovku-pered-ofisom-privatbanka-50054834.html">У Приватбанку заявили, що цей крок спрямований на дестабілізацію роботи банку</a>, оскільки акції протесту під офісом в Дніпрі вже приводили до вимушеної евакуації співробітників ПриватБанку.</p>
    </article>
  </body>
</html>