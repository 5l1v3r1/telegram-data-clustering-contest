<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvszines/a-vilag-legjobb-utazasi-celpontjai-koze-valasztottak-az-orszagos-kekturat-2490681"/>
    <meta property="og:site_name" content="hírTV"/>
    <meta property="article:published_time" content="2019-11-21T17:02:00+00:00"/>
    <meta property="og:title" content="A világ legjobb utazási célpontjai közé választották az Országos Kéktúrát"/>
    <meta property="og:description" content="A 2020-ra leginkább ajánlott huszonöt utazási célpont közé sorolta a Magyarországon átívelő Országos Kéktúrát a National Geographic magazin."/>
  </head>
  <body>
    <article>
      <h1>A világ legjobb utazási célpontjai közé választották az Országos Kéktúrát</h1>
      <address><time datetime="2019-11-21T17:02:00+00:00">21 Nov 2019, 17:02</time> by <a rel="author">MTI</a></address>
      <h4>A 2020-ra leginkább ajánlott huszonöt utazási célpont közé sorolta a Magyarországon átívelő Országos Kéktúrát a National Geographic magazin nemzetközi honlapja.</h4>
      <p>Az Országos Kéktúra a világ legismertebb tudományos ismeretterjesztő magazinjának listáján olyan látványosságok között áll helyt, mint a Kalahári-sivatag, a Grossglockner-Hochalpenstrasse, Parma városa, a Maldív-szigetek, Asztúria, Tasmania, a Kamcsatka-félsziget vagy a Grand Canyon Nemzeti Park - tudatta az MTI-vel csütörtökön a Magyar Természetjáró Szövetség.</p>
      <p>A National Geographic huszonötös listájának készítői a magazin honlapján közölték, hogy a National Geographic Traveler's tizenhét országbeli szerkesztőségével és saját, világjáró szakértőikkel egyeztetve alakították ki a legvonzóbb és legfenntarthatóbb turisztikai célpontok névsorát.</p>
      <p>Mint a Magyar Természetjáró Szövetség emlékeztet, az Országos Kéktúra teljes útvonalának részletes, szakaszonkénti ismertetője számtalan útba eső látnivalóval együtt elérhető magyar, angol, német és szlovák nyelven a szervezet online útikönyvében, a Természetjáró.hu honlapon, valamint az ingyenes Természetjáró applikációban.</p>
      <p>Ez akár offline módban is alkalmas terepi navigációra, és a felhasználói felülete a mobilkészülék nyelvét követi, ezért akár a helyismeret nélkül érkező külföldi turistákat is végigvezetheti az Országos Kéktúrán - hívta fel a figyelmet a kommüniké.</p>
      <p>A Magyar Természetjáró Szövetség szakmai koordinálásban működő Országos Kéktúra útvonala 1167 km hosszú, 27 szakaszból áll, 152 bélyegzőponttal. Mostanáig ezt a távot már több mint 6700-an teljesítették - áll a szövetség közleményében.</p>
      <p>MTI</p>
    </article>
  </body>
</html>