<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/cofondatorul-extinction-rebellion-roger-hallam-minimalizeaza-holocaustul-si-provoaca-un-val-de-condamnari-1922401421002019111719176813"/>
    <meta property="og:site_name" content="News.ro"/>
    <meta property="article:published_time" content="2019-11-21T17:14:00+00:00"/>
    <meta property="og:title" content="Cofondatorul Extinction Rebellion Roger Hallam minimalizează Holocaustul şi provoacă un val de condamnări"/>
    <meta property="og:description" content="Cofondatorul Extinction Rebellion (XR) Roger Hallam - care apreciază într-un interviu că Holocaustul este ”doar o simplă mizerie în plus în istoria umană” - a fost atacat de filiala germană a mişcării ecologiste, care-i reproşează că minimalizează genocidul evreilor, relatează AFP."/>
  </head>
  <body>
    <article>
      <h1>Cofondatorul Extinction Rebellion Roger Hallam minimalizează Holocaustul şi provoacă un val de condamnări</h1>
      <address><time datetime="2019-11-21T17:14:00+00:00">21 Nov 2019, 17:14</time> by <a rel="author">Valentin Vidu</a></address>
      <p>
        <b>Cofondatorul Extinction Rebellion (XR) Roger Hallam - care apreciază într-un interviu că Holocaustul este ”doar o simplă mizerie în plus în istoria umană” - a fost atacat de filiala germană a mişcării ecologiste, care-i reproşează că minimalizează genocidul evreilor, relatează AFP.</b>
      </p>
      <p>Într-un interviu acordat miercuri săptămânalului Die Zeit şi publicat joi, britanicul în vârstă de 53 de ani apreciază că genocide au avut loc în mod repetat în cursul ultimelor cinci secole.</p>
      <p>”În fapt am putea spune că este un eveniment regulat”, potrivit unor fragmente difuzate miercuri de revistă.</p>
      <p>”Fapt este că milioane de oameni au fost ucişi în circumstanţe crude în cursul Istoriei”, a subliniat el, apreciind că Holocaustul, în care şase milioane de evrei au fost exterminaţi, a fost ”doar o simplă mizerie în plus în istoria umană”.</p>
      <p>Roger Hallam a dat totdată asigurări că o cultură a spăşirii, soclul identităţii germane după al Doilea Război Mondial, îi paralizează pe germani.</p>
      <p>”Un traumatism împins la extrem poate crea o paralizie (care împidică) tragerea concluziilor”, a subliniat activistul.</p>
      <p>Filiala germană a Extinction Rebellion a denunţat în pripă aceste declaraţii ale lui Roger Hallam, pe care l-a declarat ”persona non grata” în Germania.</p>
      <p>”Ne distanţăm clar de declatraţiile lui Roger Hallam care minimalizează Holocaustul”, scrie mişcarea într-un mesaj postat pe Twitter. ”Roger calcă în picioare principiile XR, care nu tolerează antisemitismul şi nu este binevenit la XR Germania”.</p>
      <p>Ministrul german de Externe Heiko Maas a condamnat, de asemenea, aceste declaraţii şi a subliniat că exterminarea evreilor a fost ”inumană în singularitatea sa”. ”Trebuie să fim în continuare conştienţi de de acest lucru pentru a ne asigura că nu se mai întâmplă niciodată”, a scris pe Twitter şeful diplomaţiei germane.</p>
      <p>Editura germană Ullstein a anunţat la rândul său că renunţă să publice o carte a lui Hallam şi dă asigurări că se ”distanţează de toate formele declaraţiilor actuale ale lui Roger Hallam”. ”Din acest motiv, cartea sa nu va fi publicată”, a adăugat ea într-un comunicat.</p>
      <p>Copreşedintele Verzilor germani Robert Habeck a îndemnat organizaţia XR ”să se distanţeze de clar” de Hallam.</p>
      <p>”Nu trebuie să se facă vreodată loc minimalizării Holocaustului şi antisemitismului. Nicăieri şi în nicio mişcare”, a insistat el în Bild.</p>
      <p>În Franţa, eurodeputaţii EELV Yannick Jadot şi David Cormand au denunţat joi aceste ”derapaje” şi ”declaraţii revoltătoare” vizând ”să relativizeze Holocaustul”. ”Amestecurile, confuziile, derapajele, generalizările care vizează să relativizeze Holocaustul şi antisemitismul nu au ce căuta în ecologie!”, a denunţat pe Twitter fostul cap de listă în alegerile europene.</p>
      <p>XR, o mişcare care a fost înfiinţată în Regatul Unit la sfârşitul lui 2018, promovează nesupunerea civilă cu scopul de a obliga guvernele să acţioneze în criza modificărilor climatice.</p>
      <p>La începutul lui octombrie, mişcarea a lansat o serie de acţiuni în lume, iar activiştii XR s-au urcat pe avioane, s-au lipit cu lipici de clădiri, iar alţii au blocat poduri şi drumuri.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/extinction-rebellion-lanseaza-doua-saptamani-de-actiune-in-intreaga-lume-antrenand-zeci-de-arestari-1922405107002019101419134630"/>
      </related>
    </article>
  </body>
</html>