<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/sgg-asigura-ca-procesul-electoral-de-duminica-se-va-desfasura-in-conditii-bune-18603161"/>
    <meta property="og:site_name" content="Gândul"/>
    <meta property="article:published_time" content="2019-11-21T17:48:18+00:00"/>
    <meta property="og:title" content="SGG asigură că procesul electoral de duminică se va desfăşura în condiţii bune"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>SGG asigură că procesul electoral de duminică se va desfăşura în condiţii bune</h1>
      <h2>Secretarul general al Guvernului, Antonel Tănase, a dat asigurări că scrutinul electoral de duminică se va desfăşura în condiţii bune. Joi a avut loc o şedinţă între secretarul general al Executivului cu prefecţii şi şefii structurilor centrale şi teritoriale ale MAI.</h2>
      <address><time datetime="2019-11-21T17:48:18+00:00">21 Nov 2019, 17:48</time> by <a rel="author" href="https://www.gandul.info/autor/diana-grigore" target="_blank">Diana Grigore</a></address>
      <p>„Sunt convins că procesul electoral din 24 noiembrie - turul al doilea al alegerilor prezidenţiale - se va desfăşura în condiţii foarte bune şi că vom finaliza cu succes acest proces electoral. Mesajul din partea Premierului Ludovic Orban este unul foarte scurt: &lt;Vă dorim succes, ne dorim succes şi o zi fără evenimente deosebite, care să se desfăşoare normal, pentru o Românie normală&gt;”, a declarat Antonel Tănase, potrivit unui comunicat de presă remis MEDIAFAX.</p>
      <p>Secretarul general al Guvernului a participat joi, la sediul Ministerului Afacerilor Interne, la şedinţa, în sistem videoconferinţă, cu prefecţii şi şefii structurilor centrale şi teritoriale ale MAI, condusă de ministrul Afacerilor Interne, Marcel Vela, pentru coordonarea activităţilor de organizare a celui de-al doilea tur al alegerilor prezidenţiale.</p>
      <p>„La reuniune au participat toţi responsabilii cu atribuţii în organizarea şi desfăşurarea alegerilor prezidenţiale, printre care reprezentanţi din toate structurile Ministerului Afacerilor Interne, de la Autoritatea Electorală Permanentă, Serviciul de Telecomunicaţii Speciale, Ministerul Afacerilor Externe, Institutul Naţional de Statistică, Ministerul Muncii şi Protecţiei Sociale, Ministrul Lucrărilor Publice, Dezvoltării şi Administraţiei, Ministerul Educaţiei şi Cercetării, Administraţia Naţională a Rezervelor de Stat şi Probleme Speciale”, potrivit comunicatului transmis de Executiv.</p>
    </article>
  </body>
</html>