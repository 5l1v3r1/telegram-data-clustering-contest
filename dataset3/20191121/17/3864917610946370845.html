<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2823054-na-figurantiv-altinskoi-spravi-cinat-tisk-za-vistupi-u-sudi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T17:11:00+00:00"/>
    <meta property="og:title" content="На фігурантів “ялтинської справи” чинять тиск за виступи у суді"/>
    <meta property="og:description" content="Адміністрація Ростовського СІЗО-1 чинить тиск на фігурантів &quot;справи Хізб ут-Тахрір&quot; (ялтинська група), які отримали вироки від 7 до 19 років позбавлення волі, за їхні виступи у суді з останнім словом."/>
  </head>
  <body>
    <article>
      <h1>На фігурантів “ялтинської справи” чинять тиск за виступи у суді</h1>
      <h2>Адміністрація Ростовського СІЗО-1 чинить тиск на фігурантів "справи Хізб ут-Тахрір" (ялтинська група), які отримали вироки від 7 до 19 років позбавлення волі, за їхні виступи у суді з останнім словом.</h2>
      <address>
        <time datetime="2019-11-21T17:11:00+00:00">21 Nov 2019, 17:11</time>
      </address>
      <p>Про це у Facebook повідомляє<a href="https://www.facebook.com/crimeansolidarity/photos/a.416800078687454/981782815522508/?type=3&amp;theater"> Кримська солідарність</a>, посилаючись на адвоката Еміля Курбедінова, який відвідав свого підзахисного Вадима Сірука у Ростовському СІЗО.</p>
      <p>"Мені стало відомо, що Емір-Усеїн Куку, Муслім Алієв потрапили у карцер після того, як виступили зі своїм останнім словом, коли їм було винесено вирок. А камеру, де сидів Вадим Сірук, адміністрація слідчого ізолятора просто «розібрала по камінцях", - сказав Курбедінов.</p>
      <p>За його словами, виступи у суді фігурантів даної "справи" можна побачити в Інтернеті і це стало причиною того, що "хтось потрапив у карцер, у когось камеру розібрали по частинах, їжу змішали з брудом, із землею".</p>
      <p>Дане відношення до підзахисних адвокат вважає тиском на них.</p>
      <p>"Я, будучи захисником, розцінюю це як певний тиск на них через їхнє останнє слово, де вони, не боячись когось, сказали всю правду про ті переслідування, які сьогодні проходять у Криму, про військові суди над кримськими татарами, кримськими мусульманами, про божевільні терміни, нагадали про історію, нагадали про те, що в Росії через пропаганду зростає ісламофобія", - заявив Курбедінов.</p>
      <p>Адвокат повідомив, що незважаючи на подібне ставлення, у хлопців "настрій, як завжди, відмінний".</p>
      <p>"Поговоривши з Вадимом, мені стало відомо, що їхній моральний настрій, як завжди, відмінний. Здоров'я - задовільне, звичайно ж, у таких умовах воно не покращується, поступово погіршується і є проблеми, стосовно здоров'я", - повідомив адвокат.</p>
      <p>Він уточнив, що його підзахисний очікує апеляції й вже відправив скаргу від себе. Під час зустрічі вони обговорили на які моменти вказуватимуть у своїй апеляційній скарзі.</p>
      <p>12 листопада 2019 року Південний окружний військовий суд фігурантам ялтинської <a href="https://www.ukrinform.ua/tag-sprava-hizb-uttahrir"> "справи Хізб ут-Тахрір" </a>оголосив вирок у вигляді позбавлення волі в колонії суворого режиму на термін: Алієву Мусліму - 19 років, з обмеженням волі на 1 рік, Бекірову Інверу - 18 років, з обмеженням волі на 1 рік, Сіруку Вадиму - 12 років, з обмеженням волі на 1 рік, Алімова Рефату - 8 років, з обмеженням волі на 1 рік, Джеппарова Арсену - 7 років, з обмеженням волі на термін 1 рік, Куку Емір- Усеїну - 12 років, з обмеженням волі на термін 1 рік.</p>
      <p>Підтримати в'язнів у суді приїхали з Криму більше 150 співвітчизників. На засіданні були присутні генконсул України у Ростові-на-Дону Тарас Малишевський і прес-секретар російського відділення міжнародної неурядової організації Amnesty International.</p>
    </article>
  </body>
</html>