<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/procurorul-general-al-israelului-avichai-mandelblit-urmeaza-sa-anunte-daca-il-inculpa-sau-nu-pe-netanyahu-de-coruptie-anunta-guvernul-1922404221002019111719176844"/>
    <meta property="og:site_name" content="News.ro"/>
    <meta property="article:published_time" content="2019-11-21T17:42:00+00:00"/>
    <meta property="og:title" content="Procurorul general al Israelului Avichai Mandelblit urmează să anunţe dacă îl inculpă sau nu pe Netanyahu de corupţie, anunţă Guvernul"/>
    <meta property="og:description" content="Procurorul general al Israelului Avichai Mandelblit urmează să anunţe joi, la ora locală 19.30 (şi ora României), dacă îl inculpă sau nu pe premierul în exerciţiu Benjamin Netanyahu, suspectat de corupţie în mai multe dosare, a anunţat într-un comunicat Ministerul israelian al Justiţiei, relatează AFP."/>
  </head>
  <body>
    <article>
      <h1>Procurorul general al Israelului Avichai Mandelblit urmează să anunţe dacă îl inculpă sau nu pe Netanyahu de corupţie, anunţă Guvernul</h1>
      <address><time datetime="2019-11-21T17:42:00+00:00">21 Nov 2019, 17:42</time> by <a rel="author">Valentin Vidu</a></address>
      <p>
        <b>Procurorul general al Israelului Avichai Mandelblit urmează să anunţe joi, la ora locală 19.30 (şi ora României), dacă îl inculpă sau nu pe premierul în exerciţiu Benjamin Netanyahu, suspectat de corupţie în mai multe dosare, a anunţat într-un comunicat Ministerul israelian al Justiţiei, relatează AFP.</b>
      </p>
      <p>Acest anunţ, foarte aşteptat în Israel, intervine la câteva ore după ce preşedintele ţării Reuven Rivlin a însărcinat Parlamentul să găsească un premier.</p>
      <p>Benjamin Netanyahu şi rivalul său Benny Gantz nu au reuşit să formeze un guvern în urma alegerilor din aprilie şi septembrie.</p>
      <p>În pofida faptului că nu au reuşit să formeze un guvern, Netanyahu şi Gantz încă mai pot primi această sarcină din partea deputaţilor.</p>
      <p>Însă un punct-cheie îi desparte pe cei doi - dacă reuşesc să ajungă la o înţelegere asupra unui guvern de uniune naţională, fiecare vrea să fie primul care guvernează în cadrul unei rotaţii.</p>
      <p>De ce? Deoarece Netanyahu, care ar putea fi inculpat în diverse dosare, vrea să fie în post în cazul în care are de-a face cu justiţia. Iar Gantz refuză să împartă puterea cu o persoană care riscă să fie inculpată.</p>
      <p>Toţi ochii sunt, aşadar, aţintiţi asupra procurorului general Avichai Mandelblit, care urmează să decidă dacă îl inculpă sau nu pe Benjamin Netanyahu de ”deturnare de fonduri”, ”abuz de încredere” şi ”corupţie” într-o serie de dosare, între care unul - ”scandalul Bezeq" - este deosebit de sensibil.</p>
      <p>În acest dosar, Netanyahu este suspectat că a oferit acorduri guvernamentale care i-ar fi putut aduce milioane de dolari patronului societăţii de telecomunicaţii Bezeq, în schimbul unei acoperiri favorabile din partea unuia dintre publicaţiile grupului, site-ul Walla.</p>
      <p>O inculpare ar putea scade şansele lui Netanyahu de a obţine susţinerea deputaţilor. Iar o exonerare ar putea să-i convingă pe aleşii reticenţi să i se alăture în coaliţie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/presedintele-israelian-reuven-rivlin-insarcineaza-parlamentul-sa-formeze-un-guvern-o-premiera-in-israel-1922400621002019111619176729"/>
      </related>
    </article>
  </body>
</html>