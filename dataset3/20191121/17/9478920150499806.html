<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/kinonia/ggpp-anagkaia-i-lipsi-metron-aytoprostasias-apo-tin-kakokairia/"/>
    <meta property="og:site_name" content="ert.gr"/>
    <meta property="article:published_time" content="2019-11-21T17:49:00+00:00"/>
    <meta property="og:title" content="ΓΓΠΠ: Aναγκαία η λήψη μέτρων αυτοπροστασίας από την κακοκαιρία"/>
    <meta property="og:description" content="Οδηγίες με στόχο να ελαχιστοποιηθούν οι αρνητικές συνέπειες από την κακοκαιρία δίνει με ανακοίνωσή της η Γενική Γραμματεία Πολιτικής Προστασίας."/>
  </head>
  <body>
    <article>
      <h1>ΓΓΠΠ: Aναγκαία η λήψη μέτρων αυτοπροστασίας από την κακοκαιρία</h1>
      <address><time datetime="2019-11-21T17:49:00+00:00">21 Nov 2019, 17:49</time> by <a rel="author">Νάσος Μπράτσος</a></address>
      <p>Οδηγίες με στόχο να ελαχιστοποιηθούν οι αρνητικές συνέπειες από την κακοκαιρία δίνει με ανακοίνωσή της η <b>Γενική Γραμματεία Πολιτικής Προστασίας</b>.</p>
      <p>Συγκεκριμένα αναφέρει ότι:</p>
      <p>«Σύμφωνα με το Έκτακτο Δελτίο Επιδείνωσης Καιρού που εκδόθηκε την Πέμπτη 21 Νοεμβρίου 2019 από την Εθνική Μετεωρολογική Υπηρεσία (ΕΜΥ), σε συνέχεια του Έκτακτου Δελτίου Επιδείνωσης Καιρού που εκδόθηκε την Τρίτη 19 Νοεμβρίου 2019, οι κατά διαστήματα ισχυρές βροχές και καταιγίδες που συνοδεύονται πρόσκαιρα από χαλαζοπτώσεις και ισχυρούς ανέμους, θα συνεχιστούν και θα επηρεάσουν:</p>
      <p>
        <b>1. Την Πέμπτη (21/11/2019)</b>
      </p>
      <p>Α] Τα ανατολικά τμήματα της Κεντρικής Μακεδονίας (περιοχή Χαλκιδικής), την Ανατολική Μακεδονία, τη Θράκη, το Βόρειο Αιγαίο και μέχρι το βράδυ τα νησιά του Ανατολικού Αιγαίου.</p>
      <p>Β] Από τις απογευματινές ώρες την Πελοπόννησο, τη Δυτική Κρήτη και μέχρι το βράδυ τις Δυτικές Κυκλάδες, την Ανατολική Στερεά (συμπεριλαμβανομένης της Αττικής) και τα νότια τμήματα της Εύβοιας. Τη νύχτα τα φαινόμενα σταδιακά θα εξασθενήσουν.</p>
      <p>
        <b>2. Την Παρασκευή (22/11/2019)</b>
      </p>
      <p>Μέχρι τις πρώτες πρωινές ώρες την Ανατολική Κρήτη και τις Ανατολικές Κυκλάδες, μέχρι το μεσημέρι τα νησιά του Ανατολικού Αιγαίου και τα Δωδεκάνησα και μέχρι αργά το απόγευμα τα ανατολικά τμήματα της Κεντρικής Μακεδονίας (περιοχή Χαλκιδικής), την Ανατολική Μακεδονία, τη Θράκη, τα νησιά του Βόρειου Αιγαίου και πιθανώς πρόσκαιρα τις Σποράδες.</p>
      <p>Οι πολίτες μπορούν να ενημερώνονται καθημερινά για την εξέλιξη των έκτακτων καιρικών φαινομένων στα τακτικά δελτία καιρού της ΕΜΥ και στην ιστοσελίδα της ΕΜΥ στην ηλεκτρονική διεύθυνση www.emy.gr.</p>
      <p>Η Γενική Γραμματεία Πολιτικής Προστασίας (www.civilprotection.gr) του Υπουργείου Προστασίας του Πολίτη, έχει ενημερώσει τις αρμόδιες υπηρεσιακά εμπλεκόμενες κρατικές υπηρεσίες, καθώς και τις περιφέρειες και τους δήμους της χώρας, ώστε να βρίσκονται σε αυξημένη ετοιμότητα πολιτικής προστασίας, προκειμένου να αντιμετωπίσουν άμεσα τις επιπτώσεις από την εκδήλωση των έντονων καιρικών φαινομένων.</p>
      <p>
        <b>Παράλληλα, η Γενική Γραμματεία Πολιτικής Προστασίας συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.</b>
      </p>
      <p>Ειδικότερα, σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων:</p>
      <ul>
        <li>
          <b>
            <i>Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</i>
          </b>
          <br/>
          <b>
            <i>Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</i>
          </b>
        </li>
        <li>
          <b>
            <i>Να αποφεύγουν να διασχίζουν χειμάρρους και ρέματα, πεζή ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</i>
          </b>
        </li>
        <li>
          <b>
            <i>Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</i>
          </b>
        </li>
        <li>
          <b>
            <i>Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</i>
          </b>
        </li>
        <li>
          <b>
            <i>Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</i>
          </b>
        </li>
        <li>
          <b>
            <i>Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</i>
          </b>
        </li>
      </ul>
      <p>Για πληροφορίες και ανακοινώσεις σχετικά με την επικρατούσα κατάσταση και την βατότητα του οδικού δικτύου λόγω εισροής πλημμυρικών υδάτων σε αυτό οι πολίτες μπορούν να επισκεφθούν την ιστοσελίδα της ΕΛ.ΑΣ. <b>www.astynomia.gr</b>.</p>
      <p>Για περισσότερες πληροφορίες και οδηγίες αυτοπροστασίας από τα έντονα καιρικά φαινόμενα, οι πολίτες μπορούν να επισκεφθούν την ιστοσελίδα της Γενικής Γραμματείας Πολιτικής Προστασίας στην ηλεκτρονική διεύθυνση <b><a href="https://www.civilprotection.gr/">www.civilprotection.gr</a></b>.</p>
      <p>
        <b>Σχετική είδηση: <a href="https://www.ert.gr/eidiseis/ellada/kinonia/provlimata-apo-tin-sfodri-kakokairia-plimmyres-kai-katolisthiseis/">Προβλήματα από την σφοδρή κακοκαιρία – Πλημμύρες και κατολισθήσεις</a></b>
      </p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/kinonia/vroches-kai-kataigides-sta-dytika-se-katastasi-ektaktis-anagkis-perioches-stin-kerkyra-kai-tin-ipeiro/"/>
        <a href="https://www.ert.gr/eidiseis/ellada/kinonia/ggpp-lipsi-metron-aytoprostasias-logo-epideinosis-toy-kairoy/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/syskepsi-gia-ta-remata-tis-attikis-me-g-patoyli-kai-n-chardalia/"/>
        <a href="https://www.ert.gr/eidiseis/ellada/kinonia/epideinosi-toy-kairoy-apo-ta-dytika-veltiosi-ayrio/"/>
        <a href="https://www.ert.gr/eidiseis/ellada/kinonia/kindynos-pyrkagias-se-exi-perifereies-tis-elladas/"/>
        <a href="https://www.ert.gr/eidiseis/ellada/kinonia/g-g-p-p-poly-ypsilos-kindynos-pyrkagias-tin-kyriaki-25-aygoystoy/"/>
      </related>
    </article>
  </body>
</html>