<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/trondheim/2019/11/21/Etterlyser-mulig-vitne-i-drapssaken-p%C3%A5-Lademoen-20448852.ece"/>
    <meta property="og:site_name" content="adressa.no"/>
    <meta property="article:published_time" content="2019-11-21T17:32:45+00:00"/>
    <meta property="og:title" content="Etterlyser mulig vitne i drapssaken på Lademoen"/>
    <meta property="og:description" content="Politiet i Trondheim har gått ut med bilde av en person de ikke vet hvem er, men som de veldig gjerne vil snakke med i forbindelse med drapet på Cathrine Sand."/>
  </head>
  <body>
    <article>
      <h1>Etterlyser mulig vitne i drapssaken på Lademoen</h1>
      <address><time datetime="2019-11-21T17:32:45+00:00">21 Nov 2019, 17:32</time> by <a rel="author">Marianne Tønset</a></address>
      <p>Politiet i Trondheim har gått ut med bilde av en person de ikke vet hvem er, men som de veldig gjerne vil snakke med i forbindelse med drapet på Cathrine Sand.</p>
      <aside><a href="https://www.adressa.no/nyheter/trondheim/2019/11/21/javascript:void(0);">Del denne artikkelen på Facebook</a> <a href="https://www.adressa.no/nyheter/trondheim/2019/11/21/javascript:void(0);">Del denne artikkelen på Twitter</a> <a href="https://www.adressa.no/nyheter/trondheim/2019/11/21/javascript:void(0);">Del denne artikkelen på e-post</a></aside>
      <p>«Er dette deg eller kjenner du igjen vedkommende?» spør politiet i Trondheim som torsdag ettermiddag la ut et bilde hentet fra et overvåkningskamera ved boligblokkene på Thaulowkaia (mellom Solsiden og Portalen) natt til søndag 27. oktober.</p>
      <p>Bildet viser en slank person iført hvite Adidas-sko, blå dongeribukse og mørk blå jakke med hette over en grå og svart skyggelue. Denne personen vil politiet snakke med.</p>
      <figure>
        <img src="https://www.adressa.no/incoming/article20449066.ece/d98ifn/BINARY/w980/SkjermbildeFBetterlysning.JPG"/>
      </figure>
      <p>
        <b>Les også: <a href="https://www.adressa.no/pluss/nyheter/2019/10/30/Frigir-navn-p%C3%A5-offeret-etter-d%C3%B8dsvolden-p%C3%A5-Lademoen-20283509.ece">Frigir navn på offeret etter dødsvolden på Lademoen</a></b>
      </p>
      <h3>Kan være viktig vitne</h3>
      <p>Ifølge <a href="https://www.facebook.com/trondheimspolitiet/photos/a.314389432239805/1020603098285098/?type=3&amp;theater">Facebook-meldingen</a> fra Trondheims-politiet, kan denne personen være et viktig vitne i etterforskningen av drapssaken på Lademoen i Trondheim, men «uten nødvendigvis å være klar over det selv», som det heter i meldingen.</p>
      <p>Personen som nå etterlyses, skal ha gått langs Thaulowkaia ved Rosenborgbassenget på Solsiden klokken 03.58 og fortsatt videre ut av byen mot Innherredsveien.</p>
      <p>Det er ikke langt unna leiligheten der 39 år gamle Cathrine Sand ble utsatt for grov vold om morgenen 27. oktober. Sand døde senere av skadene hun var påført. To menn i henholdsvis 30- og 40-årene, er siktet for forsettlig drap på kvinnen, eller medvirking til dette.</p>
      <p>
        <b>Les også: <a href="https://www.adressa.no/pluss/nyheter/2019/11/06/Politiet-vil-men-drapssiktet-mann-sier-nei-til-avh%C3%B8r-20323906.ece">Politiet vil, men drapssiktet mann sier nei til avhør</a></b>
      </p>
      <h3>Sitter i varetekt</h3>
      <p>Mennene var først siktet for grov kroppsskade med døden til følge, men siktelsene ble skjerpet etter at politiet mottok den foreløpige obduksjonsrapporten mandag. Mennene har sittet varetektsfengslet siden 30. oktober.</p>
      <p>Ingen av de siktede erkjenner straffskyld.</p>
      <p>En tredje mann i 30-årene ble pågrepet av politiet etter hendelsen, men han ble løslatt dagen etter pågripelsen.</p>
      <p>
        <b>Les også: <a href="https://www.adressa.no/pluss/nyheter/2019/11/12/Drapssiktet-i-40-%C3%A5rene-godtar-%C3%A5-bli-fengslet-i-fire-uker-20374549.ece">Drapssiktet i 40-årene godtar å bli fengslet i fire uker</a></b>
      </p>
      <h3>Vil ha info</h3>
      <p>Det er i forbindelse med etterforskningen at politiet har kartlagt overvåkningskameraer i nærområdet til åstedet på Lademoen i Trondheim.</p>
      <figure>
        <img src="https://www.adressa.no/incoming/article20284506.ece/e642hx/BINARY/w980/Kartutsnitt_Lademoen.jpg"/>
        <figcaption>Dette kartutsnittet viser det aktuelle området som politiet ønsker å få kameraopptak fra.   Foto: Politiet</figcaption>
      </figure>
      <p>I en tidligere pressemelding, har politiet bedt publikum om å varsle dersom de har kamera politiet ikke vet om. Det gjelder også dashbord-kamera fra bil som har kjørt innenfor dette området 27. oktober 2019 i tidsperioden kl 08.00 – 12.00.</p>
      <p>- Det må tas høyde for at det fortsatt er kameraer som politiet ikke har identifisert. Dersom det er noen som har, eller har kjennskap til overvåkningskameraer innenfor det innringede området på kartet, bes de ta kontakt med politiet, har politiet skrevet i en pressemelding 30. oktober.</p>
      <p>Politiadvokat Hans Vang svarer i en sms til Adresseavisen at politiet ikke vil gi mer info om etterlysningen enn det de har skrevet i Facebook-posten torsdag ettermiddag.</p>
      <p>
        <b>LES MER: <a href="https://www.adressa.no/pluss/nyheter/2019/10/29/Har-skjerpet-siktelsene-til-drap-etter-Lademoen-d%C3%B8dsfallet-20270018.ece">Har skjerpet siktelsene til drap etter Lademoen-dødsfallet</a></b>
      </p>
    </article>
  </body>
</html>