<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/4qQdnE/russlands-friidrettspresident-siktet-for-aa-ha-hindret-dopingetterforsk"/>
    <meta property="og:site_name" content="Bergens Tidende"/>
    <meta property="article:published_time" content="2019-11-21T17:44:41+00:00"/>
    <meta property="og:title" content="Russlands friidrettspresident siktet for å ha hindret dopingetterforskning"/>
    <meta property="og:description" content="Dmitrij Sjljakhtin, president i Russlands friidrettsforbund, er av Friidrettens integritetsenhet suspendert, siktet for å ha hindret en dopingetterforskning."/>
  </head>
  <body>
    <article>
      <h1>Russlands friidrettspresident siktet for å ha hindret dopingetterforskning</h1>
      <h2>Dmitrij Sjljakhtin, president i Russlands friidrettsforbund, er av Friidrettens integritetsenhet suspendert, siktet for å ha hindret en dopingetterforskning.</h2>
      <address><time datetime="2019-11-21T17:44:41+00:00">21 Nov 2019, 17:44</time> by <a rel="author">NTB-AP</a></address>
      <p>Ved siden av Sjljakhtin er også seks andre siktet av friidrettsorganet.</p>
      <p>Anklagene knytter seg til saken mot høydehopperen Danil Lysenko, som skal ha lagt frem forfalskede medisinske papirer etter at det ble innledet sak mot ham for tre brudd på meldeplikten.</p>
      <p>Russlands friidrettsforbund er som organisasjon anklaget for å ha hjulpet ham. Det er også Sjljakhtin og fire andre høytstående ledere i forbundet, i tillegg til Lysenko selv og hans trener Jevgenij Zagorulko.</p>
      <p>Forbundets ledelse hevdes å ha hjulpet Lysenko med falske dokumenter som ga inntrykk av at han hadde vært for syk til å kunne overholde meldeplikten og være tilgjengelig for dopingtester.</p>
      <p>Integritetsenheten har gitt det russiske forbundet frist frem til 12. desember på å besvare anklagene.</p>
      <figure>
        <img src="https://images.sacdn.no/v2/images/3fce92b3-7ca4-4869-b785-18dc81bf919b?fit=crop&amp;h=1267&amp;w=1900&amp;s=36f0fad3e06fd9f5ad5b4f574b99d942eca31168"/>
        <figcaption>Den russiske høydehopperen Danil Lysenko i aksjon under Bislett Games i fjor. Nå er presidenten og flere andre ledere i Russlands friidrettsforbund suspendert grunnet anklager om å ha hindret etterforskningen av dopingmistanker mot ham.<cite>Foto: Fredrik Hagen / NTB scanpix</cite></figcaption>
      </figure>
      <ul>
        <li>
          <b>LES OGSÅ: </b>
          <a href="https://www.bt.no/sport/i/Xg3P4o/wada-varsler-russland-avgjoerelse-i-desember">
            <b>WADA varsler Russland-avgjørelse i desember</b>
          </a>
        </li>
      </ul>
      <h3>Norsk friidrettssjef: – Veien virker lang</h3>
      <p>– Det føyer seg inn i rekken av saker som tegner et dystert bilde av russisk idrett, og i dette tilfellet russisk friidrett, sier presidenten i Norges Friidrettsforbund, Ketil Tømmernes.</p>
      <p>At blant andre den russiske friidrettspresidenten nå er suspendert, mener han underbygger det som lenge har vært påstått, og dokumentert, at det handler om et systematisk og toppstyrt problem.</p>
      <p>Russland har vært utestengt av Det internasjonale friidrettsforbundet (IAF) siden 2015 som følge av organisert dopingjuks. Tømmernes mener de har en lang vei å gå, før de er tilbake i varmen igjen.</p>
      <p>– Nå håper vi virkelig at de får røsket opp i dette og kommer tilbake til friidretten, men den veien virker lang, sier han.</p>
      <figure>
        <img src="https://images.sacdn.no/v2/images/99c72258-9888-4a1b-bb22-baec91d01e97?fit=crop&amp;h=1267&amp;w=1900&amp;s=1859a257d53f5289509a387e3ae25de749e0906e"/>
        <figcaption>Norges friidrettspresident Ketil Tømmernes, her under lag-EM i Sandnes i august i år.<cite>VEGARD WIVESTAD GRØTT / BILDBYRÅN NORWAY</cite></figcaption>
      </figure>
      <ul>
        <li>
          <b>LES OGSÅ: </b>
          <a href="https://www.bt.no/sport/i/50e7Bb/wada-topp-helleland-fikk-pst-varsel-om-norsk-russisk-overvaaking">
            <b>WADA-topp Helleland fikk PST-varsel om norsk-russisk overvåking</b>
          </a>
        </li>
      </ul>
      <h3>Forsvarte Russland i Doha</h3>
      <p>Under friidretts-VM i Doha tidligere i høst, var Russlands status og situasjon tema under friidrettskonferansen. Da tegnet den norske dopingjegeren Rune Andersen også et bilde av at russerne har en lang vei å gå, forteller Tømmernes. Samtidig var Sjljakhtin der for å tale russernes sak.</p>
      <p>– Det var stor avstand mellom fremleggelsen den russiske friidrettspresidenten ga, og den Rune ga på vegne av det internasjonale forbundet, sier han.</p>
      <p>Tømmernes mener samtidig at utestengelsen av Russland viser at friidretten tar dopingproblematikken på alvor.</p>
      <p>– Det er en stund siden festtalene var over i Det internasjonale friidrettsforbundet. De har begynt å handle, sier den norske friidrettspresidenten.</p>
      <p>Meldingen om anklagene mot Sjljakhtin kommer dagen før et styremøte i det internasjonale friidrettsforbundet.</p>
      <p>Det russiske friidrettsforbundet opplyser at de vil kommentere anklagene senere torsdag kveld, skriver <a href="https://www.euronews.com/2019/11/21/russian-athletics-federation-president-among-officials-provisionally-suspended-aiu">Euronews</a>.</p>
      <p>– Vi trenger tid så advokatene våre kan se nærmere på anklagene, sier forbundets talsperson Nataliya Yukhareva til AP, ifølge <a href="https://www.sportsnet.ca/olympics/top-russian-track-official-suspended-obstruction-case/">Sportsnet</a>.</p>
      <p>Til det russiske nyhetsbyrået <a href="https://tass.com/sport/1091705">Tass</a> sier Sjljakhtin selv at han vil forlate stillingen mens han er suspendert, samtidig som han må snakke med advokater før han fullt ut forstår bakgrunnen for anklagene.</p>
      <p>– Og jeg vil samtidig forsvare mitt navn, sier den suspenderte friidrettspresidenten.</p>
      <p>(100 % Sport/ NTB)</p>
      <related>
        <h4>Mest lest akkurat nå</h4>
        <a href="https://www.bt.no/amagasinet/i/BR4Rjg/det-finnes-ingen-kur-for-kreften-til-tobarnsmor-jorun-akkurat-naa-ha"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/sport/i/P9L9oe/aasane-tok-et-stort-steg-mot-1-divisjon"/>
        <a href="https://www.bt.no/btmeninger/debatt/i/OpXwbV/min-fitte-er-flott"/>
      </related>
      <ol>
        <li>
          <a href="https://www.bt.no/tag/Doping">Doping</a>
        </li>
      </ol>
    </article>
  </body>
</html>