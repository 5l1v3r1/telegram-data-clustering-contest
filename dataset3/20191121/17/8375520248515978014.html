<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ryaboshapka-oprilyudniv-detali-perehidnogo-pravosuddya-dlya-donbasu-641543.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T17:13:15+00:00"/>
    <meta property="og:title" content="Рябошапка оприлюднив деталі перехідного правосуддя для Донбасу"/>
    <meta property="og:description" content="У Генпрокуратурі готують пакет законопроєктів в рамках перехідного правосуддя"/>
  </head>
  <body>
    <article>
      <h1>Рябошапка оприлюднив деталі перехідного правосуддя для Донбасу</h1>
      <address>
        <time datetime="2019-11-21T17:13:15+00:00">21 Nov 2019, 17:13</time>
      </address>
      <h4>У Генпрокуратурі готують пакет законопроєктів в рамках перехідного правосуддя</h4>
      <p>Концепція перехідного правосуддя в рамках реінтеграції Донбасу полягає, зокрема, в захисті прав українських полонених. Про це йдеться у <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=261502&amp;fbclid=IwAR0XxpkIa2Q0QnwAoAF5tmY_hW2V2Utmdumv3ynzbdvxk1vwn3geveegmbc">повідомленні</a> Генеральної прокуратури України.</p>
      <p>Повідомляється, що на засіданні робочої групи з реінтеграції окупованих територій обговорили напрацьований пакет законодавчих актів з питань правосуддя перехідного періоду. На сьогодні підготовлено дві ініціативи - проєкт основ державної політики у сфері захисту прав людини (в умовах подолання наслідків конфлікту) та законопроект про захист полонених, який найближчим часом мають передати на розгляд президенту.</p>
      <p>«Фактично, це «дорожня карта», що застосовується для виходу з конфлікту, подолання його наслідків, досягнення миру, розслідування тяжких злочинів, вчинених під час збройного конфлікту, та забезпечення захисту прав людини», - зазначив генпрокурор Руслан Рябошапка.</p>
      <figure>
        <iframe src="https://www.youtube.com/embed/MzJhSbC4PwE" width="580" height="390" data-service="Youtube" scrolling="no"/>
      </figure>
      <p>У той же час, за словами заступника глави ГПУ Гюндуза Мамедова, правосуддя перехідного періоду в тому числі спрямовано на притягнення винних до відповідальності за вчинення тяжких міжнародних злочинів.</p>
      <p>Як повідомлялось, президент Володимир Зеленський заявив, що до зустрічі лідерів країн «нормандського формату» <a href="https://glavcom.ua/news/zelenskiy-pro-rozvedennya-po-vsiy-liniji-rozmezhuvannya-zaraz-pro-ce-ne-govorimo-641228.html">мова про розведення сил і засобів уздовж усієї лінії розмежування на Донбасі не йтиме</a>. «Якщо ми щось говоримо, ми повинні це робити. Ми зробили розведення у трьох точках, щодо яких у нас і були домовленості, щоб розблокувати формат нормандської зустрічі. Це більш складне питання, тому що там існує багато, скажімо так, ділянок, які дуже складні у принципі для обговорення розведення, тому зараз про це не говоримо, говоритимемо про це на зустрічі», - відповів Зеленський на запитання, чи можливе й чи підтримує він розведення на всій лінії розмежування.</p>
      <related>
        <a href="https://glavcom.ua/country/society/vidomiy-diplomat-poyasniv-chomu-ukrajini-potribno-povertati-donbas-641247.html"/>
        <a href="https://glavcom.ua/news/rosiya-povidomila-pro-vidpravku-na-donbas-chergovogo-gumkonvoyu-641340.html"/>
        <a href="https://glavcom.ua/columns/kraluk/v-geopolitichniy-gri-putina-donbas-stav-rozminnoyu-monetoyu-641157.html"/>
      </related>
    </article>
  </body>
</html>