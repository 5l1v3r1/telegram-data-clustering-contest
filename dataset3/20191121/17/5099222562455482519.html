<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23505730-adina-valean-validata-parlamentul-european-functia-comisar-european-pofida-rezervelor-verzilor-ale-comisiei-mediu.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T17:55:00+00:00"/>
    <meta property="og:title" content="Adina Vălean, validată de Parlamentul European în funcția de comisar european în pofida rezervelor Verzilor și ale Comisiei de mediu"/>
    <meta property="og:description" content="Adina Vălean a fost validată de Parlamentul European pentru funcţia de comisar european pentru transport deşi Comisia pentru mediu, sănătate publică şi siguranţă alimentară (ENVI) a menţionat"/>
  </head>
  <body>
    <article>
      <h1>Adina Vălean, validată de Parlamentul European în funcția de comisar european în pofida rezervelor Verzilor și ale Comisiei de mediu</h1>
      <address><time datetime="2019-11-21T17:55:00+00:00">21 Nov 2019, 17:55</time> by <a rel="author">Redactia</a></address>
      <p><b>Adina Vălean a fost validată de Parlamentul European pentru funcţia de comisar european pentru transport deşi Comisia pentru mediu, sănătate publică şi siguranţă alimentară (ENVI) a menţionat în opinia sa privind audierea candidatei din România că ar fi necesare întrebări suplimentare pentru aceasta întrucât a dat răspunsuri nesatisfăcătoare într-o serie de chestiuni, punct de vedere împărtăşit de Verzii din Comisia transport şi turism (TRAN), se menţionează în scrisoarea de evaluare dată publicităţii joi.</b><br/><br/>În scrisoarea trimisă lui Antonio Tajani pe 15 noiembrie, preşedintele Conferinţei preşedinţilor de comisii, preşedinta Comisiei TRAN, Karima Delli, apreciază că "coordonatorii care reprezintă o majoritate de două treimi din membri au aprobat că comisarul-desemnat, Adina Vălean, este calificată atât să fie membră a Colegiului Comisarilor, cât şi să îndeplinească sarcinile care i-au fost atribuite".<br/><br/>Totuşi, în scrisoare, figurează şi opinia Comisiei ENVI privind audierea, potrivit căreia "coordonatorii din ENVI reprezentând o majoritate a membrilor sunt de părere că sunt necesare întrebări suplimentare pentru comisarul-desemnat şi că răspunsurile la întrebările din aria de competenţă a ENVI din cadrul audierii nu au fost satisfăcătoare, precise sau concludente". De asemenea, aceştia au avut opinia că Adina Vălean nu a convins nici în privinţa realizării obiectivelor legate de transport în cadrul aşa-numitei "European Green Deal", politica de mediu a viitoarei Comisii Europene.<br/><br/>Scrisoarea mai menţionează că în întâlnirea de evaluare de după audiere coordonatorul grupului Verzi/Alianţa Liberă Europeană a ţinut să fie incluse şi obiecţiile sale. "Grupul Verzi/ALE susţine opinia ENVI şi subliniază în particular că comisarul-desemnat nu a demonstrat convingător ce intenţionează să facă pentru a reduce emisiile aviaţiei de manieră generală", se precizează în textul citat.<br/><br/>Totuşi, notează scrisoarea, coordonatorii TRAN reprezentând două treimi din membri, au recunoscut "competenţa generală, angajamentul european şi independenţa personală a comisarului-desemnat, dna Adina-Ioana Vălean."<br/><br/>"Rezultatul general al acestei audieri este că comisarul-desemnat a lăsat o impresie convingătoare privind capacitatea ei de a deveni membră a Colegiului Comisarilor şi faptul că deţine calităţile personale şi profesionale, precum şi determinarea politică, pentru a îndeplini sarcinile specifice care îi sunt atribuite", mai notează documentul.<br/><br/>În acelaşi timp, comisia TRAN îşi exprimă regretul că nu au existat "angajamente specifice privind propuneri referitoare la condiţiile sociale din transport". Comisia TRAN aşteaptă, de asemenea, o propunere concretă privind certificatul de securitate socială şi revizuirea Regulamentului 1008/2008 privind regulile comune pentru operarea serviciilor aeriene în UE.<br/><br/>Singurul candidat dintre cei trei din ultimul grup audiat pe 14 noiembrie de PE care a primit întrebări suplimentare din partea eurodeputaţilor din comisia de specialitate a fost candidatul Ungariei, Oliver Varhelyi. Comisarul-desemnat pentru extindere şi politica de vecinătate a fost însă şi el validat luni de Parlamentul European după ce a răspuns întrebărilor scrise suplimentare. (Sursa: Agerpres)<br/><b><br/></b><b>Cine este Adina Vălean</b><br/><br/>Adina Vălean are 51 de ani. Este căsătorită cu fostul lider al PNL Crin Antonescu.<br/><br/>Ea este președinte al Comisiei pentru industrie, cercetare și energie a Parlamentului European începând cu iulie 2019, din partea Grupului Partidului Popular European (PPE). Este membru al Parlamentului European din 2007, odată cu aderarea României la Uniunea Europeană.<br/><br/>Adina Vălean a fost deputat în legislatura 2004-2008, aleasă pe listele PNL, iar în 30 noiembrie 2007 a demisionat pentru a ocupa locul de deputat în Parlamentul European.<br/><br/>Aleasă în Parlamentul European în iunie 2007 pe lista PNL, Adina Vălean a fost membru în Comisia pentru industrie, cercetare și energie, Comisia temporară pentru schimbările climatice, Delegația pentru relațiile cu țările din Europa de Sud-Est și membru supleant în Comisia pentru libertăți civile, justiție și afaceri interne.<br/><br/>Ea a fost vicepreședinte al Alianței Liberalilor si Democraților pentru Europa (ALDE - grupul liberal).<br/><br/>În aprilie 2009, Parlamentul European a adoptat raportul Adinei Vălean referitor la reducerea de la 1 iulie 2009 a tarifelor maxime în cazul trimiterii de mesaje text și descărcării de date de pe Internet în regim de roaming.<br/><br/>Studii:<br/><br/>Este matematician de formație, iar până în 1997 a fost profesor de matematică. În 1997 a devenit director pentru relația cu direcțiile județene pentru Tineret și Sport și ONG de tineret în Ministerul Tineretului și Sportului. Din 1999 și până în 2001 a lucrat în organizații non-guvernamentale, ca director de programe al Asociației Române pentru Libertate și Dezvoltare și ca director general al Fundației “Institutul pentru Liberă Inițiativă”.<br/><br/>Activitate politică:<br/><br/>A intrat în PNL în 1999.<br/><br/>Între 2000 și 2002 a fost secretar general al Tineretului Național Liberal. În 2002 a devenit membru al Biroului Permanent al PNL (sector 1) și secretar al Comisiei PNL pentru mediul de afaceri, privatizare și politici concurențiale. În 2006 a fost aleasă vicepreședinte al PNL Prahova. De asemenea, în 2000 a fost director executiv adjunct al campaniei electorale pentru alegerile generale, iar în 2004 a fost implicată în programe de sprijin în campania pentru alegerile locale. Între 2004-2006 a fost deputat în Parlamentul României, circumscripția Călărași</p>
    </article>
  </body>
</html>