<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837084-ukrzaliznitsyu-tsogo-roku-minuvali-mayzhe-u-pyat-raziv-chastishe-nizh-torik"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T17:32:00+00:00"/>
    <meta property="og:title" content="Укрзалізницю цього року мінували майже у 5 разів частіше, ніж торік"/>
    <meta property="og:description" content="КИЇВ. 21 листопада. УНН. З січня по жовтень цього року Укрзалізницю &quot;мінували&quot; майже у 5 разів частіше, ніж в аналогічний період минулого року. Про це …"/>
  </head>
  <body>
    <article>
      <h1>Укрзалізницю цього року мінували майже у 5 разів частіше, ніж торік</h1>
      <address><time datetime="2019-11-21T17:32:00+00:00">21 Nov 2019, 17:32</time> by <a rel="author">Антоніна Карташева</a></address>
      <p><b>КИЇВ. 21 листопада. УНН.</b> З січня по жовтень цього року Укрзалізницю "мінували" майже у 5 разів частіше, ніж в аналогічний період минулого року. Про це повідомляє <b>УНН</b> із посиланням на пресслужбу АТ "Укрзалізниця".</p>
      <p>"За 10 місяців 2019 року надійшло 142 неправдиві повідомлення про встановлення вибухових пристроїв на об’єктах Укрзалізниці. Це на 111 повідомлень або в 4,6 раза більше, ніж за аналогічний період 2018 року", - йдеться у повідомленні.</p>
      <p>Найчастіше від псевдомінерів потерпають вокзали обласних центрів Києва, Харкова, Дніпра, Одеси, Львова та Запоріжжя.</p>
      <p>Також цього року "мінували" вокзали в Мукачеві, Маріуполі, Кам’янець-Подільському, Дубні, станцію Дніпро-Лоцманська.</p>
      <p>"Окрім цього, за 10 місяців 2019 року зафіксовано 8 випадків повідомлень про мінування рухомого складу: електропоїздів, пасажирських поїздів та поїздів Інтерсіті+. Така ж кількість повідомлень була за відповідний період минулого року", - йдеться у повідомленні.</p>
      <p>Нагадаємо, 15 листопада Україною прокотилася<a href="https://www.unn.com.ua/uk/exclusive/1835958-ukrayinoyu-znovu-prokotilasya-khvilya-minuvan-de-i-scho-pereviryali"> хвиля повідомлень про мінування</a>. Основний "удар" прийняли на себе такі міста як Черкаси, Харків, Одеса, Краматорськ та Київ.</p>
    </article>
  </body>
</html>