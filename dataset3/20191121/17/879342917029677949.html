<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/pogljad/suspilstvo/poshukax-novyx-idealiv-yak-zminyla-ukrayinu-revolyucziya-hidnosti"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T17:00:02+00:00"/>
    <meta property="og:title" content="У пошуках нових ідеалів: як змінила Україну Революція гідності"/>
    <meta property="og:description" content="21 листопада – шоста річниця Революції гідності. Саме цими днями в Україні почалася Помаранчева революція 2004 року і Революція гідності 2013 року."/>
  </head>
  <body>
    <article>
      <h1>У пошуках нових ідеалів: як змінила Україну Революція гідності</h1>
      <address><time datetime="2019-11-21T17:00:02+00:00">21 Nov 2019, 17:00</time> by <a rel="author">Андрій Горбенко</a></address>
      <p>
        <b>21 листопада – шоста річниця Революції гідності. Саме цими днями в Україні почалася Помаранчева революція 2004 року і Революція гідності 2013 року. Обидві події стали доленосними для України та її майбутнього. У коментарі «Слово і Діло» політолог Андрій Горбенко наголосив, що основним завданням Майдану було знайти новий курс. Була запропонована тимчасова, але ідея, яка спрацювала дуже добре: «Україна – це Європа».</b>
      </p>
      <p>На думку Горбенка, п'ять років країна слідувала ідеї, що Україна – це Європа, та багато в чому кардинально змінилася, дійсно, наблизилася до Європи.</p>
      <p>Він акцентував, що Україна за часів президентства Петра Порошенка стала ближче до Європи, хай не за всіма показниками, але це питання часу, головне, що шлях вже незворотній.</p>
      <p>«<i>Хоча потрібно визнати, що ми уявляли ідеальну Європу. Зараз, коли є можливість поїхати до Євросоюзу без віз, ідеалізм трохи руйнується</i>», – зауважив Горбенко.</p>
      <p>Політолог звернув увагу, що Порошенко був провайдером ідеї «Україна – це Європа». Але зараз, на думку експерта, суспільство дозріло до того, щоб проголосити якийсь новий маяк, до якого потрібно рухатися.</p>
      <related>
        <a href="https://www.slovoidilo.ua/2019/11/21/infografika/polityka/rozsliduvaty-pokaraty-huchni-provaleni-obicyanky-shhodo-zlochyniv-majdani"/>
      </related>
      <p>«<i>Це зробити складно, чогось очевидного немає. Національна ідея не користується великою популярністю, але націоналізм, як демонстрація себе, працює в Україні. За останні п'ять років для нас вже стало звичним і нормальним бачити на вулиці людину з прапором. Слово «націоналіст» припинило бути зневажливим за останні п'ять років. Так і має бути. Однак слід визнати, якщо зараз сфантазувати, що ОРДЛО мирним шляхом повернуться назад, то там якраз такого бачення немає</i>», – прокоментував Андрій Горбенко.</p>
      <p>Експерт зауважив, що найближчим часом Україна навряд чи опиниться на порозі нового Майдану, оскільки кожен великий протест був пов'язаний з кардинальними змінами, з пошуком нових ідеалів. На його погляд, зараз є така потреба, але немає гасла, який можна повісити на щит і сказати, що влада йде в інший бік, давайте її змінювати.</p>
      <p>Горбенко наголосив, що політики часів Кучми – наше минуле, залишилися в минулому ідеали Радянського союзу, але натомість нічого нового немає.</p>
      <p>«<i>Що є в Зеленського? Україна в смартфоні? Це технологічні ідеї, не ідеологічні. Тому Майдану поки не буде. Всі розуміють, що потрібно щось нове, але що саме – ніхто не знає. В цьому ми не самотні. Європейці та американці також хочуть чогось нового</i>», – висловив переконання співрозмовник.</p>
      <p>«<i>Зараз триває пошук нової України. Далі буде демократичний діалог. Добре, що він нам вже доступний і більше немає надривів. Громадяни виходять на вулицю, а влада коригує свої дії. Для радикального протистояння з наметами та жертвами немає ідеологічних обгрунтувань</i>», – резюмував політолог Андрій Горбенко.</p>
      <p>Найгучніші провалені обіцянки щодо розслідування справ Майдану – дивіться <a href="https://www.slovoidilo.ua/2019/11/21/infografika/polityka/rozsliduvaty-pokaraty-huchni-provaleni-obicyanky-shhodo-zlochyniv-majdani">за посиланням.</a></p>
      <p>Також журналісти «Слово і Діло» писали, <a href="https://www.slovoidilo.ua/2019/11/21/kolonka/aleksandra-khudiakova/polityka/richnycya-revolyucziyi-hidnosti-chy-aktualni-zaraz-vymohy-majdanu">чи актуальні зараз вимоги Майдану.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/21/kolonka/aleksandra-khudiakova/polityka/richnycya-revolyucziyi-hidnosti-chy-aktualni-zaraz-vymohy-majdanu"/>
      </related>
    </article>
  </body>
</html>