<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520886-serie-letosnich-pozoruhodnych-ipo-asi-skonci-gigantickym-paradoxem/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T17:29:17+00:00"/>
    <meta property="og:title" content="Série letošních pozoruhodných IPO asi skončí gigantickým paradoxem"/>
    <meta property="og:description" content="Saúdskoarabský ropný gigant Aramco se chystá uvést své akcie na trh a tohoto počinu si všímá i známý profesor financí a valuační odborník Aswath Damodaran. Výrazně mi tím ulehčil práci, protože Aramcu jsem se tu chtěl věnovat a mimo jiné tak pokračovat v „energetické“ sérii započaté před dvěma týdny. V ní jsem se mimo jiné věnoval některým alternativním podsektorům, ale také tradičním ropným firmám s tím, že jejich valuace ukazují na dosažení „obchodovaného“ ropného vrcholu. Z dlouhé úvahy pana Damodarana zaměřené na Aramco dostupné na jeho blogu bych poukázal zejména na následující: Aramco vzniklo na základě aktivit společnosti Standard Oil of California a následně Texaco a Chevron, které založily Arabian American Oil Company (Aramco). Saúdskoarabská vláda postupně kupovala aktiva firmy a v roce 1980 jí znárodnila a následně jí v podstatě dala plnou kontrolu nad ropnými rezervami země."/>
  </head>
  <body>
    <article>
      <h1>Série letošních pozoruhodných IPO asi skončí gigantickým paradoxem</h1>
      <address><time datetime="2019-11-21T17:29:17+00:00">21 Nov 2019, 17:29</time> by <a rel="author">Patria</a></address>
      <p><b>Saúdskoarabský <a href="https://www.kurzy.cz/komodity/ropa/">ropný</a> gigant Aramco se chystá uvést své <a href="https://akcie-cz.kurzy.cz/">akcie</a> na trh a tohoto počinu si všímá i známý profesor financí a valuační odborník Aswath Damodaran. Výrazně mi tím ulehčil <a href="https://www.kurzy.cz/prace/">práci</a>, protože Aramcu jsem se tu chtěl věnovat a mimo jiné tak pokračovat v „energetické“ sérii započaté před dvěma týdny. V ní jsem se mimo jiné věnoval některým alternativním podsektorům, ale také tradičním <a href="https://www.kurzy.cz/komodity/ropa/">ropným</a> firmám s tím, že jejich valuace ukazují na dosažení „obchodovaného“ <a href="https://www.kurzy.cz/komodity/ropa/">ropného</a> vrcholu. Z dlouhé úvahy pana Damodarana zaměřené na Aramco dostupné na jeho blogu bych poukázal zejména na následující:</b><br/><br/>Aramco vzniklo na základě aktivit společnosti Standard Oil of California a následně Texaco a Chevron, které založily Arabian American Oil Company (Aramco). Saúdskoarabská vláda postupně kupovala aktiva <a href="https://rejstrik-firem.kurzy.cz/">firmy</a> a v roce 1980 jí znárodnila a následně jí v podstatě dala plnou kontrolu nad ropnými rezervami země.</p>
      <p>V roce 2018 měla firma podle odhadů 330 miliard <a href="https://www.kurzy.cz/komodity/ropa-barel/">barelů</a> <a href="https://www.kurzy.cz/komodity/ropa/">ropy</a> rezerv, což představuje čtvrtinu rezerv světových a třeba desetinásobek rezerv Exxonu. Navíc jde o rezervy lehce těžitelné, u nichž se firma dostává do zisku při cenách <a href="https://www.kurzy.cz/komodity/ropa/">ropy</a> kolem 20 – 25 <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a> za <a href="https://www.kurzy.cz/komodity/ropa-barel/">barel</a>, zatímco obvyklý standard při konvenční těžbě leží někde mezi 40 – 50 dolary. Aramco pak v roce 2018 generovalo tržby ve výši 355 miliard <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>, provozní zisk 212 miliard <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a> a čistý zisk 111 miliard <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>.<br/><br/>Pro zajímavost doplním predikce vývoje cen <a href="https://www.kurzy.cz/komodity/ropa/">ropy</a> od EIA:</p>
      <figure>
        <img src="https://img2.kurzy.cz/zpravy/obrazky/86/520886-serie-letosnich-pozoruhodnych-ipo-asi-skonci-gigantickym-paradoxem/1.gif"/>
      </figure>
      <p>Vládní <a href="https://www.kurzy.cz/statni/rozpocet/">rozpočet</a> země je na Aramcu do značné míry závislý a „osud Aramca je také do značné míry závislý na osudu vládnoucí královské rodiny“. Pan Damodaran k tomu mimo jiné píše, že ti, kteří při IPO zakoupí <a href="https://akcie-cz.kurzy.cz/">akcie</a> na trhu, by se měli spíše považovat za poskytovatele kapitálu než skutečné akcionáře, kteří mohou mít podíl na vedení společnosti. Podstatná je tu také otázka geopolitického rizika, které je vysoké pro celý <a href="https://akcie-cz.kurzy.cz/akcie/region-2277/">region</a>.<br/><br/>Aramco by mělo v příštím roce na dividendách vyplatit 75 miliard <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a> a to samé by mělo platit do roku 2024, poté by o výši dividend mělo rozhodnout vedení <a href="https://rejstrik-firem.kurzy.cz/">firmy</a>. Pan Damodaran také poukazuje na to, že firma na daních v roce 2018 odvedla 48 % svého zisku před zdaněním a vláda u ní používá i systém poplatků, jejichž výše závisí na ceně <a href="https://www.kurzy.cz/komodity/ropa/">ropy</a>.<br/><br/>Pokud bychom Aramco naceňovali podle valuačních násobků „porovnatelných“ firem, pak na základě výše jeho tržeb a účetní hodnoty vlastního jmění dojdeme k hodnotě vlastního jmění ve výši kolem 270 miliard <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a> (řádově tedy podobné úrovně, na jakých se nachází kapitalizace velkých západních ropných firem). Jenže v tom se nepromítne ona nákladová výhoda. Pokud tak použijeme EBITDA a čistý zisk, nacenění vlastního jmění se vyhoupne na 1,5 bilionu <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>. A pokud za základ použijeme výši rezerv, odhad se dostane dokonce na 2 biliony <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>. <br/><br/>Skutečná valuace by ale měla být založena na tom, co firma skutečně vydělá – na toku volné hotovosti, či dividendách (a jejich převodu/diskontování na současnou hodnotu). Toho se pan Damodaran chopil následovně: Vše provedl v dolarech, prémii akciového trhu nastavil na 6,23 % (asi o 0,8 % výše než je jeho prémie pro vyspělé trhy). Dlouhodobý růst zisků a dividend nastavil na 1,8 %. Výsledkem je odhad hodnoty vlastního jmění ve výši 1,67 bilionu <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>. <br/><br/>Během posledních dnů se spekulovalo o tom, že IPO proběhne za cenu implikací kapitalizaci ve výši 1,7 bilionu <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>. Takže za částku velmi se blížící jak nacenění na základě EBITDA a čistého zisku, tak tomu, co panu Damodaranovi vyšlo na základě diskontování dividend.<br/><br/>Doplnil bych, že podobně jako já se zde pan Damodaran (ale s mnohem větším detailem a vhledem) věnuje letošní pozoruhodné vlně IPO na amerických trzích. Ona pozoruhodnost podle mne tkví v tom, že jde často u ultrapříběhové <a href="https://rejstrik-firem.kurzy.cz/">firmy</a> „nové doby“ a příběhy, které se o nich vypráví, jsou hodně, hodně optimistické. Vše nakonec korunovalo/uzavřelo ne-IPO společnosti WeWork. Aramco je tak v určitém smyslu protipól – jde o velmi staré odvětví, pro nějž nová doba naopak představuje spíše hrozbu, než příležitost. Hovořím přirozeně o obavách z globálního oteplování a řadě pokusů, jak se s ním vypořádat. A také jde o společnost, kde se musí uvažovat o politice a geopolitice v míře, která pro jiné <a href="https://rejstrik-firem.kurzy.cz/">firmy</a> nebývá zrovna běžná.</p>
      <p>Je to vlastně dost paradox. V době, kdy se začínáme intenzivně snažit o omezení spotřeby fosilních paliv, asi vstoupí na akciový trh největší <a href="https://www.kurzy.cz/komodity/ropa/">ropný</a> gigant na světě. V době, kdy se stále více diskutuje o tom, jak moc vlivu by měl mít stát v <a href="https://www.kurzy.cz/makroekonomika/">ekonomice</a>, vstupuje na trh obrovská firma, která je provázána se státem snad nejvíce na světě. A mimochodem právě u Aramca bychom také mohli přemítat o morálních a etických principech, o kterých jsem psal v pondělí v souvislosti s ekonomikou a Islámským právem. Šňůra výjimečných IPO každopádně asi nekončí.</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/483650-zamrazilova-serie-let-s-rozpoctem-nad-planem-skonci-uspory-musime-zacit-hledat-okamzite/"/>
        <a href="https://www.kurzy.cz/zpravy/366588-vcera-skoncilo-ipo-pivovaru-lobkowicz-dnes-se-dozvime-cenu/"/>
        <a href="https://www.kurzy.cz/zpravy/368949-alibaba-cena-v-ipo-bude-asi-22-pod-ocenenim-firma-pocka-s-ipo-az-na-zari-az-skonci-okurkova/"/>
        <a href="https://www.kurzy.cz/zpravy/369697-nejvetsi-letosni-ipo-predvadi-nevidany-vyvoj/"/>
        <a href="https://www.kurzy.cz/zpravy/513701-letosni-schodek-rozpoctu-asi-prekona-plan-vlady/"/>
        <a href="https://www.kurzy.cz/zpravy/359057-ovlivni-nejvetsi-letosni-polske-ipo-akcie-cez/"/>
        <a href="https://www.kurzy.cz/zpravy/368949-alibaba-pocka-s-ipo-az-na-zari-az-skonci-okurkova-sezona/"/>
        <a href="https://zpravy.kurzy.cz/141094-ipo-ode-dneska-muze-skoncit-upis-akcii-vgp/"/>
        <a href="https://www.kurzy.cz/zpravy/369477-nejvetsi-letosni-ipo-realizovano-obchodovani-zapocne-navecer/"/>
        <a href="https://www.kurzy.cz/tema/detail/dny-nato-v-ostrave-asi-skonci-prehlidka-vadi-nekterym-3193841.html"/>
        <a href="https://www.kurzy.cz/tema/detail/polak-asi-skonci-ve-fotbalovem-wolfsburgu-pranim-klubu-je-770631.html"/>
        <a href="https://zpravy.kurzy.cz/223069-vcera-skoncilo-ipo-polske-pojistovny-pzu-cena-312-5-pln/"/>
      </related>
    </article>
  </body>
</html>