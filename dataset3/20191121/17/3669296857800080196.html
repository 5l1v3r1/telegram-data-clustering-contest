<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/son-adim-da-atildi-satisi-yasaklaniyor"/>
    <meta property="og:site_name" content="CNN Türk"/>
    <meta property="article:published_time" content="2019-11-21T17:00:14+00:00"/>
    <meta property="og:title" content="Son adım da atıldı! Satışı yasaklanıyor"/>
    <meta property="og:description" content="ABD'nin Massachusetts eyaletinde aromalı..."/>
  </head>
  <body>
    <article>
      <h1>Son adım da atıldı! Satışı yasaklanıyor</h1>
      <h2>ABD'nin Massachusetts eyaletinde aromalı elektronik sigara ve tütün mamullerinin satışını yasaklayan yasa tasarısı parlamentoda kabul edildi.</h2>
      <address><time datetime="2019-11-21T17:00:14+00:00">21 Nov 2019, 17:00</time> by <a rel="author">AA</a></address>
      <p>Eyalet parlamentosunun üst kanadı Senato, bugün yapılan oylamada, daha önce Temsilciler Meclisi'nin kabul ettiği düzenlemeyi onayladı.</p>
      <p>Aromalı elektronik <a href="https://www.cnnturk.com/haberleri/sigara">sigara</a> ve mentollü sigara gibi tütün mamullerinin satışını eyalet genelinde topyekun yasaklayan düzenleme tüm elektronik sigara mamullerine yüzde 75 satış vergisi getiriyor. </p>
      <p>Düzenlemeyle <a href="https://www.cnnturk.com/haberleri/saglik">sağlık</a> sigortası şirketleri, tütün mamulü kullanımını bırakmak için alınacak danışmanlık hizmetlerinin masraflarını karşılamakla yükümlü olacak. </p>
      <p>Tasarı, Massachusetts Valisi Charlie Baker'ın imzasının ardından yürürlüğe girecek.</p>
      <p>Tasarının yasalaşması halinde bu <a href="https://www.cnnturk.com/haberleri/abd">ABD</a>'de elektronik sigara ürünlerine eyalet ölçeğinde getirilen ilk kısıtlama olacak</p>
      <p>Vali Baker, elektronik sigara kullanımından kaynaklanan akciğer hastalığı vakalarının yaygınlaşması nedeniyle 24 Eylül'de aromalı elektronik sigara ürünlerinin satışının 4 ay süreyle yasaklandığını duyurmuştu.</p>
      <p>ABD Hastalık Kontrol ve Önleme Merkezinin (CDC) 5 Kasım'da açıkladığı verilere göre, ülkede Alaska dışındaki tüm eyaletlerde görülen ve elektronik sigara kullanımından kaynaklandığı düşünülen gizemli hastalığa yakalananların sayısı 2 bin 51'i bulmuş, en az 40 kişi bu nedenle hayatını kaybetmişti.</p>
      <p>Belirtileri arasında solunum yetmezliği, bitkinlik, göğüs ağrısı ve kusma olan hastalıkla ilgili ilk vakalar nisanda rapor edilmeye başlanmıştı. Vakaların elektronik sigaralarda kullanılan "vitamin E asetat" adlı kimyasal katkı maddesinin yol açtığının düşünüldüğü belirtilmişti.<br/> </p>
      <related>
        <h4>ilgili haberler</h4>
        <a href="https://www.cnnturk.com/dunya/anti-semitizm-anketi-abd-disisleri-bakanligi-ile-celisti"/>
        <a href="https://www.cnnturk.com/dunya/demokrat-senator-menendezin-ermeni-tasarisina-ikinci-engel"/>
        <a href="https://www.cnnturk.com/dunya/trumptan-acik-hamle-dusunduklerinden-daha-zengin-oldugumu-gorecekler"/>
      </related>
    </article>
  </body>
</html>