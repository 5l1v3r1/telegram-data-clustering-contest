<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/21/vadat-emeltek-netanjahu-ellen"/>
    <meta property="og:site_name" content="infostart"/>
    <meta property="article:published_time" content="2019-11-21T17:28:00+00:00"/>
    <meta property="og:title" content="Vádat emeltek Netanjahu ellen"/>
    <meta property="og:description" content="Az izraeli igazságügyi minisztérium bejelentette, hogy Aviháj Mandelblitt főügyész vádat emel Benjámin Netanjahu ellen csalás, vesztegetés és hivatali visszaélés miatt."/>
  </head>
  <body>
    <article>
      <h1>Vádat emeltek Netanjahu ellen</h1>
      <address><time datetime="2019-11-21T17:28:00+00:00">21 Nov 2019, 17:28</time> by <a rel="author">Infostart / MTI</a></address>
      <h3>Az izraeli igazságügyi minisztérium bejelentette, hogy Aviháj Mandelblitt főügyész vádat emel Benjámin Netanjahu ellen csalás, vesztegetés és hivatali visszaélés miatt.</h3>
      <p>Az ügyvivő miniszterelnök az első, hivatalban lévő izraeli kormányfő, aki ellen vádat emelnek.</p>
      <p>A tájékoztatás szerint a főügyész nem fogadta el a kormányfő jogi képviselőinek érvelését a pár héttel ezelőtti meghallgatáson, és eredeti szándékának megfelelően vádat emel három különböző ügyben Netanjahu ellen.</p>
      <p>A vádak közül a legsúlyosabb az akár 10 év szabadságvesztéssel büntethető vesztegetés.</p>
      <h4>Nem mond le</h4>
      <p>Benjámin Netanjahu puccskísérletnek nevezte az ellene előzőleg bejelentett vádemelést, és korábbi kijelentéseit megerősítve közölte, hogy nem mond le.</p>
      <p>Televíziós beszédében az ügyvivő kormányfő elfogultsággal vádolta meg a nyomozóhatóságokat, és vizsgálatra szólított fel ellenük.</p>
      <p>Ártatlanságát hangoztatva piszkos nyomozásról beszélt, a vádemelés bejelentésének időpontját pedig a kormányalakítási patthelyzetre utalva politikai indíttatásúnak minősítette. Szerinte a nyomozási folyamatot az ő és az általa vezetett jobboldali kormány megbuktatásának szándéka vezérelte, és ehhez a sajtó is asszisztált.</p>
      <p>
        <i>Nyitókép: MTI/EPA/Abir Szultan</i>
      </p>
    </article>
  </body>
</html>