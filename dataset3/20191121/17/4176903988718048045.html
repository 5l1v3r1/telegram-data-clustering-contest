<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/neocekivani-skok-britanskog-budzetskog-deficita/"/>
    <meta property="og:site_name" content="Krstarica"/>
    <meta property="article:published_time" content="2019-11-21T17:00:00+00:00"/>
    <meta property="og:title" content="Neočekivani skok britanskog budžetskog deficita"/>
    <meta property="og:description" content="LONDON - Britanija je zabeležila u oktobru mnogo veći budžetski deficit od očekivanog, što, prema oceni Rojtersa, ukazuje na to da javno zaduživanje već"/>
  </head>
  <body>
    <article>
      <h1>Neočekivani skok britanskog budžetskog deficita</h1>
      <address><time datetime="2019-11-21T17:00:00+00:00">21 Nov 2019, 17:00</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LONDON – Britanija je zabeležila u oktobru mnogo veći budžetski deficit od očekivanog, što, prema oceni Rojtersa, ukazuje na to da javno zaduživanje već raste čak i pre nego što su političari realizovali ijedno od „skupih obećanja“ o potrošnji datih uoči predstojećih parlamentarnih izbora 12. decembra.<br/>Britanija se samo u oktobru zadužila za 11,2 milijarde funti (14,5 milijardi dolara), što je za četvrtinu više u odnosu na godinu ranije, saopštila je Kancelarija za nacionalnu statistiku.</p>
      <p>To je takođe najveći nivo zaduživanja nego u bilo kom oktobru od 2014. godine naovamo i iznad svih predviđanja ekonomista koji su učestvovali u anketi Rojtersa.</p>
      <p>Ukupan deficit za sedam meseci od početka ove fiskalne godine (od aprila) iznosi sada 46,3 milijarde funti, što je veći iznos nego u celoj 2018/19. fiskalnoj godini i za 10 odsto veći u poređenju sa periodom april-oktobar 2018.</p>
      <p>Nakon skoro jedne decenije štednje, kada je budžetski deficit pao sa nivoa od 10 odsto nacionalnog dohotka na ispod dva procenta, britanska konzervativna vlada je prošle godine počela da „dreši kesu“ trošeći više na zdravstvo i plate u javnom sektoru, napominje Rojters.</p>
      <p>Ovaj proces se ubrzao otkako je Boris DŽonson nasledio Terezu Mej na mestu premijera u julu ove godine, budući da je novi ministar finansija Sadžid DŽavid najavio najveći rast javne potrošnje u 15 godina uoči prevremenih izbora.<br/>Opoziciona Laburistička stranka, koja prema istraživanjima javnog mnjenja zaostaje za Konzervativcima, predstavila je danas svoj program obećavajući dodatnih 83 milijarde funti godišnje za javnu potrošnju do 2023/24.godine, što je povećanje od 10 odsto koje će, kako su rekli, biti pokriveno višim porezima.</p>
      <p>Povrh toga, oni planiraju investicije od oko 55 milijardi funti godišnje, koje bi se finansirale putem veće emisije duga.</p>
      <p>Laburisti takođe žele da država ponovo preuzme elektroenergetsku mrežu, železničke operatere, poštansko preduzeće Rojal post i širokopojasnu mrežu Britiš Telekoma.</p>
      <p>Prema današnjim podacima statistike, prihodi od poreza na dobit pali su za 6,2 posto u oktobru, što je najveći godišnji pad koji je zabeležen za taj mesec u poslednje četiri godine.<br/>Ukupni poreski prihodi su u dosadašnjem toku godine porasli za 2,4 procenta u odnosu na rast državnih rashoda od 3,1 odsto, koje su pogurali izdaci za zaposlene i za drugu robu i usluge.<br/>Kao i u većini drugih velikih ekonomija, britanski nivo državnog duga je mnogo veći nego pre finansijske krize.<br/>Neto dug javnog sektora iznosio je 80,4 odsto BDP-a u oktobru, isključujući banke iz javnog sektora.</p>
      <p>Udeo britanskog duga u BDP-a bio je ispod 40 odsto pre finansijske krize 2008/09. godine, navodi Rojters.</p>
      <p>(Tanjug)</p>
    </article>
  </body>
</html>