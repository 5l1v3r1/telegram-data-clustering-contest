<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/519390/mangsa-buli-lapor-polis-cari-keadilan"/>
    <meta property="og:site_name" content="HM Online"/>
    <meta property="article:published_time" content="2019-11-21T17:48:57+00:00"/>
    <meta property="og:title" content="Mangsa buli lapor polis, cari keadilan"/>
    <meta property="og:description" content="PELAJAR tingkatan dua sekolah agama di Pasir Puteh dipercayai menjadi mangsa buli rakan sekelasnya yang kerap menyuruh dia menyiapkan kerja sekolah mereka."/>
  </head>
  <body>
    <article>
      <h1>Mangsa buli lapor polis, cari keadilan</h1>
      <address><time datetime="2019-11-21T17:48:57+00:00">21 Nov 2019, 17:48</time> by <a rel="author">Siti Nor Hidayatidayu Razali</a></address>
      <p>PELAJAR tingkatan dua sekolah agama di Pasir Puteh dipercayai menjadi mangsa buli rakan sekelasnya yang kerap menyuruh dia menyiapkan kerja sekolah mereka.</p>
      <p>Malah, mangsa juga dipukul kerana mempertahankan dirinya sebelum tekad membuat laporan di Balai Polis Pasir Puteh pada 9 pagi, hari ini.</p>
      <p>Terdahulu, satu rakaman video berdurasi 30 saat memaparkan pergaduhan antara mangsa dengan dua rakannya tular di Facebook dan aplikasi WhatsApp.</p>
      <p>Timbalan Ketua Polis Kelantan Senior Asisten Komisioner Abdullah Mohammad Piah berkata, kejadian buli itu berlaku pada 10.30 pagi semalam apabila mangsa berusia 14 tahun dipaksa menyiapkan kerja sekolah rakan-rakannya.</p>
      <p>Katanya, mangsa enggan menurut arahan itu memandangkan cuti sekolah akan bermula dan menyebabkan dia dipukul beberapa kali dengan kaki dan tangan.</p>
      <p>“Tidak tahan dipukul, mangsa bertindak membalas pukulan rakannya itu,” katanya ketika dihubungi, hari ini.</p>
      <p>Beliau berkata, mangsa tampil membuat laporan polis dan mendakwa dia dibuli oleh rakan sekelasnya supaya menyiapkan kerja sekolah mereka, sejak sekian lama.</p>
      <p>Susulan laporan mangsa, Abdullah berkata, pihaknya menahan 10 rakan sekelas mangsa berusia 14 tahun pada 11 pagi hari ini di Pasir Puteh.</p>
      <p>“Kita mengambil keterangan semua pelajar berkenaan untuk siasatan lanjut mengikut Seksyen 147 Kanun Keseksaan sebelum dibebaskan dengan jaminan polis.</p>
      <p>“Polis memandang serius kes buli di sekolah kerana boleh menyebabkan mangsa trauma.</p>
      <p>“Kepada ibu bapa dan guru, kita minta supaya sentiasa memantau pergerakan anak-anak mereka bagi mengelakkan kes buli ini berlaku kepada pelajar lain,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2018/04/331641/tunggu-laporan-penuh-polis"/>
        <a href="https://www.hmetro.com.my/utama/2017/07/242477/3-pelajar-maut"/>
        <a href="https://www.hmetro.com.my/mutakhir/2017/06/234134/ceria-tak-pernah-cerita-masalah"/>
        <a href="https://www.hmetro.com.my/utama/2019/02/423125/suka-hati-kau-je-belasah-anak-orang"/>
        <a href="https://www.hmetro.com.my/mutakhir/2017/08/256513/bergurau-sampai-patah-kaki"/>
        <a href="https://www.hmetro.com.my/mutakhir/2019/07/476906/murid-cedera-dipukul-ibu-rakan-sekelas"/>
        <a href="https://www.hmetro.com.my/mutakhir/2019/06/463572/mujur-sempat-lari"/>
        <a href="https://www.hmetro.com.my/utama/2018/08/372639/tak-gentleman-langsung"/>
      </related>
    </article>
  </body>
</html>