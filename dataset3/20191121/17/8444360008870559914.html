<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/syriza-gia-proypologismo-i-nd-dinei-polla-stous-ligous-kai-liga-stous-pollous/2920719/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T17:29:08+00:00"/>
    <meta property="og:title" content="ΣΥΡΙΖΑ για προϋπολογισμό: Η ΝΔ δίνει πολλά στους λίγους και λίγα στους πολλούς"/>
    <meta property="og:description" content="&quot;Ο Προϋπολογισμός που κατέθεσε στη Βουλή η κυβέρνηση επιβεβαιώνει την κριτική που έχουμε ασκήσει μέχρι σήμερα στη δημοσιονομική και γενικότερα οικονομική πολιτική της&quot;, αναφέρει ο ΣΥΡΙΖΑ."/>
  </head>
  <body>
    <article>
      <h1>ΣΥΡΙΖΑ για προϋπολογισμό: Η ΝΔ δίνει πολλά στους λίγους και λίγα στους πολλούς</h1>
      <h2>"Ο Προϋπολογισμός που κατέθεσε στη Βουλή η κυβέρνηση επιβεβαιώνει την κριτική που έχουμε ασκήσει μέχρι σήμερα στη δημοσιονομική και γενικότερα οικονομική πολιτική της", αναφέρει ο ΣΥΡΙΖΑ.</h2>
      <address><time datetime="2019-11-21T17:29:08+00:00">21 Nov 2019, 17:29</time> by <a rel="author">Newsit Newsroom</a></address>
      <p>Παράλληλα ο ΣΥΡΙΖΑ κατηγόρησε τη Νέα Δημοκρατία πως “πιστή στη νεοφιλελεύθερη ιδεοληψία της δίνει πολλά στους λίγους και λίγα στους πολλούς”.</p>
      <p>Συγκεκριμένα, ο ΣΥΡΙΖΑ αναφέρει ότι πρόκειται για έναν προϋπολογισμό ο οποίος “προβλέπει πλουσιοπάροχες φοροελαφρύνσεις για τους ισχυρούς και τους πλούσιους, δεν είναι όμως καθόλου γενναιόδωρος με τα χαμηλά και μεσαία εισοδήματα”.</p>
      <p>Επιπλέον, ότι “δεν συγκλονίζει τη μεσαία τάξη”, αλλά, “απεναντίας, διαψεύδει τις ελπίδες για σημαντική βελτίωση της εισοδηματική της κατάστασης που προεκλογικά είχε καλλιεργήσει η ΝΔ”. Προσθέτει ότι “οι εισοδηματικές ανισότητες όχι μόνο δεν αντιμετωπίζονται, αλλά αντίθετα θα ενισχυθούν”, σημειώνοντας ότι “ανατρέπεται δηλαδή η κυβερνητική πολιτική του ΣΥΡΙΖΑ που με πολύ προσπάθεια είχε καταφέρει να αρχίσει να αμβλύνει τις ανισότητες αυτές”.</p>
      <p>Ακόμη, η αξιωματική αντιπολίτευση τονίζει ότι “τα οφέλη της εξόδου της χώρας από τα μνημόνια και της διαρκούς ανάπτυξης επί δέκα συνεχόμενα τρίμηνα που πέτυχε η κυβέρνηση ΣΥΡΙΖΑ όχι μόνο δεν κατανέμονται δίκαια αλλά, επιπλέον, κατανέμονται με εκείνον ακριβώς τον τρόπο που μας οδήγησε στην κρίση και τη χρεοκοπία”.</p>
      <p>“Εν ολίγοις”, καταλήγει ο ΣΥΡΙΖΑ, “καμία έκπληξη από τη Νέα Δημοκρατία. Πιστή στη νεοφιλελεύθερη ιδεοληψία της δίνει πολλά στους λίγους και λίγα στους πολλούς”.</p>
    </article>
  </body>
</html>