<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/odegaard-vil-ikke-feire-scoring/71845019"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T17:45:48+00:00"/>
    <meta property="og:title" content="Ødegaard vil ikke feire scoring"/>
    <meta property="og:description" content="Bilder av en jublende Martin Ødegaard får vi ikke se om nordmannen skulle score borte mot Real Madrid lørdag kveld."/>
  </head>
  <body>
    <article>
      <h1>Ødegaard vil ikke feire scoring</h1>
      <h2>Bilder av en jublende Martin Ødegaard får vi ikke se om nordmannen skulle score borte mot Real Madrid lørdag kveld.</h2>
      <address><time datetime="2019-11-21T17:45:48+00:00">21 Nov 2019, 17:45</time> by <a rel="author">Øyvind Godø</a></address>
      <p>23. mai 2015 ble Martin Ødegaard (16) tidenes yngste Real Madrid-spiller da han ble byttet inn for Cristiano Ronaldo til forventningsfull applaus på Santiago Bernabéu.</p>
      <p>Drøye fire år seinere, lørdag kveld klokka 21.00, returnerer sannsynligvis nordmannen til Real Madrids mektige arena - denne gang for motstanderlaget Real Sociedad.</p>
      <p>
        <b>Mundo Deportivo melder at Ødegaard var med for fullt på torsdagens økt og at han vil rekke helgas viktige kamp.</b>
      </p>
      <p>I et intervju gjort i radioprogrammet El Larguero blir Ødegaard spurt om han vil feire om han skulle score mot Real Madrid lørdag kveld.</p>
      <p>
        <b>- Nei, svarer nordmannen kontant.</b>
      </p>
      <p>
        <i>- Hvorfor ikke?</i>
      </p>
      <figure>
        <img src="https://dbstatic.no/71655349.jpg?imageId=71655349&amp;x=0&amp;y=0&amp;cropw=100&amp;croph=89.97668997669&amp;width=322&amp;height=194"/>
        <figcaption><b>INSPIRASJON:</b> David Silva inspirerer Martin Ødegaard. Foto: AP Photo/Joan Monfort Vis mer</figcaption>
      </figure>
      <p>
        <b>- Fordi jeg tilhører Real Madrid. Det handler om respekt for klubben, begrunner Ødegaard.</b>
      </p>
      <p>
        <i>- Hva om du scorer for Real Madrid mot Real Sociedad en gang i framtida: Vil du feire da?</i>
      </p>
      <p>- Nei, ikke da heller.</p>
      <h3>Snakker ikke med Zidane</h3>
      <p>Den norske ballmagikeren er et meget hett navn i Spania før Real Sociedad gjester Madrid. Sociedad ligger bare to poeng bak Zinedine Zidanes stjernegalleri før møtet i den spanske hovedstanden.</p>
      <p>
        <b>- Jeg snakker en del med folk i klubben, men ikke direkte med Zinédine Zidane eller presidenten, forteller Ødegaard til radiokanalen.</b>
      </p>
      <p>Han setter videre ord på debuten på Santiago Bernabéu som 16-åringen for over fire år siden.</p>
      <p>
        <b>- Det er veldig vanskelig å spille for Real Madrid som 16-åring. Selv som 20-åring er det veldig utfordrende. Men opplevelsen i debuten har vist seg å ha spilt positivt inn for meg, konkluderer nordmannen.</b>
      </p>
      <p>I Heerenveen og Vitesse figurerte Ødegaard primært som kantspiller, med frihet til å skjære inn i banen.</p>
      <p>I Real Sociedad har han blitt dyrket i 10-errollen, hvor teknikeren trives aller best.</p>
      <h3>Martin Ødegaard og David Silva</h3>
      <p>Når han blir utfordret til å peke på en spiller han studerer mye og ser likhetstrekk til, trekker Ødegaard fram Manchester Citys briljante playmaker David Silva.</p>
      <p>
        <b>- Jeg har veldig sansen for David Silva. Han spiller i min posisjon, og han har en spillestil som minner om min. Jeg trives aller best sentralt i banen, slik at jeg kan ha flest mulig touch på ballen.</b>
      </p>
      <p>Ødegaard påpeker videre at planen er fremdeles å være to sesonger i Real Sociedad på utlån, selv om mange har spekulert på at nordmannen kan returnere til Real Madrid allerede til sommeren.</p>
      <p>
        <b>Den norske 20-åringen er rangert som nr. 10 i La Liga på spillerrankingen til Whoscored.com, hvor Lionel Messi - ikke overraskende - er i en særklasse, etterfulgt av Real Madrids toppscorer Karim Benzema.</b>
      </p>
      <p>- Målet mitt er å lykkes i Real Madrid. Det er derfor jeg signerte for klubben, gjentar nordmannen.</p>
      <p>Han har tatt La Liga med storm denne høsten, før skaden han pådro seg i forkant av landslagskampene som gjorde at Ødegaard mistet oppgjøret hjemme mot tabelljumbo Leganés, da Sociedad gikk på et overraskende poengtap.</p>
    </article>
  </body>
</html>