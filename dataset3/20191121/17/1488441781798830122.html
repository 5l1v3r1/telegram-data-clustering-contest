<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/21/chrome-canary-clankium-683986/"/>
    <meta property="og:site_name" content="AndroidWorld"/>
    <meta property="article:published_time" content="2019-11-21T17:13:09+00:00"/>
    <meta property="og:title" content="Cercavate Chrome ed avete trovato Clankium? Ecco cosa potrebbe essere successo al browser di Google"/>
    <meta property="og:description" content="Se foste utenti di Chrome Canary su Android, potreste aver notato una strano cambio di nome ed icona dell’app, dopo..."/>
  </head>
  <body>
    <article>
      <h1>Cercavate Chrome ed avete trovato Clankium? Ecco cosa potrebbe essere successo al browser di Google</h1>
      <address><time datetime="2019-11-21T17:13:09+00:00">21 Nov 2019, 17:13</time> by <a rel="author" href="https://www.androidworld.it/author/nik0/" target="_blank">Nicola Ligas</a></address>
      <p>Se foste utenti di Chrome Canary su Android, potreste aver notato una strano <b>cambio di nome ed icona dell’app</b>, dopo l’aggiornamento alla versione 80.0.3973.0. L’icona presenta adesso un <b>dinosaurino</b> (probabilmente in omaggio al giochino disponibile su Chrome in assenza di connessione – chrome://dino/) che esce da un uovo ed il browser non si chiama più Chrome ma <b>Clankium</b>.</p>
      <p>A riportare il fatto, oltre ad alcuni nostri lettori, sono anche diversi utenti su <a href="https://www.reddit.com/r/Android/comments/dzhcmh/clankium_chrome/">Reddit</a> e sul Play Store. In realtà di nuovo non sembra esserci proprio nulla, e si tratta sempre del solito vecchio Chrome Canary. Come puntualizza <a href="https://9to5google.com/2019/11/21/clankium-glitch-chrome-canary-android/"><i>9to5Google</i></a>, Clankium non dovrebbe essere altri che non la versione open-source di Chrome per Android. Un po’ come <b>Chromium</b> è Chrome privo del codice proprietario di Google, Clankium sarebbe la versione open di “Clank”, cioè Chrome per Android.</p>
      <p>Probabilmente c’è stato un errore in fase di build, e sul Play Store è stata pubblicata una versione Canary con il nome del progetto open-source sul quale è basata. In fondo dobbiamo dire che l’icona del dinosauro non ci dispiace affatto e ben si sposerebbe con una versione di sviluppo. Peccato che, al prossimo update, tutto tornerà come prima. Nel frattempo, se ci fosse un neonato rettile a spasso per il vostro Android, ora saprete perché.</p>
      <p>
        <i>Ringraziamo Gabriele per la segnalazione.</i>
      </p>
    </article>
  </body>
</html>