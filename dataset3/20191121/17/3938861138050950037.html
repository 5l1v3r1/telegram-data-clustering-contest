<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_glava-sbu-bakanov-poobicyav-vivchiti-spravu-tankera-mriya/939319"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T17:58:00+00:00"/>
    <meta property="og:title" content="Глава СБУ Баканов пообіцяв вивчити справу танкера &quot;Мрія&quot;"/>
    <meta property="og:description" content="Голова Служби безпеки України Іван Баканов пообіцяв уважно вивчити справу про арешт танкера &quot;Мрія&quot; та запросив для обговорення представників команди і судновласника. Така домовленість була досягнута під час візиту Президента України Володимира Зеленського до Очакову (Миколаївська область) для ..."/>
  </head>
  <body>
    <article>
      <h1>Глава СБУ Баканов пообіцяв вивчити справу танкера "Мрія"</h1>
      <address><time datetime="2019-11-21T17:58:00+00:00">21 Nov 2019, 17:58</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/gallery/939/939319_1_w_1200.jpg?v=0"/>
        <figcaption>Нафтоналивний танкер "Мрія". Фото: delo.ua</figcaption>
      </figure>
      <p>Голова Служби безпеки України <b>Іван Баканов</b> пообіцяв уважно вивчити справу про арешт танкера "Мрія" та запросив для обговорення представників команди і судновласника. Така домовленість була досягнута під час візиту Президента України <b>Володимира Зеленського</b> до Очакову (Миколаївська область) для зустрічі звільнених українських кораблів.</p>
      <p>Про це повідомило інтернет-видання <a href="http://enkorr.com.ua/a/news/Glava_SBU_poobeshchal_izuchit_delo_tankera_Mriya/239160">Enkorr.</a></p>
      <p>"Буквально на пірсі нам вдалося поставити запитання Володимиру Олександровичу, він оперативно переадресував на голову Служби безпеки України пана Баканова, який пообіцяв уважно вивчити нашу ситуацію. Ми сподіваємося, що символічна подія звільнення українських військових кораблів дозволить заново подивитися на проблему "Мрії" і також звільнити судно", – заявив представник компанії-судновласника <b>Олександр Бабій</b>.</p>
      <p>За його словами, голові СБУ були передані докладні матеріали про ситуацію з нафтоналивним танкером "Мрія", арешт якого команда і судновласник вважають незаконним.</p>
      <p>"Після брифінгу Президента нам вдалося окремо обговорити ситуацію з паном Бакановым і донести свою правову позицію. Він уважно вислухав і запросив нас до центрального офісу СБУ, щоб ще раз детально розібратися в ситуації і знайти шляхи її вирішення", - додав Бабій.</p>
      <figure>
        <iframe src="https://www.youtube.com/embed/ZNOChULwJXA" width="590" height="332" data-service="Youtube" scrolling="no"/>
      </figure>
      <p>Нагадаємо, <a href="https://ukranews.com/news/648906-tanker-mriya-vzyala-na-abordazh-gpsu">танкер "Мрія" був захоплений озброєним загоном Державної прикордонної служби України у нейтральних водах</a> 20 серпня під час виконання контракту на бункерування суден, що прямують з Одеси до румунської Констанци.</p>
      <p>Приводом для арешту судна стали <a href="https://ukranews.com/news/648953-tanker-mriya-snova-arestovali-i-zaderzhali-v-nejtralnyh-vodah">підозри управління СБУ в АР Крим</a>, що судно нібито незаконно відвідувало закриті порти Криму в 2015 році, коли належало іншим власникам, управлялося іншою командою і мало назву Vilga.</p>
      <p>Спроби судновласників домогтися зняття арешту блокуються представниками управління СБУ в АР Крим. 5 листопада Херсонський міський суд відмовив судновласнику в знятті арешту. За 4 місяці розслідування СБУ та прокуратура Криму так й не надали жодних доказів порушення судном порядку заходження у закриті порти півострова.</p>
      <figure>
        <img src="https://static2.gazeta.ua/img2/cache/gallery/939/939319_2_w_1200.jpg?v=0"/>
      </figure>
      <figure>
        <img src="https://static2.gazeta.ua/img2/cache/gallery/939/939319_3_w_1200.jpg?v=0"/>
      </figure>
      <blockquote>Танкер "Мрія" у 2018 році був придбаний британською компанією Felina Development і переданий українському фрахтодержателю - Товариству з обмеженою відповідальністю (ТОВ) "Тефін". Восени 2018 року судно пройшло митне оформлення та встало під прапор України. До цього танкер належав російській судноплавній компанії "Маршалл" (Астрахань), ходив під російським прапором і назвою Vilga.</blockquote>
    </article>
  </body>
</html>