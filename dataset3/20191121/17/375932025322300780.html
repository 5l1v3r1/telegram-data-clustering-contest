<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/kozlekedes/sajat-operacios-rendszert-fejlesztene-a-volkswagen-1884048/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T17:10:00+00:00"/>
    <meta property="og:title" content="Saját operációs rendszert fejlesztene a Volkswagen"/>
    <meta property="og:description" content="Januárban áll fel az autóipari óriás szoftverfejlesztő érdekeltsége."/>
  </head>
  <body>
    <article>
      <h1>Saját operációs rendszert fejlesztene a Volkswagen</h1>
      <address><time datetime="2019-11-21T17:10:00+00:00">21 Nov 2019, 17:10</time> by <a rel="author">MTI</a></address>
      <p>Januárban kezdi meg működését a Volkswagen AG autóipari konszern saját szoftverfejlesztő részlege kezdetben 3 ezer, majd öt éven belül 10 ezer alkalmazottal.</p>
      <p>A Volkswagen konszern az új szoftverfejlesztő részlegbe, a Car.Software vállalatba vonja össze a csoporthoz tartozó vállalati egységek járműelektronikai és informatikai szakismereteit. A kezdeti háromezer fős alkalmazotti létszámot túlnyomórészt a konszern vállalatainál már alkalmazásban lévő informatikai szakemberekből állítják össze. A szoftverfejlesztésben foglalkoztatottak száma 2025-ig külső megbízásokkal, cégakvizíciókkal és a konszern vállalataitól átvett további szakértőkkel tíz ezerre fog növekedni.</p>
      <p>Az informatikai és szoftverfejlesztési feladatok „házon belüli” ellátása egyike Herbert Diess vezérigazgató stratégiai célkitűzéseinek. A konszern ugyanis</p>
      <aside>teljes digitális ökoszisztémát tervez felállítani az autóipari vállalatokat és mobilitási szolgáltató cégeket összekapcsoló szoftver alkalmazásokból. A Volkswagen ennek érdekében felhő-szolgáltatási együttműködésre lépett a Microsoft vállalattal is.</aside>
      <figure>
        <img src="https://www.vg.hu/wp-content/uploads/2018/07/0352018070347933.jpg"/>
        <figcaption>Fotó: AFP</figcaption>
      </figure>
      <p>A konszern a jelenlegi tízről több mint hatvan százalékra tervezi emelni a járműveiben és szolgáltatásaiban alkalmazott saját fejlesztésű szoftverek. Járműipari alkalmazások fejlesztése mellett</p>
      <aside>a Volkswagen saját operációs rendszer, a VW.OS kifejlesztését is tervezi.</aside>
      <p>A szoftverfejlesztő részleg Wolfsburg, Ingolstadt és Berlin városokban, valamint Seattle-ben és Pekingben állít majd fel központokat.</p>
      <blockquote>Végső soron a versenyképességünket erősítjük azzal, hogy a jövőben házon belül állítjuk majd elő a járműtechnológiai digitalizációval létrehozott hozzáadott érték nagy részét</blockquote>
      <p>– mondta Christian Senger, a Volkswagen digitalizálási és szolgáltatásfejlesztési igazgatója.</p>
      <p>A Volkswagenhez hasonlóan a többi autógyártó vállalat is nagy erőbedobással igyekszik függetleníteni magát a járműipari digitalizációban, a digitális infrastruktúra kiépítésében és az önállóan navigáló járműtechnológiai fejlesztésekben az amerikai internetes óriáscégektől.</p>
    </article>
  </body>
</html>