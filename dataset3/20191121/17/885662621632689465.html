<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125765/eurobank-kathara-kerdi-149-ekat-eyro-enneamino-2019"/>
    <meta property="og:site_name" content="Insider"/>
    <meta property="article:published_time" content="2019-11-21T17:20:00+00:00"/>
    <meta property="og:title" content="Eurobank: Καθαρά κέρδη 149 εκατ. ευρώ το εννεάμηνο 2019"/>
    <meta property="og:description" content="Σημαντική πρόοδος καταγράφεται στις διαπραγματεύσεις για την τιτλοποίηση χαρτοφυλακίου ύψους 7,5 δισ. (project Cairo) και την πώληση της εταιρίας διαχείρισης απαιτήσεων FPS, καθώς ελήφθησαν δεσμευτικές προσφορές."/>
  </head>
  <body>
    <article>
      <h1>Eurobank: Καθαρά κέρδη 149 εκατ. ευρώ το εννεάμηνο 2019</h1>
      <h2>Σημαντική πρόοδος καταγράφεται στις διαπραγματεύσεις για την τιτλοποίηση χαρτοφυλακίου ύψους 7,5 δισ. (project Cairo) και την πώληση της εταιρίας διαχείρισης απαιτήσεων FPS, καθώς ελήφθησαν δεσμευτικές προσφορές.</h2>
      <address>
        <time datetime="2019-11-21T17:20:00+00:00">21 Nov 2019, 17:20</time>
      </address>
      <p>Σε θετικό έδαφος κινήθηκε η κερδοφορία της <b>Eurobank </b>το εννεάμηνο του 2019, με τα καθαρά κέρδη να διαμορφώνονται στα 149 εκατ. ευρώ.<br/>Τα καθαρά έσοδα από αμοιβές και προμήθειες ενισχύθηκαν κατά 15,2% σε ετήσια βάση και ανήλθαν σε 250 εκατ. ευρώ, κυρίως λόγω των εσόδων από ενοίκια της Grivalia ύψους 29 εκατ. και υψηλότερων εσόδων από τις εργασίες του Δικτύου καταστημάτων.</p>
      <p>Τα οργανικά έσοδα παρέμειναν σταθερά το εννεάμηνο σε 1,281 δισ. ευρώ, ενώ ενισχύθηκαν κατά 1,9% το γ΄ τρίμηνο σε 440 εκατ. ευρώ. Τα συνολικά έσοδα υποχώρησαν κατά 1,3% το εννεάμηνο και 7,4% το γ΄ τρίμηνο λόγω μείωσης των λοιπών εσόδων. Οι λειτουργικές δαπάνες, σε συγκρίσιμη βάση , υποχώρησαν κατά 2,0% στην Ελλάδα και ήταν αμετάβλητες σε επίπεδο Ομίλου το εννεάμηνο 2019.</p>
      <p>Τα οργανικά κέρδη προ προβλέψεων υποχώρησαν σε ετήσια βάση κατά 2,9% σε 609 εκατ. ευρώ, αλλά αυξήθηκαν σε τριμηνιαία βάση κατά 1,0% σε 210 εκατ. ευρώ. Τα συνολικά κέρδη προ προβλέψεων μειώθηκαν κατά 5,2% το εννεάμηνο σε 693 εκατ. ευρώ και 15,9% το τρίμηνο σε 223 εκατ. ευρώ.</p>
      <p>
        <b>Βελτίωση στην ποιότητα του χαρτοφυλακίου</b>
      </p>
      <p>Περαιτέρω πρόοδος σημειώθηκε αναφορικά με την ποιότητα του χαρτοφυλακίου, σύμφωνα με την ανακοίνωση της τράπεζας. Ο σχηματισμός των νέων μη εξυπηρετούμενων ανοιγμάτων ήταν αρνητικός κατά 515 εκατ. το εννεάμηνο 2019 και κατά 195 εκατ. το γ΄ τρίμηνο 2019. Ο δείκτης των NPEs υποχώρησε κατά 7,9 ποσοστιαίες μονάδες σε ετήσια βάση και διαμορφώθηκε σε 31,1% στο τέλος Σεπτεμβρίου. Τα συνολικά NPEs μειώθηκαν κατά 2,8 δισ. ευρώ το εννεάμηνο, εκ των οποίων 500 εκατ. το γ΄ τρίμηνο. Η κάλυψη των NPEs από τις σωρευτικές προβλέψεις αυξήθηκε κατά 140 μονάδες βάσης σε ετήσια βάση και ανήλθε σε 55,1%.</p>
      <p>
        <b>Σημαντική πρόοδος καταγράφεται στις διαπραγματεύσεις για την τιτλοποίηση χαρτοφυλακίου ύψους 7,5 δισ. (project Cairo) και την πώληση της εταιρίας διαχείρισης απαιτήσεων FPS, καθώς ελήφθησαν δεσμευτικές προσφορές. Η Eurobank στοχεύει στην υπογραφή των δεσμευτικών συμφωνιών πριν το τέλος του τρέχοντος έτους.</b>
      </p>
      <p>Οι προβλέψεις επισφαλών απαιτήσεων μειώθηκαν κατά 3,9% το εννεάμηνο σε €493εκ. και 21,0% το τρίμηνο και αντιστοιχούσαν σε 180 μονάδες βάσης επί των μέσων χορηγήσεων στο τέλος Σεπτεμβρίου.</p>
      <p>
        <b>Διεθνείς δραστηριότητες</b>
      </p>
      <p>Οι δραστηριότητες στο εξωτερικό παρέμειναν σταθερά κερδοφόρες, με τα καθαρά κέρδη να ανέρχονται σε €139εκ. το εννεάμηνο 2019. Ειδικότερα, τα οργανικά κέρδη προ προβλέψεων ενισχύθηκαν κατά 10,9% το εννεάμηνο σε €199εκ. και τα συνολικά κέρδη προ προβλέψεων αυξήθηκαν κατά 27,2% την ίδια περίοδο σε 238 εκατ. ευρώ.</p>
      <p>O δείκτης CET1 ενισχύθηκε κατά 40 μ.β. στο τρίμηνο και διαμορφώθηκε σε 16,3%, ενώ ο δείκτης συνολικής κεφαλαιακής επάρκειας (CAD) αυξήθηκε σε 18,6% και είναι ο υψηλότερος στον εγχώριο κλάδο. Ο δείκτης CET1 με την πλήρη εφαρμογή της Βασιλείας ΙΙΙ αυξήθηκε σε 14,1% στο τέλος Σεπτεμβρίου. Το σταθμισμένο ενεργητικό διαμορφώθηκε σε 41,6 δισ. ευρώ.</p>
      <p>Οι ενήμερες χορηγήσεις αυξήθηκαν σε συγκρίσιμη βάση κατά 1,5 δισ. ευρώ έναντι του εννεαμήνου 2018 και οι καταθέσεις πελατών ενισχύθηκαν κατά 4,8 δισ. ευρώ την ίδιο περίοδο, περιλαμβανομένων 1,1 δισ. ευρώ από την εξαγορά της Piraeus Bank Bulgaria. Ο δείκτης χορηγήσεων προς καταθέσεις βελτιώθηκε περαιτέρω σε 87,3%, από 95,5% την αντίστοιχη περυσινή περίοδο.</p>
      <p>
        <b>Δήλωση του διευθύνοντος συμβούλου Φωκίωνος Καραβία</b>
      </p>
      <p>«Καθώς η ελληνική οικονομία σταθεροποιείται σε τροχιά ανάπτυξης, η Eurobank συνεχίζει να υλοποιεί μια στρατηγική δύο πυλώνων: αφενός εφαρμόζουμε το σχέδιο για την εμπροσθοβαρή εξυγίανση του ισολογισμού μας, ενώ σταδιακά εστιάζουμε όλο και περισσότερο στην ανάπτυξη των εργασιών και την αξιοποίηση, στο μέγιστο δυνατό βαθμό, της τρέχουσας φάσης του οικονομικού κύκλου.</p>
      <p>Όσον αφορά το απόθεμα των Μη Εξυπηρετούμενων Ανοιγμάτων (NPEs), μετά την ολοκλήρωση, το προηγούμενο τρίμηνο, της πρώτης τιτλοποίησης ενός χαρτοφυλακίου NPEs (Project Pillar), έχουμε λάβει δεσμευτικές προσφορές για τη μεγάλης κλίμακας τιτλοποίηση ενός σύνθετου χαρτοφυλακίου NPEs (Project Cairo) και για την πώληση πλειοψηφικού ποσοστού της θυγατρική μας FPS (Project Europe), που είναι η κορυφαία εταιρεία διαχείρισης μη εξυπηρετούμενων ανοιγμάτων στην ελληνική αγορά, με σκοπό την υπογραφή δεσμευτικής συμφωνίας εντός του 2019. Οι σχετικές συναλλαγές αναμένεται να ολοκληρωθούν εντός του πρώτου τριμήνου του 2020. Σε συνέχεια των πρωτοβουλιών της ελληνικής Κυβέρνησης και των Ευρωπαϊκών Αρχών για τη δημιουργία του μηχανισμού Asset Protection Scheme (APS) για το ελληνικό τραπεζικό σύστημα, σχεδιάζουμε να κάνουμε χρήση του για όλα τα ομόλογα πρώτης διαβάθμισης (senior notes) του Project Cairo.</p>
      <p>Το πρώτο εννεάμηνο του έτους, το συνολικό απόθεμα NPEs μειώθηκε κατά 2,8 δισ. ευρώ. Ο δείκτης των NPEs βελτιώθηκε κατά σχεδόν 8 ποσοστιαίες μονάδες σε ετήσια βάση και διαμορφώθηκε στο 31,1%.</p>
      <p>Η Eurobank παραμένει σε τροχιά διατηρήσιμης κερδοφορίας. Τα συνολικά κέρδη ανήλθαν σε 149 εκατ. ευρώ, με διακριτή συμβολή από τις ισχυρές και αναπτυσσόμενες διεθνείς μας δραστηριότητες. Ο δείκτης CET1 αυξήθηκε κατά 40 μονάδες βάσης στο τρίτο τρίμηνο και διαμορφώθηκε στο 16,3%, ενώ ο δείκτης συνολικής κεφαλαιακής επάρκειας (CAD) αυξήθηκε σε 18,6%, που είναι το υψηλότερο ποσοστό στην εγχώρια αγορά.</p>
      <p>Στην Ελλάδα, που είναι η βασική μας αγορά, διαμορφώνεται ένα νέο οικονομικό περιβάλλον, όπου καταγράφεται ενίσχυση της καταναλωτικής εμπιστοσύνης, αύξηση στις τιμές περιουσιακών στοιχείων, ειδικά στο real estate, και πιο θετικές προοπτικές. Με αυτά τα δεδομένα, προτεραιότητά μας είναι τώρα να αναπτύξουμε τις εργασίες μας. Επιπροσθέτως, υπάρχει υψηλό ενδιαφέρον για επενδύσεις και ιδιωτικοποιήσεις σε μια σειρά από τομείς και η Eurobank σκοπεύει να διαδραματίσει σημαντικό ρόλο στην παροχή συμβουλευτικών υπηρεσιών και στη χρηματοδότηση επενδυτικών σχεδίων. Τα εξυπηρετούμενα δάνεια παρουσίασαν οργανική αύξηση κατά 1,5 δισ. ευρώ και οι καταθέσεις αυξήθηκαν κατά 4,8 δισ. ευρώ σε ετήσια βάση, επιβεβαιώνοντας ότι το επιχειρηματικό μας μοντέλο μπορεί να παράγει θετικά αποτελέσματα. Επικεντρωνόμαστε στην παροχή καινοτόμων λύσεων που θα καλύπτουν νέες ανάγκες οι οποίες προκύπτουν για τους πελάτες μας καθώς η ελληνική οικονομία ανακάμπτει και τα ελληνικά νοικοκυριά καθώς και οι ελληνικές επιχειρήσεις προσαρμόζονται στο τοπίο μετά την κρίση. Στο πλαίσιο αυτό πήραμε την πρώτη πρωτοβουλία στην αγορά θέτοντας ξανά στο επίκεντρο τη στεγαστική πίστη και προωθώντας για πρώτη φορά στεγαστικό δάνειο με δόση σταθερού επιτοκίου, σε μακροπρόθεσμη βάση.</p>
      <p>Συνολικά, η επίδοση μας στο τρίτο τρίμηνο είναι απόδειξη της ικανότητας της Eurobank να επιτυγχάνει όλους τους επιχειρηματικούς της στόχους, να εξυπηρετεί τους πελάτες της και να υποστηρίζει την οικονομία σε μια πορεία βιώσιμης ανάπτυξης.»</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/123120/egeneto-proypologismos-eyrozonis-ti-symfonithike-sto-eurogroup"/>
        <a href="https://www.insider.gr/eidiseis/oikonomia/123119/moskobisi-oi-apofaseis-gia-tin-ellada-mporoysan-na-ehoyn-lifthei-pio"/>
        <a href="https://www.insider.gr/eidiseis/oikonomia/121401/eurogroup-tha-exetasei-tin-elliniki-proodo-dekembrio"/>
      </related>
    </article>
  </body>
</html>