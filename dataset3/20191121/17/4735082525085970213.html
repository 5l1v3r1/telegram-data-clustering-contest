<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/311219874-Lokalne-budzety-na-minusie-Samorzady-tna-wydatki.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-21T17:36:00+00:00"/>
    <meta property="og:title" content="Lokalne budżety na minusie. Samorządy tną wydatki"/>
    <meta property="og:description" content="Z uwagi na kłopoty finansowe samorządy rezygnują z inwestycji drogowych i ograniczają kulturalne."/>
  </head>
  <body>
    <article>
      <h1>Lokalne budżety na minusie. Samorządy tną wydatki</h1>
      <address><time datetime="2019-11-21T17:36:00+00:00">21 Nov 2019, 17:36</time> by <a rel="author">Joanna Ćwiek</a></address>
      <p>
        <b>Z uwagi na kłopoty finansowe samorządy rezygnują z inwestycji drogowych i ograniczają kulturalne.</b>
      </p>
      <p>
        <a href="https://regiony.rp.pl/finanse/22803-tysiac-gmin-nie-ma-pieniedzy-na-biezace-wydatki">Podwyżki dla nauczycieli, wzrost pensji minimalnej, niższe wpływy z PIT, wyższe koszty energii i gospodarki odpadami – wszystko to powoduje, że samorządy mają coraz większe problemy z pokryciem bieżących kosztów. By uniknąć problemów, radykalnie tną wydatki.</a>
      </p>
      <p>– Sytuacja samorządów jest bardzo zła, za chwilę będzie tragiczna – mówił we czwartek podczas briefingu prasowego przed kancelarią premiera Tadeusz Truskolaski, prezydent Białegostoku i prezes Unii Metropolii Polskich.</p>
      <p>– Tysiąc gmin w Polsce nie jest w stanie pokryć bieżących wydatków, a w dwóch nauczyciele nie dostają pensji – mówił Krzysztof Iwaniuk, wójt gminy Terespol, przewodniczący Związku Gmin Wiejskich RP. – We wschodniej części kraju, na terenach rolniczych, mimo wzrostu gospodarczego nie udało się wypracować nadwyżek, które mogłyby pokryć rosnące wydatki – tłumaczył.</p>
      <h3>Cięcia kosztów</h3>
      <p>Teraz samorządy zastanawiają się, z czego można zrezygnować, by dopiąć przyszłoroczny budżet. – Tniemy wszędzie, gdzie się da – mówi Włodzimierz Tutaj, rzecznik prasowy UM Częstochowy. – Priorytetem jest utrzymanie finansowania rozpoczętych inwestycji oraz tych z unijnym dofinansowaniem. Dlatego m.in. Częstochowa zamierza wziąć większy, niż planowano, kredyt z Europejskiego Banku Inwestycyjnego.</p>
      <p>– Mamy znacznie uszczuplone dochody, dlatego część zadań musi trafić na listę rezerwową – mówi prezydent Lublina Krzysztof Żuk. Są to głównie inwestycje drogowe – remonty ulic na kwotę do 200 mln zł.</p>
      <p>W Krakowie zahamowane będą inwestycje drogowe – w tym budowa linii tramwajowej. – Imprezy kulturalne będą realizowane na mniejszą skalę. Programy imprez zostaną dostosowane do zmniejszonego budżetu – mówi Dariusz Nowak z krakowskiego ratusza.</p>
      <h3>Problem z subwencją</h3>
      <p>Gdańsk musi zaoszczędzić 54 mln zł. W 2020 r. w mieście zostanie ograniczona nauka pływania dla dzieci, program edukacji morskiej i zajęcia pozalekcyjne.</p>
      <p>– Będziemy ciąć wydatki bieżące. Nie zrealizujemy inwestycji za 140 mln złotych, bo tyle zabrał nam rząd swoimi „reformami" i rozdawnictwem. Moglibyśmy za te pieniądze kupić choćby 14 nowych tramwajów – mówi Marcin Masłowski, rzecznik prezydenta Łodzi.</p>
      <p>W Bydgoszczy z kolei nie zostanie wybudowany basen na Miedzyniu, nie będzie rozbudowy ulicy Nakielskiej. – Te nierozpoczęte jeszcze inwestycje zostają zawieszone do czasu ustabilizowania się sytuacji finansowej – mówi Marta Stachowiak, rzeczniczka UM w Bydgoszczy.</p>
      <p>Samorządowcy podkreślają, że ich sytuacja finansowa nie byłaby tak trudna, gdyby zbyt niska subwencja oświatowa. – Wydatki na oświatę w ubiegłym roku wzrosły z 635 mln do 800 mln zł, a subwencja oświatowa zwiększyła się tylko o 40 mln zł – tłumaczył podczas briefingu Truskolaski. Podobnie jest w Częstochowie. – W 2015 r. miasto dołożyło do subwencji oświatowej 47 mln, w zeszłym 90 mln, a w obecnym dołoży już ok. 110 mln zł – mówi Tutaj.</p>
      <p>Samorządowcy przypominają także poniesione koszty związane z reformą edukacji. Obecnie część z nich rozważa walkę o ich zwrot w sądzie.</p>
      <p>Rząd jednak stoi na stanowisku, że koszty oświatowe nie mogą być aż tak dużym obciążeniem. – Tylko w tym roku subwencję oświatową dla samorządów zwiększyliśmy o ponad 3,8 mld zł – mówił podczas exposé premier Mateusz Morawiecki. Z kolei szef MEN Dariusz Piontkowski mówił w Polskim Radiu, że „samorządy nie dostrzegają, iż oświata to raczej inwestycja, a nie tylko i wyłącznie koszt". – Za każdym razem, gdy pojawia się konieczność dołożenia paru złotych do tego, co jest w subwencji, to biadolą – tłumaczył.</p>
    </article>
  </body>
</html>