<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/den-gidnosti-i-svobodi-policiya-rozpovila-pro-zahodi-bezpeki-pid-chas-akciy--641366.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T07:08:07+00:00"/>
    <meta property="og:title" content="День Гідності і Свободи: поліція розповіла про заходи безпеки під час акцій"/>
    <meta property="og:description" content="МВС робить усе можливе, щоб заходи пройшли спокійно по всій країні"/>
  </head>
  <body>
    <article>
      <h1>День Гідності і Свободи: поліція розповіла про заходи безпеки під час акцій</h1>
      <address>
        <time datetime="2019-11-21T07:08:07+00:00">21 Nov 2019, 07:08</time>
      </address>
      <h4>МВС робить усе можливе, щоб заходи пройшли спокійно по всій країні</h4>
      <p>Національна поліція України готова до забезпечення порядку під час масових заходів, присвячених Дню Гідності і Свободи.</p>
      <p>Про це під час наради 20 листопада повідомив голова НПУ Ігор Клименко, інформує <a href="https://mvs.gov.ua/ua/news/26171_Sergiy_YAroviy_21_23_listopada_v_Ukraini_proydut_masovi_zahodi_pravoohoronci_gotovi_zabezpechiti_bezpeku_.htm">пресслужба МВС.</a></p>
      <p>«Національна поліція готова до забезпечення безпеки під час масових заходів. Звертаю увагу особового складу та керівників на те, щоб не допустили провокації під час акцій», - зазначив Клименко.</p>
      <p>У свою чергу перший заступник міністра внутрішніх справ Сергій Яровий заявив, що поліція, нацгвардійці, рятувальники, підрозділи вибухотехніків та кінологів, а також поліція діалогу готові до проведення масових заходів.</p>
      <p>«Лише у Києві в ці дні планується проведення п’яти акцій. Ми будемо залучати достатню кількість правоохоронців», - наголосив заступник міністра.</p>
      <p>Яровий додав, що ситуаційні центри Нацполіції вже розпочали свою роботу.</p>
      <p>«Особисто звертаюся до кожного керівника підрозділу – максимально відслідковуйте оперативну ситуацію та будьте готові на неї реагувати, чітко дотримуйтесь координації та взаємодії», - зазначив Яровий.</p>
      <p>Очільник Нацгвардії України Микола Балан зазначив, що згідно з уже затвердженим планами, на вулицях столиці патрулюватиме достатня кількість солдат Нацгвардії.</p>
      <p>«Серед них будуть і групи пожежогасіння, і моніторингу, і групи медичного забезпечення. А для забезпечення стійкого зв’язку ми плануємо розгорнути додатковий пункт управління та забезпечити додаткові резерви», - додав Балан.</p>
      <p>Радник міністра внутрішніх справ Зорян Шкіряк підкреслив, що МВС робить усе можливе, щоб заходи пройшли спокійно по всій країні.</p>
      <p><a href="https://glavcom.ua/news/sogodni-ukrajina-vidznachaje-den-gidnosti-ta-svobodi-641333.html">День Гідності і Свободи відзначається 21 листопада</a> як день початку двох українських революцій: Помаранчевої революції 2004 року та Революції гідності 2013 року.</p>
      <p>Тож, <a href="https://glavcom.ua/kyiv/news/kijiv-vidznachaje-den-gidnosti-ta-svobodi-programa-zahodiv-641360.html">21, 22 та 23 листопада в Києві</a> та по всій Україні планується проведення масових заходів, уточнили у МВС.</p>
      <related>
        <a href="https://glavcom.ua/kyiv/news/kijiv-vidznachaje-den-gidnosti-ta-svobodi-programa-zahodiv-641360.html"/>
        <a href="https://glavcom.ua/news/sogodni-ukrajina-vidznachaje-den-gidnosti-ta-svobodi-641333.html"/>
        <a href="https://glavcom.ua/columns/ivannaklimpuscincadze/velika-nacionalna-gidnist-postaje-iz-vidchuttya-gromadyanskogo-obovyazku-vilnoji-lyudini-641255.html"/>
      </related>
    </article>
  </body>
</html>