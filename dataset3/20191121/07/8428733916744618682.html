<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/rewolucja-w-zakresie-e-zdrowia-takze-w-limanowskim-szpitalu/46932"/>
    <meta property="og:site_name" content="Limanowa.in"/>
    <meta property="article:published_time" content="2019-11-21T07:45:00+00:00"/>
    <meta property="og:title" content="Rewolucja w zakresie e-zdrowia także w limanowskim szpitalu"/>
    <meta property="og:description" content="W najbliższym czasie planowane jest ogłoszenie postępowania na wykonawcę systemu Małopolskiego Systemu Informacji Medycznej (MSIM). Na cyfryzacji usług medycznych mają skorzystać pacjenci i pracownicy służby zdrowia. Jednym z partnerów przedsięwzięcia jest Szpital Powiatowy w Limanowej im. Miłosierdzia Bożego."/>
  </head>
  <body>
    <article>
      <h1>Rewolucja w zakresie e-zdrowia także w limanowskim szpitalu</h1>
      <address>
        <time datetime="2019-11-21T07:45:00+00:00">21 Nov 2019, 07:45</time>
      </address>
      <p>W najbliższym czasie planowane jest ogłoszenie postępowania na wykonawcę systemu Małopolskiego Systemu Informacji Medycznej (MSIM). Na cyfryzacji usług medycznych mają skorzystać pacjenci i pracownicy służby zdrowia. Jednym z partnerów przedsięwzięcia jest Szpital Powiatowy w Limanowej im. Miłosierdzia Bożego.</p>
      <p>Z badań opinii społecznej jednoznacznie wynika, że coraz więcej osób w Małopolsce chciałoby korzystać z nowoczesnych rozwiązań teleinformatycznych w szeroko rozumianej ochronie zdrowia. Dlatego w małopolskich podmiotach leczniczych został utworzony i wdrożony Małopolski System Informacji Medycznej (MSIM).</p>
      <p>Aktualnie w projekcie realizowanym przez Biuro Inwestycji Strategicznych bierze udział 38 szpitali, docelowo podłączone do platformy będą wszystkie jednostki zdrowia. Wśród partnerów przedsięwzięcia jest także Szpital Powiatowy w Limanowej im. Miłosierdzia Bożego.</p>
      <p>Na cyfryzacji usług skorzystają zarówno pacjenci, jaki i pracownicy służby zdrowia. Wśród korzyści dla pacjenta wymienia się: umożliwienie pacjentom rejestracji on-line na wizyty; możliwość rejestracji do specjalisty w pierwszym możliwym terminie w dowolnym szpitalu, bez konieczności wizyty w danej placówce; możliwości zarządzania prawami dostępu do własnej dokumentacji medycznej; zapewnienie szybkiego dostępu do elektronicznych danych medycznych; ułatwienie kontaktu z placówkami medycznymi; oszczędność kosztów i czasu związanego z dojazdami pacjenta do placówki; oszczędność kosztów pozyskania odpisu dokumentacji medycznej; ograniczenie do minimum fizycznej obecności w placówce służby zdrowia; poprawa dostępności do informacji o placówkach medycznych (dane zebrane w jednym miejscu, stale dostępne).</p>
      <p>Personel medyczny podmiotów biorących udział w projekcie będzie miał szybki dostęp do dokumentacji medycznej wytworzonej w innych placówkach. Dodatkowo, szpitale zostaną zinformatyzowane, wyposażone w najnowszy sprzęt i oprogramowanie. Proces obsługi pacjenta zostanie zautomatyzowany, co odciąży pracowników, ograniczy kolejki w placówkach do rejestracji.</p>
      <p><i>- Realizacja projektu to duże wyzwanie, ze względu na liczbę partnerów –</i> zaznacza samorząd województwa. Wartość inwestycji to ponad 200 mln zł. Aktualnie projekt otrzymał pozytywną decyzję o dofinansowaniu ze środków Regionalnego Programu Operacyjnego Województwa Małopolskiego (RPO WM) na lata 2014-2020. Jak zapowiada Urząd Marszałkowski Województwa Małopolskiego, w najbliższym czasie planowane jest ogłoszenie postępowania na wykonawcę systemu MSIM.</p>
    </article>
  </body>
</html>