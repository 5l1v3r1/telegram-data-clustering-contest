<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/accidents/10082053-na-poltavschin-protyagom-2019-roku-na-zalznic-travmuvalosya-9-lyudey-shestero-zaginuli.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-21T07:15:00+00:00"/>
    <meta property="og:title" content="На Полтавщині протягом 2019 року на залізниці травмувалося 9 людей, шестеро загинули"/>
    <meta property="og:description" content=" Дотримуйтесь правил безпеки при переході через залізничні колії, перебуванні на пасажирських платформах і в потягах «Укрзалізниця» оприлюднила статистику травмування та смертельних випадків на"/>
  </head>
  <body>
    <article>
      <h1>На Полтавщині протягом 2019 року на залізниці травмувалося 9 людей, шестеро загинули</h1>
      <address><time datetime="2019-11-21T07:15:00+00:00">21 Nov 2019, 07:15</time> by <a rel="author">Катерина Турубара</a></address>
      <figure>
        <img src="https://www.telegraf.in.ua/uploads/posts/2019-11/1574254549_pravila-na-zalznic.jpg"/>
      </figure>
      <p>
        <b>Дотримуйтесь правил безпеки при переході через залізничні колії, перебуванні на пасажирських платформах і в потягах</b>
      </p>
      <p>«Укрзалізниця» оприлюднила статистику травмування та смертельних випадків на залізниці в Україні за 9 місяців 2019 року, зокрема і у Полтавській області.</p>
      <p>Тож на станціях, перегонах, територіях підрозділів АТ «Укрзалізниця» за 9 місяців цього року внаслідок наїзду залізничного транспорту, падіння з нього або інших видів впливу отримали травми різного ступеня тяжкості 338 українців. Із них зі смертельним наслідком – 252. Торік відповідно 429 і 254.</p>
      <p>Із початку 2019 року отримали травми 26 дітей віком до 16 років, із них 10 – смертельні. Зокрема внаслідок ураження електричним струмом травмовано 14 дітей, із них 3 – смертельно.</p>
      <p>По Полтавській дирекції залізничних перевезень за 9 місяців 2019 року взяли на облік 9 випадків невиробничого травматизму громадян, зокрема 6 – зі смертельним наслідком. Серед травмованих немає дітей віком до 16 років.</p>
      <p>Торік за цей же період сталося 8 випадків невиробничого травматизму мешканців Полтавщини, із них 3 – зі смертельним наслідком. Серед травмованих дітей віком до 16 років не було.</p>
      <p>Аналіз випадків травмування людей на залізничному транспорті свідчить, що більшість із них сталися внаслідок порушення потерпілими <a href="https://zakon.rada.gov.ua/laws/show/z0193-98">правил безпеки громадян</a> на залізничному транспорті України, а саме:</p>
      <ul>
        <li>переходу залізничних колій у невстановлених місцях;</li>
        <li>ходіння по залізничних коліях;</li>
        <li>посадки й висадки під час руху поїзда;</li>
        <li>перебування в стані алкогольного сп’яніння на території об’єктів залізничного транспорту.</li>
      </ul>
      <p>
        <b>«Укрзалізниця» просить дотримуватися правил безпеки при переході через залізничні колії, перебуванні на пасажирських платформах і в потягах:</b>
      </p>
      <ul>
        <li>переходьте колії у призначених місцях;</li>
        <li>посадку на потяг здійснюйте лише з боку перону;</li>
        <li>піднімайтесь у вагон тільки після повної зупинки поїзда.</li>
      </ul>
      <figure>
        <img src="https://www.telegraf.in.ua/uploads/posts/2019-11/1574255000_galmvniy-shlyah.jpg"/>
      </figure>
      <p>
        <b>Громадянам забороняється:</b>
      </p>
      <ul>
        <li>класти на рейки сторонні предмети;</li>
        <li>сидіти на краю платформи;</li>
        <li>бігати по платформі;</li>
        <li>стрибати з платформи на колії;</li>
        <li>перебігати перед потягом;</li>
        <li>пролазити під вагонами;</li>
        <li>проходити ближче ніж на 2 м під час проходу поїзда без зупинки;</li>
        <li>проходити вздовж колії на відстані менше 5 м від потягу;</li>
        <li>ходити по залізничному мосту;</li>
        <li>підніматися на дах поїзда;</li>
        <li>залишати без нагляду дітей поблизу залізничних колій;</li>
        <li>використовувати навушники та мобільні телефони при перетині залізничної колії.</li>
      </ul>
      <p>Автор: <a href="https://www.telegraf.in.ua/user/%CA%E0%F2%E5%F0%E8%ED%E0+%D2%F3%F0%F3%E1%E0%F0%E0/">Катерина Турубара</a></p>
    </article>
  </body>
</html>