<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-home-guard-duty-scam-senior-officers-took-share-90-percent-in-salary-fraud-2860925.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T07:31:32+00:00"/>
    <meta property="og:title" content="होमगार्ड ड्यूटी घोटाला : वेतन फर्जीवाड़े में अफसरों की होती थी 90% हिस्सेदारी"/>
    <meta property="og:description" content="गौतमबुद्धनगर जिले में जिन होमगार्ड की फर्जी हाजिरी दिखाते हुए उनके नाम पर पैसा निकाला जाता था, उन्हें इस फर्जीवाड़े की रकम में सिर्फ दस प्रतिशत की ही हिस्सेदारी मिल पाती थी। बाकी 90% हिस्सेदारी अफसरों..."/>
  </head>
  <body>
    <article>
      <h1>होमगार्ड ड्यूटी घोटाला : वेतन फर्जीवाड़े में अफसरों की होती थी 90% हिस्सेदारी</h1>
      <address><time datetime="2019-11-21T07:31:32+00:00">21 Nov 2019, 07:31</time> by <a rel="author">नोएडा | मुख्य संवाददाता</a></address>
      <p>गौतमबुद्धनगर जिले में जिन होमगार्ड की फर्जी हाजिरी दिखाते हुए उनके नाम पर पैसा निकाला जाता था, उन्हें इस फर्जीवाड़े की रकम में सिर्फ दस प्रतिशत की ही हिस्सेदारी मिल पाती थी। बाकी 90% हिस्सेदारी अफसरों की जेब में जाती थी।</p>
      <h3>
        <a href="https://www.livehindustan.com/ncr/story-home-guard-duty-scam-many-senior-officers-will-also-be-trapped-2860902.html">होमगार्ड ड्यूटी घोटाला : कई और सीनियर अधिकारियों तक पहुंची जांच की आंच</a>
      </h3>
      <p>पुलिस अधिकारियों के अनुसार जिला कमांडेंट द्वारा फर्जी ड्यूटी लगाकर निकलने वाले पैसे का 50 प्रतिशत हिस्सा अपने पास रखा जाता था और 50 प्रतिशत अन्य लोगों में बंटता था। इसमें 25 प्रतिशत रकम सहायक जिला कमांडेंट को मिलती थी। शेष 25 फीसदी में अवैतनिक प्लाटून कमांडर व होमगार्ड को हिस्सा मिलता था। जिन होमगार्ड के नाम पर यह पैसा निकाला जाता था, उन्हें करीब दस प्रतिशत ही पैसा मिल पाता था। जिला कमाडेंट द्वारा दावा किया जाता था कि वह अपने हिस्से में से ऊपर तक पैसा पहुंचाता है। अब इसकी भी जांच की जा रही है।</p>
      <p>
        <b>आरोपियों पर गैंगस्टर लगेगा</b>
      </p>
      <p><b>नोएडा। </b>मेरठ रेंज के आईजी आलोक कुमार ने बुधवार को इस मामले को लेकर रेंज के सभी जिलों में थानावार जांच के आदेश जारी कर दिए। आईजी ने कहा कि गिरफ्तार किए गए होमगार्ड विभाग के अधिकारियों पर गैंगस्टर एक्ट के तहत सख्त कार्रवाई की जाएगी।</p>
      <p>उन्होंने रिपोर्ट मांगी है कि किस-किस थाने में कितने होमगार्ड ड्यूटी पर आते हैं और उनका मिलान कैसे किया जा रहा है। वरिष्ठ अधिकारी स्वयं इसका सत्यापन करें कि होमगार्ड के रिकॉर्ड में कितनी ड़्यूटी किस थाना क्षेत्र में दिखाई गई हैं और वास्तव में इन सभी होमगार्ड ने ड्यूटी की भी हैं या नहीं। घोटाले में शामिल किसी भी अधिकारी या कर्मचारी को रियायत नहीं मिलेगी।</p>
      <p>
        <a href="https://www.livehindustan.com/ncr/story-home-guard-duty-scam-gujarat-forensic-team-collect-samples-of-burned-documents-2860916.html">
          <b>होमगार्ड ड्यूटी घोटाला : गुजरात फॉरेंसिक टीम ने जले दस्तावेज के नमूने उठाए</b>
        </a>
      </p>
    </article>
  </body>
</html>