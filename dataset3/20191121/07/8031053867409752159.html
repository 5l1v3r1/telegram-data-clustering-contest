<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%bb%ce%b9%ce%bc%ce%ac%ce%ba%cf%89%cf%83%ce%b7-%ce%b1%cf%80%cf%8c-%cf%84%ce%b7%ce%bd-%cf%84%ce%bf%cf%85%cf%81%ce%ba%ce%af%ce%b1-%ce%b1%cf%81%ce%bd%ce%ae%ce%b8%ce%b7%ce%ba%ce%b5-%cf%80%cf%81.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T07:19:34+00:00"/>
    <meta property="og:title" content="Κλιμάκωση από την Τουρκία: Αρνήθηκε πρόσκληση της Ελλάδας στη συμμαχική «ΝΗΡΗΙΣ 2019» λόγω Ισραήλ – Εκρηκτικό κλίμα σε Αιγαίο-Α. Μεσόγειο"/>
    <meta property="og:description" content="Nέες προκλήσεις έχουμε από την Άγκυρα, λίγο πριν οριστικοποιηθούν τα λεγόμενα – (ΜΟΕ) – Μέτρα Οικοδόμησης Εμπιστοσύνης."/>
  </head>
  <body>
    <article>
      <h1>Κλιμάκωση από την Τουρκία: Αρνήθηκε πρόσκληση της Ελλάδας στη συμμαχική «ΝΗΡΗΙΣ 2019» λόγω Ισραήλ – Εκρηκτικό κλίμα σε Αιγαίο-Α. Μεσόγειο</h1>
      <address>
        <time datetime="2019-11-21T07:19:34+00:00">21 Nov 2019, 07:19</time>
      </address>
      <p>
        <b>Nέες προκλήσεις έχουμε από την Άγκυρα, λίγο πριν οριστικοποιηθούν τα λεγόμενα – (ΜΟΕ) – Μέτρα Οικοδόμησης Εμπιστοσύνης.</b>
      </p>
      <p>
        <b>Η Τουρκία δείχνει πως δεν σέβεται τα κυριαρχικά δικαιώματα της χώρας μας, ενώ βάζει στο παιχνίδι και το Πακιστάν.</b>
      </p>
      <p>Σε νέα ξεκάθαρη αμφισβήτηση των ελληνικών κυριαρχικών δικαιωμάτων τόσο στο Καρπάθιο Πέλαγος όσο και στο Νότιο Κρητικό προχωρά η Άγκυρα με την άρνησή της να συμμετάσχει με πολεμικό πλοίο στην ναυτική άσκηση «ΝΗΡΗΙΣ 2019».</p>
      <p>Η ελληνική άσκηση «ΝΗΡΗΙΣ 2019» έχει ακριβώς τον ίδιο χαρακτήρα με την τουρκική «DOGU AKDENIZ» η οποία πραγματοποιήθηκε στην Ανατολική Μεσόγειο κυρίως μεταξύ Καστελόριζου και Κύπρου από τις 9 έως τις 20 Νοεμβρίου. Είναι δηλαδή άσκηση INVITEX (INVITATION EXERCISE) στην οποία καλούνται και λαμβάνουν μέρος πλοία από συμμαχικές και φιλικές χώρες.</p>
      <p>
        <b>Η Άγκυρα όχι μόνο αρνείται την συμμετοχή στην άσκηση, αλλά προχωράει σε νέα ναυτικά γυμνάσια με το Πακιστάν,<a href="https://www.pentapostagma.gr/2019/11/%ce%b5%ce%ba%cf%84%ce%b1%ce%ba%cf%84%ce%bf-%cf%80%ce%b1%ce%ba%ce%b9%cf%83%cf%84%ce%b1%ce%bd%ce%b9%ce%ba%ce%ac-%cf%84%ce%bf%cf%85%cf%81%ce%ba%ce%b9%ce%ba%ce%ac-%cf%80%ce%bf%ce%bb%ce%b5%ce%bc%ce%b9.html"> όπως αποκάλυψε χθες πρώτο το Πενταπόσταγμα.</a></b>
      </p>
      <p>Η φρεγάτα «Μπαρμπαρός» και δύο πυραυλάκατοι θα παραμείνουν στην Ανατολική Μεσόγειο, καθώς μαζί με την πακιστανική φρεγάτα «Αλαμγκίρ», που συμμετείχε και εκείνη στην άσκηση που ολοκληρώθηκε, θα πραγματοποιήσουν αύριο άσκηση με την ονομασία «Τουργκούτ Ρέις».</p>
      <p>
        <b>Μετά την ολοκλήρωσή της άσκησης η πακιστανική φρεγάτα θα συμμετάσχει σε περιπολία μαζί με τουρκικά πλοία στην Ανατολική Μεσόγειο στο πλαίσιο της επιχείρησης «Ασπίδα της Μεσογείου», που διενεργεί ο στόλος της Τουρκίας. Είναι χαρακτηριστικό πως πρόκειται για το πρώτο μη τουρκικό πλοίο που συμμετέχει στη συγκεκριμένη ναυτική επιχείρηση της γειτονικής χώρας, της οποίας το υπουργείο Άμυνας χαρακτήρισε το Πακιστάν όχι απλά φίλη, αλλά και αδελφική χώρα.</b>
      </p>
      <p>Οι αρμόδιες ελληνικές Αρχές θα παρακολουθήσουν και τη νέα τουρκική άσκηση με ετοιμότητα για κάθε ενδεχόμενο, ενώ αράλληλα, με δύο παράτυπες NAVTEX, η Τουρκία δέσμευσε για ναυτική άσκηση την περιοχή μεταξύ Ρόδου και Καστελορίζου και άλλη μια στην κυπριακή ΑΟΖ.</p>
      <p>
        <b>ΑΡΝΗΣΗ ΣΤΗΝ ΑΣΚΗΣΗ ΚΑΙ ΛΟΓΩ ΙΣΡΑΗΛ</b>
      </p>
      <p>Στη δύναμη της SNMG-2 αυτό το διάστημα βρίσκεται και η ελληνική φρεγάτα «ΑΔΡΙΑΣ» η οποία έλαβε κανονικά μέρος στη άσκηση με τους Έλληνες επιτελείς να βρίσκονται συνεχώς σε «ανοιχτή γραμμή» με το πλοίο επιφυλασσόμενοι για οποιαδήποτε ενέργεια, αναφέρει το newpost.gr</p>
      <p>H «ΝΗΡΗΙΣ 2019» ξεκινά αύριο με το Πολεμικό Ναυτικό να έχει καλέσει για να συμμετάσχουν μαζί με τα πλοία του Στόλου, πλοία από τις δύο ΝΑΤΟϊκές αρμάδες, τη SNMG-2 με φρεγάτες και αντιτορπιλικά αλλά και τη SNMCMG-2 με τα ναρκοθηρευτικά της Συμμαχίας.</p>
      <p>
        <b>Σύμφωνα με πληροφορίες, υψηλού συμβολισμού συμμετοχή θα έχει και το Ισραήλ με δύο πλοία αλλά και ομάδα Ειδικών Επιχειρήσεων(SOF).</b>
      </p>
      <p>Το γεγονός ότι η άσκηση θα πραγματοποιηθεί κατά κύριο λόγο σε περιοχές τις οποίες τον τελευταίο καιρό η Άγκυρα επιχειρεί να βάλει στο «κάδρο» των παράλογων και ανυπόστατων διεκδικήσεων της αλλά και η συμμετοχή πολεμικών πλοίων από το Ισραήλ, δίνει αφορμή στην Τουρκία να μην αποδεχτεί την ελληνική πρόσκληση και να μην στείλει πλοίο της στη «ΝΗΡΗΙΣ 2019».</p>
      <p>
        <b>Στη «ΝΗΡΗΙΣ 2019» αναμένεται να εκτελεστούν σενάρια που θα αφορούν σχεδόν όλες τις μορφές ναυτικού πολέμου με έμφαση στις επιχειρήσεις ναυτικής αποτροπής αλλά και σενάριο εκκένωσης εμπόλεμης περιοχής από άμαχο πληθυσμό με συμμετοχή και εναέριων μέσων. Η Ελλάδα, άλλωστε, έχει τέτοια εμπειρία από την αποστολή στη Λιβύη της φρεγάτας «ΣΑΛΑΜΙΣ» το 2014.</b>
      </p>
    </article>
  </body>
</html>