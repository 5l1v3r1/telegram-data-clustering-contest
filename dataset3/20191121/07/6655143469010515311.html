<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/firenze/politica/pci-libro-1.4897965"/>
    <meta property="og:site_name" content="La Nazione"/>
    <meta property="article:published_time" content="2019-11-21T07:03:00+00:00"/>
    <meta property="og:title" content="Pci nostalgia, &quot;Eravamo tanto amati&quot;"/>
    <meta property="og:description" content="La presentazione a Firenze al Circolo delle Vie Nuove"/>
  </head>
  <body>
    <article>
      <h1>Pci nostalgia, "Eravamo tanto amati"</h1>
      <h2>La presentazione a Firenze al Circolo delle Vie Nuove</h2>
      <address><time datetime="2019-11-21T07:03:00+00:00">21 Nov 2019, 07:03</time> by <a rel="author">GIULIO ARONICA</a></address>
      <p>Firenze, 21 novembre 2019 - Cos’è successo agli eredi del defunto <b>Partito Comunista Italiano </b>dal 1992 ad oggi? «Eravamo tanto amati», edito da Effigi – Nuovi Saggi, è il titolo emblematico del libro-inchiesta scritto dai giornalisti <b>Domenico Guarino, Andrea Lattanzi e Andrea Marotta</b>, e presentato ieri sera al <b>Circolo delle Vie Nuove </b>di Firenze alla presenza di <b>Agnese Pini</b>, direttrice de «La Nazione», <b>Lorenzo Becattini</b>, coordinatore della segreteria Pd Toscana, <b>Michele Ventura</b>, <b>Guelfo Guelfi </b>e <b>Severino Saccardi</b>.</p>
      <p>Si tratta di un progetto editoriale a più voci, che comprende un video documentario – presentato prima del dibattito con gli autori – e 24 interviste a politici, giornalisti, docenti e intellettuali legati alla storia della sinistra.</p>
      <p>L’obiettivo ambizioso dell’indagine non è solo quello di ricostruire i passaggi storici e politici che hanno portato, dopo la caduta del Muro di Berlino e la svolta della Bolognina nel 1989, alla confluenza degli ex-comunisti nei Democratici di Sinistra, e poi nel Partito Democratico, ma anche di tracciare nuovi scenari e prospettive per il progressismo italiano, all’indomani del disastro elettorale del 2018 e alla luce della repentina avanzata leghista nelle ex- regioni rosse.</p>
      <p>Da Graziano Cioni a Riccardo Conti, da Vannino Chiti a Sergio Staino, da Achille Occhetto ad Enrico Rossi, e ancora Fabio Picchi e Filippo Nogarin: tante testimonianze e voci diverse, unite dal filo della passione politica e della militanza. <br/>“La svolta non poteva essere solo un cambiamento di sigle, di nomi”, “Tutto fu fatto con una certa improvvisazione”, “La nascita del Pd è stata la Costa Concordia: in qualche modo, siamo tutti naufraghi”: così le voci si fondono tra nostaglia e rimpianti. ma anche con uno sguardo al futuro prossimo.<br/>© RIPRODUZIONE RISERVATA</p>
      <p>© Riproduzione riservata</p>
    </article>
  </body>
</html>