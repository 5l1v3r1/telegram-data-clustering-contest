<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641098/%D8%A7%D8%AD%D8%AA%D9%85%D8%A7%D9%84-%D8%AA%D8%BA%DB%8C%DB%8C%D8%B1-%D8%B3%D9%87%D9%85%DB%8C%D9%87-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%B9%D9%85%D9%88%D9%85%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T07:14:00+00:00"/>
    <meta property="og:title" content="احتمال تغییر سهمیه خودروهای عمومی"/>
    <meta property="og:description" content="دولت بدون مقدمه با اجرای طرح افزایش قیمت بنزین کار ضربتی را انجام داد. غافل از اینکه اجرای چنین طرحی نیازمند کار کارشناسی دقیق است."/>
  </head>
  <body>
    <article>
      <h1>
        <a href="https://www.bultannews.com/fa/news/641098/%D8%A7%D8%AD%D8%AA%D9%85%D8%A7%D9%84-%D8%AA%D8%BA%DB%8C%DB%8C%D8%B1-%D8%B3%D9%87%D9%85%DB%8C%D9%87-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%B9%D9%85%D9%88%D9%85%DB%8C">احتمال تغییر سهمیه خودروهای عمومی</a>
      </h1>
      <h2>دولت بدون مقدمه با اجرای طرح افزایش قیمت بنزین کار ضربتی را انجام داد. غافل از اینکه اجرای چنین طرحی نیازمند کار کارشناسی دقیق است.</h2>
      <address><time datetime="2019-11-21T07:14:00+00:00">21 Nov 2019, 07:14</time> by <a rel="author">بولتن نیوز | bultannews.com</a></address>
      <p>به گزارش <b>بولتن نیوز</b> و به نقل از وطن امروز ، برخی نمایندگان مجلس تصمیم گرفتند طرح بنزینی دولت را اصلاح کنند و برای گروه‌هایی مانند تاکسیرانان سهمیه اضافی سوخت تعیین کنند.</p>
      <p>رئیس کمیسیون عمران مجلس شورای اسلامی در گفت‌وگو با «وطن‌ امروز»، به افزایش نرخ کرایه خودروهای شخصی مسافربر و هجوم مردم به استفاده از تاکسی‌ها و ناوگان حمل‌و‌نقل عمومی، در پی افزایش قیمت بنزین اشاره کرد و گفت: سرویس‌دهی تاکسی‌های شهری جوابگوی خیل عظیم مسافران نیست، بنابراین تصمیم‌گیری برای جلوگیری از افزایش نرخ کرایه خودرو‌های شخصی و نیز ایجاد راهکارهای کارشناسانه برای حل مشکلات ناشی از افزایش قیمت بنزین، هفته آینده در کمیسیون‌های تخصصی مجلس مطرح می‌شود و مورد بازبینی و بررسی قرار می‌گیرد. محمدرضا رضایی‌کوچی با بیان اینکه بخش عمده‌ای از جابه‌جایی مسافران توسط خودروهای شخصی انجام می‌شود که سهمیه‌ای برای سوخت آنها در نظر گرفته نشده است، گفت: هر چند خودروهای شخصی باید تحت پوشش اتحادیه تاکسیرانی درآیند اما طرح افزایش قیمت بنزین طوری اجرا شده که توجهی به تبعات آن نشده است. این در حالی است که قبل از عملیاتی شدن چنین طرح گسترده‌ای، دولت باید عواقب آن را در نظر می‌گرفت تا اکنون مشکلات موجود ناشی از چنین طرح ضرب‌الاجلی، مردم و فعالان حوزه حمل‌و‌نقل را درگیر نمی‌کرد. <br/>وی با تاکید بر اینکه طرح افزایش قیمت بنزین باید قبل از اجرا، در کمیسیون‌های تخصصی مجلس و نیز میزگردهای مشورتی با حضور کارشناسان مورد بررسی دقیق و چکش‌کاری قرار می‌گرفت، گفت: زوایای اجرای چنین طرحی نشان‌دهنده آن است که در این طرح هیچ توجهی به بحث ظرفیت ناوگان حمل‌و‌نقل عمومی، اثرات افزایش قیمت کرایه‌ها توسط خودروهای شخصی و در نهایت چگونگی میزان سهمیه‌بندی بنزین تاکسی‌ها که به رضایت آنها منجر شود، نشده است. <br/>رئیس کمیسیون عمران مجلس شورای اسلامی به ارسال نامه‌ای به وزیر کشور و وزیر راه برای حضور در مجلس شورای اسلامی اشاره کرد و گفت: هدف از دعوت وزرای کشور و راه به مجلس، پیدا کردن راهکار و راه‌حل‌های لازم برای حمایت از فعالان حمل‌و‌نقل شهری و در صورت امکان تغییراتی در جزئیات طرح افزایش قیمت بنزین و نحوه سهمیه‌بندی، طوری که در اجرا به محدودیت فعالیت تاکسی‌داران و افزایش نرخ کرایه‌ها، منجر نشود، است، البته دولت به ما تعهد داده است افزایش قیمتی در بخش حمل‌و‌نقل ندارد. اکنون که قیمت بنزین برخلاف وعده دولت افزایش یافته شکی نیست که تبعات چنین تصمیم عجولانه‌ای به افزایش نرخ کرایه‌ها می‌انجامد، چرا که این طرح بدون توجه به زوایا و عواقب آن شکل اجرایی به خود گرفته است. <br/>وی افزود: دولت بدون مقدمه با اجرای طرح افزایش قیمت بنزین کار ضربتی را انجام داد. غافل از اینکه اجرای چنین طرحی نیازمند کار کارشناسی دقیق است.<br/>عضو کمیسیون شوراها و امور داخلی مجلس شورای اسلامی نیز در گفت‌وگو با «وطن امروز» درباره تبعات افزایش قیمت بنزین و بروز مشکلاتی چون کمبود تاکسی‌ و افزایش نرخ کرایه خودروهای مسافربر شخصی، گفت: مجلس آماده است دولت را در رفع مشکلاتی نظیر افزایش قیمت کرایه‌ها و نیز نارضایتی فعالان حوزه حمل‌ونقل همراهی کند.<br/>محمد محمودی‌شاهنشین با بیان اینکه طرح افزایش قیمت بنزین نواقصی دارد که باید حل شود، گفت: این طرح ضعف‌های فراوانی دارد که باید در کمیسیون‌های تخصصی مجلس با حضور دستگاه‌های مرتبط مورد بازبینی و بررسی مجدد قرار گیرد، چرا که امرار معاش بخش عمده‌ای از خانوارها از طریق حمل‌ونقل انجام می‌شود.<br/>وی با اشاره به فعالیت خودروهای شخصی که سهمیه سوخت ندارد اما در امر حمل‌ونقل مسافر دخیل هستند، افزود: چنانچه فکری به حال آنها نشود، قیمت کرایه‌ها با توجه به محدودیت ناوگان تاکسیرانی کشور خواه‌ناخواه افزایش می‌یابد که این روند به زیان شهروندان خواهد شد. حال در چنین شرایطی فعالان حمل‌ونقل مسافر و بار درون‌شهری باید شناسایی شوند تا برای آنها تسهیلاتی در نظر گرفته شود، البته این تسهیلات باید از محل فروش آزاد بنزین حاصل و به آنها داده شود. وی با بیان اینکه دولت برای حل مشکلات اجرای طرح افزایش قیمت بنزین باید به مجلس طرح ارائه دهد، گفت: قرار است دوشنبه هفته آینده مجلس برای رفع مشکلات ناشی از افزایش قیمت سوخت تصمیم‌گیری کند تا فعالان حوزه حمل‌ونقل و مردم در خلال اجرای این طرح با مشکل خاصی مواجه نشوند.<br/>عضو کمیسیون شوراها و امور داخلی مجلس شورای اسلامی تصریح کرد: چنانچه دولت برای رفع عیوب طرح افزایش قیمت بنزین به مجلس لایحه ارائه نکند، مجلس شورای اسلامی برای اصلاح این طرح مجبور به ارائه طرح خواهد شد.<br/><br/><b>* آماده‌سازی طرح پیشنهادی شهرداری برای تغییر سهمیه‌بندی بنزین تاکسی‌ها </b><br/>مدیرعامل سازمان نظارت بر تاکسیرانی شهر تهران از آماده‌سازی طرح پیشنهادی شهرداری برای تغییر سهمیه‌بندی بنزین تاکسی‌ها خبر داد.«علیرضا قنادان» درباره سهمیه بنزین درنظر گرفته شده برای تاکسی‌های شهر تهران گفت: بعد از اعلام سهمیه‌بندی بنزین به نظر می‌رسید نواقصی در طرح وجود دارد؛ نقص اول مربوط به کم بودن سهمیه خودروهای دوگانه‌سوز بود، چرا که تعداد زیادی از خودروها در تهران دوگانه‌سوز هستند و بلافاصله پس از صحبت با وزارت کشور سهمیه به 250 لیتر افزایش یافت.<br/>او ادامه داد: همچنین سهمیه خودروهای ون نیز به 600 لیتر افزایش یافت و برای سرویس‌های مدارسی که در سامانه سپند ثبت‌نام کرده بودند نیز سهمیه‌ای در نظر گرفته شد که پیش از این منظور نشده بود. قنادان اظهار داشت: در تهران در نظر گرفتن سهمیه ثابت از نظر عدالت و وقوع برخی سوءاستفاده‌های احتمالی مناسب نیست. در نتیجه در حال آماده‌سازی طرح پیشنهادی در شهرداری تهران هستیم که براساس آن پرداخت سهمیه تاکسی‌ها به جای آنکه برمبنای مقدار ثابت محاسبه شود،‌ براساس میزان پیمایش واقعی و تردد خودروها باشد.<br/>مدیرعامل سازمان نظارت بر تاکسیرانی شهر تهران افزود: در برخی خطوط شهری سهمیه بنزین 250 لیتری کم است، در عین حال کاربری‌ها و تاکسی‌هایی داریم که حتی ممکن است 250 لیتر برای آنها مازاد باشد. قنادان تاکید کرد: این آمادگی را داریم که در تهران به صورت پایلوت زیرساخت‌ها را آماده و پیمایش روزانه تاکسی‌ها را بررسی و براساس این پیمایش به آنها سهمیه بنزین پرداخت کنیم. او همچنین درباره کمبود تاکسی در روزهای بارانی اخیر به ایلنا گفت: در بسیاری از خطوطی که تامین خودرو با چالش روبه‌رو بود، مشکل خاصی رخ نداد و در برخی خطوط سطح سرویس‌دهی از روزهای معمولی بالاتر رفت اما ناگهان حجم زیادی برف بارید و بسیاری از خیابان‌ها بسته شد.<br/>***<br/><b>[لزوم ساماندهی سهمیه بنزین مسافربران شخصی] </b><br/>عضو کمیسیون برنامه، بودجه و محاسبات مجلس با اشاره به فعالیت مسافربران شخصی که خارج از سیستم تاکسیرانی و تاکسی‌های اینترنتی در بسیاری از شهرستان‌ها فعالیت ‌می‌کنند، بر لزوم ساماندهی این قشر و اختصاص سهمیه به آنها تأکید کرد. محمدمهدی مفتح در گفت‌و‌گو با خانه ملت، درباره مسائل و مشکلات ایجاد شده برای مسافربران شخصی پس از سهمیه‌بندی و افزایش قیمت بنزین، عنوان کرد: با توجه به اینکه بخشی از مسافربران شخصی خارج از سیستم تاکسیرانی و تاکسی‌های اینترنتی فعالیت می‌کنند، سهمیه‌ای دریافت نمی‌کنند، بنابراین باید تدبیری برای این دسته از رانندگان اندیشیده شود. وی افزود: بسیاری از شهرستان‌ها تحت پوشش تاکسی‌های اینترنتی نیستند که از طریق اسنپ و تپسی سهمیه دریافت کنند لذا اغلب بازنشستگان یا جوانان تحصیلکرده جویای‌کار با تهیه خودرویی اقدام به مسافربری کرده و از این طریق امرار و معاش می‌کنند. این نماینده مردم در مجلس شورای اسلامی ادامه داد: طی روزهای اخیر پس از سهمیه‌‌بندی مراجعات بسیاری از سوی مسافربران شخصی که سهمیه‌ای برای آنان در نظر گرفته نشده است، داشته‌ام که گلایه‌های بسیاری داشته‌اند. عضو کمیسیون برنامه، بودجه و محاسبات در مجلس اضافه کرد: دولت باید برای حل مشکل این قشر هر چه سریع‌تر تدبیری اساسی کند و این مسافربران شخصی را که حتی در آژانس‌های مسافرتی، تاکسیرانی و تاکسی‌های اینترنتی نیستند از طریق فرمانداری‌ها و تاکسیرانی شناسایی کند و به آنها سهمیه ویژه اختصاص دهد.<br/>اسدالله خسروی*:<br/>خبرنگار*</p>
    </article>
  </body>
</html>