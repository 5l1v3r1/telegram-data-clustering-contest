<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914637"/>
    <meta property="og:site_name" content="Dnevnik"/>
    <meta property="article:published_time" content="2019-11-21T07:07:00+00:00"/>
    <meta property="og:title" content="#video Dončić postaja gospod trojni dvojček, Dallas odpihnil Golden State"/>
    <meta property="og:description" content="Dallas Mavericks so sinoči v ligi NBA zabeležili visoko zmago proti oslabljenim Bojevnikom iz Golden Stata (142:94). Znova je bil prvi igralec Teksačanov Luka Dončić, ki je za sedmi trojni dvojček sezone nanizal 35 točk, 10 skokov in 11 podaj ter zabeležil rekordno prvo četrtino."/>
  </head>
  <body>
    <article>
      <h1>#video Dončić postaja gospod trojni dvojček, Dallas odpihnil Golden State</h1>
      <address><time datetime="2019-11-21T07:07:00+00:00">21 Nov 2019, 07:07</time> by <a rel="author">Anže Lebinger, STA</a></address>
      <p>
        <b>Dallas Mavericks so sinoči v ligi NBA zabeležili visoko zmago proti oslabljenim Bojevnikom iz Golden Stata (142:94). Znova je bil prvi igralec Teksačanov Luka Dončić, ki je za sedmi trojni dvojček sezone nanizal 35 točk, 10 skokov in 11 podaj ter zabeležil rekordno prvo četrtino.</b>
      </p>
      <p>Dallas še naprej zmaguje proti ekipam, ki se lahko pohvalijo z naslovom v ligi NBA. Po tem ko sta padla Toronto in San Antonio, so morali premoč priznati tudi Bojevniki. Golden State ni imel nobenih možnosti tako rekoč od samega začetka, saj so Teksačani prvo četrtino dobili s 44:16. V prvem delu je Dončić dosegel neverjetnih 22 točk ter po pet skokov in podaj, kar je več kot celotno nasprotno moštvo, to pa je uspelo le še <b>Allenu Iversonu</b> leta 2003. Hkrati je dvajsetletni superzvezdnik v vsega 25 minutah postavil tudi najhitrejši trojni dvojček s 30 točkami do zdaj. To je bil že njegov sedmi letos in 15. karierni. Dončić je bil sicer zelo učinkovit. Met iz igre je imel 11:18, ob tem je zadel kar šest trojk (6:10) in sedem od osmih prostih metov.</p>
      <p>Golden State, ki se spopada s poškodbami zvezdnikov, na tekmi ni vodil niti enkrat in še naprej zaseda zadnje mesto v ligi. V Dallasu je manjkal še <b>Draymond Green</b>, ki se je poškodoval na prejšnji tekmi. Z 20 točkami je Ljubljančanu po točkah sledil <b>Tim Hardaway Jr.</b>, za goste pa je največ, 22 točk vpisal <b>Eric Paschal</b>l. Dončić je ob visoki zmagi dobil nekaj več počitka, saj zadnje četrt ure ni več stopil na igrišče.</p>
      <figure>
        <iframe src="https://www.youtube.com/embed/zOzcDieR0jg" width="560" height="315" data-service="Youtube" scrolling="no"/>
      </figure>
      <h3>Dončić v kategoriji trojnih dvojčkov prvi v ligi</h3>
      <p>Dončić je na zadnjih štirinajstih tekmah kar sedemkrat dosegel statistični trojni dvojček, kar ga uvršča na mesto vodilnega v tej prvini. »Če bo nadaljeval s takšno igro, kot jo je prikazal nocoj, bo brez dvoma dosegel tudi 50 točk. Igra z neverjetno samozavestjo,« ga je pohvalil soigralec Hardaway Jr., ki je prepričan, da Dončić v svoji drugi sezoni v ligi NBA lahko doseže še več.</p>
      <figure>
        <iframe data-src="https://twitter.com/nbastats/status/1197351132408025088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>»Videl sem statistiko in ne vem, kaj bi rekel. Lepo je videti takšne številke, ampak jaz samo uživam v košarki,« je Dončić v svojem slogu pospremil novo izjemno predstavo.</p>
      <p>Najboljši novinec v ligi NBA v minuli sezoni je dal energijo tudi soigralcem. Mavericks so v sijajnem večeru v American Airlines Areni nanizali 22 trojk in s tem izenačili rekord lige NBA. Teksašani so bojevnike iz San Francisa premagali za 48 točk in jim prizadejali najhujši poraz v rednem delu lige. Warriors so slabše odigrali le tekmo končnice daljnega leta 1973. Dallas bo naslednjo tekmo znova odigrali doma, ko bodo v noči na soboto gostili Cleveland.</p>
      <figure>
        <iframe src="https://www.youtube.com/embed/FSK-Xt9dV1c" width="560" height="315" data-service="Youtube" scrolling="no"/>
      </figure>
      <blockquote><b>* Izidi:<br/></b>Philadelphia 76ers - New York Knicks 109:104<br/>Washington Wizards - San Antonio Spurs 138:132<br/>Atlanta Hawks - Milwaukee Bucks 127:135<br/>Brooklyn Nets - Charlotte Hornets 101:91<br/>Miami Heat - Cleveland Cavaliers 124:100<br/>(Goran Dragić: 13 točk, 6 podaj, 4 skoki v 26 minutah za Miami)<br/>Toronto Raptors - Orlando Magic 113:97<br/>Dallas Mavericks - Golden State Warriors 142:94<br/>(Luka Dončić: 35 točk, 11 podaj, 10 skokov v 26 minutah za Dallas)<br/>Chicago Bulls - Detroit Pistons 109:89<br/>Minnesota Timberwolves - Utah Jazz 95:103<br/>Denver Nuggets - Houston Rockets 105:95<br/>LA Clippers - Boston Celtics 107:104 (podaljšek)</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914689/sport/kosarka/doncicu-z-vsako-tekmo-zraste-cena"/>
      </related>
    </article>
  </body>
</html>