<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/3JKkbM/wideroee-mener-mdgs-politikk-truer-kortbanenettet"/>
    <meta property="og:site_name" content="Aftenbladet"/>
    <meta property="article:published_time" content="2019-11-21T07:00:58+00:00"/>
    <meta property="og:title" content="Widerøe mener MDGs politikk truer kortbanenettet"/>
    <meta property="og:description" content="Widerøe går hardt ut mot MDG. Flyselskapet mener økt skattlegging av flyreiser truer kortbanenettets eksistens og forsinker det grønne skiftet i luftfarten."/>
  </head>
  <body>
    <article>
      <h1>Widerøe mener MDGs politikk truer kortbanenettet</h1>
      <h2>Widerøe går hardt ut mot MDG. Flyselskapet mener økt skattlegging av flyreiser truer kortbanenettets eksistens og forsinker det grønne skiftet i luftfarten.</h2>
      <address><time datetime="2019-11-21T07:00:58+00:00">21 Nov 2019, 07:00</time> by <a rel="author">NTB</a></address>
      <p>– MDG fremstiller flyreiser som et luksusgode og at det i dag er for billig å fly. Dette er langt fra virkeligheten i store deler av Distrikts-Norge. Her er fly den eneste måten å komme seg til arbeid, til sykehuset og for å kunne benytte seg av helt nødvendige, offentlige tjenestetilbud, skriver flyselskapet i en pressemelding.</p>
      <p>Selskapet viser til at det i dag i gjennomsnitt koster 1.300 kroner for en flybillett på kortbanenettet. Widerøe mener prisen vil øke med ytterligere 30 prosent med MDGs alternative budsjett.</p>
      <p>Flyselskapet gir MDG honnør for å foreslå insentiver for å gjøre det lønnsomt å operere elfly, men mener likevel at helheten i partiets alternative budsjett virker i motsetning retning.</p>
      <p>– Forutsetning for en elektrifisering av det norske kortbanenettet er at det fremdeles finnes trafikkgrunnlag. Forslaget vil strupe alle kommersielle kortbaneruter i hele landet. Helt nødvendig kollektivtrafikk i Distrikts-Norge, som disse flyrutene er, vil forsvinne, mener selskapet.</p>
      <p>Nasjonal talsperson Arild Hermstad i MDG mener imidlertid at Widerøe bommer med kritikken.</p>
      <p>– Den største trusselen mot det grønne skiftet er at det koster for lite å forurense. Derfor trenger vi en felles klimadugnad hvor alle utslipp blir dyrere, sier han til <a href="https://www.nrk.no/nordland/wideroe-mener-mdg-er-en-trussel-mot-kortbanenettet-1.14789460">NRK.</a></p>
      <p>Fordi fly er en viktig del av kollektivtransporten i deler av landet, vil partiet skjerme kortbanenettet for de høyeste økningene, tilføyer han.</p>
      <aside>
        <a href="https://www.aftenbladet.no/article/sa-701nJB.html">MDG vil stoppe alle nye «monsterveier»</a>
      </aside>
    </article>
  </body>
</html>