<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742826"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T07:09:00+00:00"/>
    <meta property="og:title" content="ปิติ &quot;โป๊ปฟรังซิส&quot; เข้าเฝ้า &quot;สมเด็จพระสังฆราช&quot;"/>
    <meta property="og:description" content="สมเด็จพระสันตะปาปา เสด็จเข้าเฝ้า สมเด็จพระสังฆราช กระชับสัมพันธ์ด้วยเสวนาศาสนา  ซึ้งคำสอนพระพุทธศาสนาเกื้อกูลให้เคารพต่อชีวิต  ประชาชนตะโกน “ วีว่า อิวปาปา’ มีความหมายว่า ‘ทรงพระเจริญ’ กึกก้อง"/>
  </head>
  <body>
    <article>
      <h1>ปิติ "โป๊ปฟรังซิส" เข้าเฝ้า "สมเด็จพระสังฆราช"</h1>
      <address>
        <time datetime="2019-11-21T07:09:00+00:00">21 Nov 2019, 07:09</time>
      </address>
      <p>
        <b>สมเด็จพระสันตะปาปา เสด็จเข้าเฝ้า สมเด็จพระสังฆราช กระชับสัมพันธ์ด้วยเสวนาศาสนา  ซึ้งคำสอนพระพุทธศาสนาเกื้อกูลให้เคารพต่อชีวิต  ประชาชนตะโกน “ วีว่า อิวปาปา’ มีความหมายว่า ‘ทรงพระเจริญ’ กึกก้อง</b>
      </p>
      <p>เมื่อเวลา 09.58 น.ที่วัดราชบพิธสถิตมหาสีมาราม ผู้สื่อข่าวรายงานว่า สมเด็จพระสันตะปาปาฟรังซิส เสด็จเข้าเฝ้าสมเด็จพระอริยวงศาคตญาณ  สมเด็จพระสังฆราช สกลมหาสังฆปริณายก โดยมีสมเด็จพระวันรัต เจ้าอาวาสวัดบวรนิเวศ ประธานคณะสงฆ์ฝ่ายธรรมยุต และสมเด็จมหาธีราจารย์ เจ้าอาวาสวัดยานนาวา ประธานคณะสงฆ์ฝ่ายมหานิกาย พร้อมด้วยผู้บริหารสำนักงานคพระพุทธศาสนาแห่งชาติ (พศ.) เฝ้ารับเสด็จ โดยสมเด็จพระสังฆราช มีพระดำรัสต้อนรับสมเด็จพระสันตะปาปา ว่า ขอถวายพระพร สมเด็จพระสันตะปาปา ผู้ทรงสมณคุณ ในนามคณะสงฆ์ไทยขอถวายอนุโมทนาสาธุการ ในโอกาสที่พระองค์เสด็จเยือนราชอาณาจักรไทย และเสด็จมาทรงเยี่ยมอาตมภาพในวาระนี้ นับเป็นเหตุการณ์สำคัญทางประวัติศาสตร์อีกครั้งหนึ่ง ซึ่งพึงจดจารึกไว้เป็นศุภนิมิตแห่งน้ำใจไมตรีที่ศาสนจักรโรมันคาทอลิก กับพุทธจักรไทย มีสืบเนื่องกันมาอย่างแน่นแฟ้น ราบรื่น และงดงาม เป็นเวลาเนิ่นนานนับแต่ครั้งกรุงศรีอยุธยา และเมื่อ 35 ปีล่วงมาแล้ว ที่พระอุโบสถ วัดราชบพิธฯ สมเด็จพระอุปัชฌายะของอาตมภาพ คือสมเด็จพระสังฆราชเจ้า กรมหลวงชินวราลงกรณ์ ได้เสด็จลงทรงรับสมเด็จพระสันตะปาปาจอห์น พอลที่ 2 เป็นครั้งแรกในประวัติศาสตร์โลก ที่ประมุขแห่งศาสนจักรโรมันคาทอลิกเสด็จมาทรงเยี่ยมประมุขแห่งพุทธจักรไทยที่ราชอาณาจักรไทย ภาพเหตุการณ์ในวันนั้น ยังคงประทับอยู่ในความทรงจำของอาตมภาพ ผู้มีโอกาสได้เฝ้าอยู่ในการดังกล่าวด้วย และขอถวายพระพรให้ทรงทราบว่าใต้ฐานพระพุทธอังคีรส ยังเป็นที่บรรจุพระบรมอัฐิ พระบาทสมเด็จพระจุลจอมเกล้าเจ้าอยู่หัว ผู้เคยเสด็จพระราชดำเนินไปเฝ้าสมเด็จพระสันตะปาปา เลโอที่ 13 ทั้งเป็นที่บรรจุพระบรมราชสรีรางคาร พระบาทสมเด็จพระปกเกล้าเจ้าอยู่หัว และพระราชสรีรางคาร สมเด็จพระนางเจ้ารำไพพรรณี พระบรมราชินี ผู้เคยเสด็จพระราชดำเนินไปเฝ้าสมเด็จพระสันตะปาปา ปิโอที่ 11 อีกทั้งเป็นที่บรรจุพระบรมราชสรีรางคาร พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ผู้เคยเสด็จพระราชดำเนินไปเฝ้าสมเด็จพระสันตะปาปา จอห์น ที่ 23 และทรงเคยรับเสด็จสมเด็จพระสันตะปาปา จอห์น พอล ที่ 2ซึ่งเสด็จเยือนราชอาณาจักรไทยเมื่อพ.ศ.2527 ณ สถานที่แห่งนี้ จึงเป็นมงคลสถานสำหรับการพบกันของเราทั้งสอง ด้วยส่วนแห่งพระวรกายของทุกๆ พระองค์ ยังคงประดิษฐาน เป็นสักขีพยานแห่งมิตรภาพ ซึ่งได้ ทรงสร้างสรรค์ไว้นับแต่อดีตสมัย หากแต่ละพระองค์มีพระญาณวิถีใดที่จะทรงหยั่งทราบ คงจะทรงโสมนัสพระราชหฤทัยไม่น้อย ที่ได้ทอดพระเนตรเห็นความเจริญงอกงามแห่งทางพระราชไมตรี เป็นภาพอันน่าประทับใจอีกครั้งในวันนี้<br/><br/>ด้านสมเด็จพระสันตะปาปาฟรังซิส มีพระดำรัสต่อสมเด็จพระสังฆราช ว่า หม่อมฉันรู้สึกชาบซึ้งในพระดำรัสต้อนรับของฝ่าพระบาทและปีติอย่างยิ่งที่ได้เริ่มต้นภารกิจแรกของการเยือนราชอาณาจักรนี้ โดยการมาเฝ้าพระบาท ณ วัดราชบพิธ ซึ่งเป็นสัญลักษณ์แห่งคุณค่าอันประเสริฐ อีกทั้งได้เรียนรู้คำสอนในพระพุทธศาสนาที่แสดงถึงคุณลักษณะของปวงชนอันเป็นที่รักผู้เป็นศาสนิกชน ส่วนใหญ่ของประเทศไทย พระพุทธศาสนาเกื้อกูลให้เคารพต่อชีวิต ดูแลผู้อาวุโส ดำเนินชีวิตอย่างเรียบง่าย บนพื้นฐานความตั้งมั่นแห่งจิต การปล่อยวาง ความเพียร และความมีวินัยนี้เป็นลักษณะที่เพาะบ่มอัตลักษณ์พิเศษคนไทย ทำให้ผืนแผ่นดินนี้เป็นที่รู้จักในนามของประเทศแห่งรอยยิ้ม การพบกันระหว่างฝ่าพระบาทและหม่อมฉันในวันนี้ เป็น<br/>ส่วนหนึ่งของวิถีแห่งความชื่มชม และการยอมรับซึ่งกันและกันที่บรรดาผู้ที่ดำรงตำแหน่งก่อนหน้าเราได้เริ่มต้นไว้ หม่อมฉันปรารถนาที่จะให้การพบปะกันในวันนี้ เป็นการเจริญรอยตาม พร้อมทั้งกระชับสัมพันธไมตรีระหว่างศาสนิกชนของเรา สมเด็จพระสันตะปาปา ยอห์น ปอล ที่ 2 เสด็จมาเฝ้าสมเด็จพระสังฆราชเจ้า กรมหลวงชินวราลงกรณ สกลมหาสังฆปริณายกพระองค์ที่ 18 และในกาลต่อมา ฝ้าพระบาทยังทรงพระกรุณาโปรดประทานพระอนุญาตให้คณะพุทธบริษัทจากวัดพระเชตุพนวิมลมังคลาราม นำบทแปลพระคัมภีร์ทาง พระพุทธศาสนาที่เก่าแก่ซึ่งจารึกเป็นภาษาบาลี และถูกเก็บรักษาอยู่ในหอสมุดวาติกัน เดินทางไปมอบให้หม่อมฉันเป็นโอกาสให้หม่อมฉันได้ต้อนรับด้วยความชื่นชมยินดี นับเป็นก้าวสำคัญอันเป็นประจักษ์พยานว่า วัฒนธรรมแห่งการพบปะกันฉันมิตร เป็นสิ่งที่เป็นไปได้ ไม่เพียงแต่ต่อบรรดาศาสนิกชนของเรา แต่ยังพึงเป็นไปในหมู่ชาวโลก ซึ่งนับวันมีแนวโน้มจะยุยง โฆษณาชวนเชื่อทำให้เกิดความแตกแยก เมื่อเรามีโอกาสที่จะเข้าใจและให้เกียรตี ซึ่งกันและกัน แม้ว่ามีความแตกต่างกันบ้าง แต่ในที่สุดก็จะบังเกิดผลอันดีงามสู่ชาวโลก วาจาแห่งความหวังย่อมสามารถให้กำลังใจ และพลิกฟื้นบุคคลผู้ที่ตกเป็นเหยื่อของความแตกแยกได้ ในศุภวระเช่นนี้เตือนสติพวกเราให้เข้าใจความสำคัญของศาสนา ในฐานะที่เป็นประภาคารแห่งความหวัง และเป็นดวงประทีปที่ส่งเสริม สนับสนุนและเป็นหลักประกันแห่งภราดรภาพ</p>
      <figure>
        <img src="https://www.dailynews.co.th/admin/upload/20191121/news_tEXmfhoJtQ142226_533.jpg?v=20191121209?v=9543"/>
      </figure>
      <p>สมเด็จพระสันตะปาปา มีพระดำรัสอีกว่า หม่อมฉันขอขอบใจปวงชนชาวไทย ที่ให้โอกาสศาสนิกชนคาทอลิกผู้เข้ามาในประเทศไทยกว่าสี่ศตวรรษที่แล้ว ถึงแม้ว่าชาวคาทอลิกจะเป็นเพียงกลุ่มศาสนิกอันน้อยนิด แต่ก็ได้รับเสรีภาพในการนับถือศาสนาอย่างเต็มเปี่ยม และได้ดำเนินชีวิตอย่างสันติสุขกับพี่น้องพุทธศาสนิกชนทั้งชายหญิงมาเป็นเวลาหลายร้อยปีในการเดินทางมาและก้าวเดินต่อไปด้วยความไว้วางใจกันและภราดรภาพต่อกันเช่นนี้ หม่อมฉันปรารถนาที่จะเน้นย้ำความตั้งใจจริงส่วนตัวของหม่อมฉัน และของพระศาสนจักรคาทอลิกโดยส่วนรวม ในการที่จะเสริมสร้างให้เกิดการเสวนาที่เปิดเผยและเคารพซึ่งกันและกัน ในการรับใช้เพื่อสันติภาพ ตลอดจนความผาสุกของศาสนิกชนทุกหมู่เหล่โดยอาศัยการเสวนาในระดับวิชาการ ที่ช่วยให้เกิดความเช้าใจกันที่ลึกซึ้งมากขึ้น รวมทั้งการปฏิบัติสมาธิ การแสดงความเมตตา และการศึกษา<br/><br/>ต่อจากนั้นสมเด็จพระสังฆราชถวายของขวัญที่ระลึกแด่สมเด็จพระสันตะปาปา และสมเด็จพระสันตะปาปาถวายของขวัญที่ระลึกแด่สมเด็จพระสังฆราช โดยสำนักงานเลขานุการสมเด็จพระสังฆราชได้จัดทำพระรูปสมเด็จพระสังฆราชกรอบลายไทยถมเงิน เหรียญพระรูปสมเด็จพระสังฆราช ขนาด 7 เซนติเมตร และหนังสือธรรมะ วินัยมุข และพุทธประวัติ ที่มีการแปลเป็นภาษาอังกฤษ ส่วนของที่ระลึกของสมเด็จพระสันตะปาปาเป็นเหรียญที่ระลึกรูปโป๊ปฟรังซิส</p>
      <figure>
        <img src="https://www.dailynews.co.th/admin/upload/20191121/news_UeRbfWIThS142156_533.jpg?v=20191121209?v=8245"/>
      </figure>
      <p>ผู้สื่อข่าวรายงานว่า บริเวณสองข้างทางรอบกำแพงหน้าวัดราชบพิธ มีประชาชนทั้งชาวไทยและต่างชาติเฝ้ารอรับเสด็จสมเด็จพระสันตะปาปาเป็นจำนวนมาก ทันทีที่สมเด็จพระสันตะปาปาเสด็จถึงประชาชนที่นับถือศาสนาคริสต์ต่างตะโกนเป็นภาษาละตินว่า ‘วีว่า อิวปาปา’ ซึ่งแปลความหมายว่า ‘ทรงพระเจริญ’<br/><br/>ด้านนางลูกคิด ปรางศร พนักงานบริษัทแห่งหนึ่ง กล่าวว่า วันนี้ตนลางานมาครึ่งวันเดินทางมาตั้งแต่ 7 โมงเช้า เพื่อมาเฝ้ารับเสด็จสมเด็จพระสันตะปาปา แม้ว่าตนจะนับถือศาสนาพุทธ แต่ครั้งหนึ่งในชีวิตถือว่าได้เฝ้ารับเสด็จผู้นำโลกแห่งคาทอลิก นับเป็นความปลื้มปิติอย่างมาก ซึ่งเห็นพระองค์แล้วทรงมีพระจริยะวัตรเรียบง่าย<br/> </p>
    </article>
  </body>
</html>