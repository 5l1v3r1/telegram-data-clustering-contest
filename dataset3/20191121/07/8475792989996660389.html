<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/riksrevisionen-sagar-planerna-pa-hoghastighetstag"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T07:22:36+00:00"/>
    <meta property="og:title" content="Riksrevisionen sågar planerna på höghastighetståg"/>
    <meta property="og:description" content="Regeringen bör stoppa alla beslut i frågan om en eventuell höghastighetsjärnväg i Sverige innan planeringen har genomförts på rätt sätt. Det rekommenderar Riksrevisionen efter en ny granskning som visar att planeringen har lidit av brister redan från början. – Jag delar inte den bedömningen, säger infrastrukturminister Tomas Eneroth (S) och tillägger att Riksrevisionen missat en viktig poäng."/>
  </head>
  <body>
    <article>
      <h1>Riksrevisionen sågar planerna på höghastighetståg</h1>
      <address><time datetime="2019-11-21T07:22:36+00:00">21 Nov 2019, 07:22</time> by <a rel="author">TT</a></address>
      <p>
        <b>Regeringen bör stoppa alla beslut i frågan om en eventuell höghastighetsjärnväg i Sverige innan planeringen har genomförts på rätt sätt. Det rekommenderar Riksrevisionen efter en ny granskning som visar att planeringen har lidit av brister redan från början.<br/>– Jag delar inte den bedömningen, säger infrastrukturminister Tomas Eneroth (S) och tillägger att Riksrevisionen missat en viktig poäng.</b>
      </p>
      <p>Riksrevisionen har granskat den statliga planeringen av höghastighetsjärnvägen, som är tänkt att gå sträckorna Stockholm–Göteborg respektive Stockholm–Malmö. Inga politiska beslut för att genomföra satsningen är ännu fattade, men den skulle innebära det största finansiella åtagandet i modern tid för den svenska staten, enligt Riksrevisionen.</p>
      <p>Myndighetens slutsats är att staten har varit alltför fokuserad på höghastighetståg som en lösning på problemen, i stället för att utgå från problemen för att sedan söka den bästa lösningen.</p>
      <p>– Problemet uppfattar man som att klimatpåverkan från flyget är för stor och att det finns viss kapacitetsbrist i stambanan – därifrån bör man sedan ställa sig frågan: ”På vilka olika sätt skulle vi kunna lösa detta?”. Men det har man aldrig gjort, säger Ingemar Delveborn, projektledare för granskningen.</p>
      <h3>”Regeringen har gett för snäva uppdrag”</h3>
      <p>I stället har staten gett i uppdrag att utreda hur höghastighetstågen ska komma till. Det betyder enligt Riksrevisionen att man inte har arbetat förutsättningslöst för att lösa problemen.</p>
      <p>
        <i>TT: Varför har det blivit så?</i>
      </p>
      <p>– Det vi kan säga är att regeringen har gett för snäva uppdrag och olika utredningar för kort tid. Men varför är svårt att svara på.</p>
      <p>Riksrevisionen skriver även att det är svårt att bedöma om kostnadsberäkningen på omkring 250 miljarder kronor är korrekt.</p>
      <p>Riksrevisionen rekommenderar regeringen att ge Trafikverket i uppdrag att utreda alternativa lösningar, samt att jämföra effekten av dessa med effekten av en höghastighetsjärnväg. Det kan till exempel handla om ekonomiska styrmedel, som banavgifter på järnväg eller flygskatter.</p>
      <h3>Ministern: ”Missar poängen”</h3>
      <p>Infrastrukturminister Tomas Eneroth säger till TT att Riksrevisionen inte verkar ha förstått poängen med Sverigeförhandlingen där regioner, kommuner och bostadsbyggare är involverade i förslaget om nya stambanor för höghastighetståg.</p>
      <p>– Det krävs att man också ser nyttan av att vi får nya stambanor på plats även ur ett samhällsbyggnadsperspektiv och där tycker jag att Riksrevisionen missar poängen, säger Eneroth.</p>
      <p>Och att stoppa några beslut i höghastighetstågfrågan är inte aktuellt, enligt ministern.</p>
      <p>– Att inte bygga mer järnväg nu det skulle allvarligt försvåra möjligheterna att både nå klimatmål och få en bättre fungerande järnväg.</p>
      <related>
        <h4>Relaterat</h4>
        <a href="https://www.svt.se/nyheter/infrastrukturministerns-forsvarar-satsningen-pa-hoghastighetstag"/>
        <a href="https://www.svt.se/nyheter/lokalt/norrbotten/infrastrukturministern-nya-hoghastighetsbanorna-forsenar-inte-bygget-av-norrbotniabanan"/>
      </related>
    </article>
  </body>
</html>