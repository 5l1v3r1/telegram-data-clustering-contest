<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/us-mike-pence-and-department-of-state-sent-a-message-to-iranian-people-after-protests"/>
    <meta property="og:site_name" content="euronews"/>
    <meta property="article:published_time" content="2019-11-21T07:12:36+00:00"/>
    <meta property="og:title" content="معاون رئیس جمهوری آمریکا به مردم ایران: در کنار شما هستیم"/>
    <meta property="og:description" content="وزارت امور خارجه ایران روز چهارشنبه اعلام کرد که سفیر سوئیس را به عنوان کشور حافظ منافع آمریکا احضار و مراتب اعتراض نسبت به دخالت ایالات متحده در امور داخلی ایران را به وی ابلاغ کرده است."/>
  </head>
  <body>
    <article>
      <h1>معاون رئیس جمهوری آمریکا به مردم ایران: در کنار شما هستیم</h1>
      <address><time datetime="2019-11-21T07:12:36+00:00">21 Nov 2019, 07:12</time> by <a rel="author">یورونیوز فارسی </a></address>
      <p>مایک پنس، معاون رئیس جمهوری آمریکا آخرین مقام مسئول در ایالات متحده است که به اعتراض‌های مردمی در ایران پس از اجرای طرح سهمیه بندی و افزایش بهای بنزین واکنش نشان می‌دهد.</p>
      <p>آقای پنس با انتشار توئیتی ضمن اشاره به حضور معترضان در خیابان‌های شهرهای مختلف ایران استفاده از قوه قهریه از سوی حکومت برای سرکوب تظاهرکنندگان را محکوم و تصریح کرده است که «آیت‌الله‌ها در تهران با اعمال خشونت و زندانی کردن افراد همچنان مردم را سرکوب می‌کنند.»</p>
      <p>معاون دونالد ترامپ، رئیس جمهوری آمریکا در پایان خطاب به مردم ایران تاکید می کند که «پیام ایالات متحده روشن و واضع است: مردم آمریکا در کنار شما ایستاده است.»</p>
      <figure>
        <iframe data-src="https://twitter.com/euronewses/status/1197352749941305345" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>از سوی دیگر وزارت خارجه آمریکا با انتشار پیام‌هایی در صفحه فارسی و انگلیسی زبان خود در شبکه اجتماعی توییتر با اشاره به «اختناق حاکم بر ایران» در پی ناآرامی‌های اخیر، تهران را به استفاده از خشونت و سرکوب معترضان محکوم و تاکید کرده است که «برغم خشونت‌ها و قطع دسترسی به اینترنت مردم شجاع ایران همچنان در برابر سرکوب ایستادگی می کنند.»</p>
      <p>در این پیام آمده است که «حقیقت برملا خواهد شد و جهان آنرا خواهد شنید.»</p>
      <p>در پیام دیگری که در صفحه فارسی زبان وزارت امور خارجه آمریکا در توییتر منتشر شده از دولت ایران خواسته شده است تا «به حقوق اولیه انسانی مردم احترام بگذارد و همانند دولتی عادی رفتار کند.»</p>
      <p>وزارت امور خارجه ایران روز چهارشنبه اعلام کرد که <a href="https://farsi.euronews.com/2019/11/20/live-protests-in-iran-over-fuel-price-day-6-violence-against-protesters">سفیر سوئیس، کشور حافظ منافع آمریکا را احضار</a> و مراتب اعتراض نسبت به دخالت ایالات متحده در امور داخلی این کشور را به وی ابلاغ کرده است.</p>
      <figure>
        <iframe data-src="https://twitter.com/euronewses/status/1197268105275293697" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>