<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/festivalul-filmului-palestinian-si-zilele-filmului-german-incep-joi-la-bucuresti-1922404821002019110719176207"/>
    <meta property="og:site_name" content="News.ro"/>
    <meta property="article:published_time" content="2019-11-21T07:48:00+00:00"/>
    <meta property="og:title" content="Festivalul Filmului Palestinian şi Zilele Filmului German încep joi la Bucureşti"/>
    <meta property="og:description" content="Cea de-a doua ediţie a Festivalului Filmului Palestinian şi cea de-a 14-a a Zilelor Filmului German încep joi, la Bucureşti, şi propun spre vizionare producţii premiate recent şi întâlniri cu cineaşti."/>
  </head>
  <body>
    <article>
      <h1>Festivalul Filmului Palestinian şi Zilele Filmului German încep joi la Bucureşti</h1>
      <address><time datetime="2019-11-21T07:48:00+00:00">21 Nov 2019, 07:48</time> by <a rel="author">News.ro</a></address>
      <p>
        <b>Cea de-a doua ediţie a Festivalului Filmului Palestinian şi cea de-a 14-a a Zilelor Filmului German încep joi, la Bucureşti, şi propun spre vizionare producţii premiate recent şi întâlniri cu cineaşti.</b>
      </p>
      <p>Cea de-a doua ediţie a Festivalului Filmului Palestinian va avea loc în perioada 21 - 24 noiembrie, la Cinema Muzeul Ţăranului din Bucureşti, iar drama „Şurubelniţa/ Mafak”, care a avut anul trecut premiera mondială la Veneţia, va fi proiectată în deschidere.</p>
      <p>La gala de deschidere va fi prezentă şi actriţa Mariam Basha, care va sta de vorbă cu publicul după proiecţia filmului.</p>
      <p>Selecţia din acest cuprinde, în total, 11 filme de ficţiune, de non-ficţiune şi de animaţie - şapte lungmetraje şi patru scurtmetraje.</p>
      <p>FFP 2019 va include cel mai nou film al regizorului Elia Suleiman, „It Must Be Heaven”, premiat anul acesta la Cannes şi propus pentru nominalizare la Oscar, un focus de trei documentare despre Gaza şi o animaţie.</p>
      <p>Seria de proiecţii Zilele Filmului German va avea loc la Cinema „Elvire Popesco” din Bucureşti în perioada 21 - 27 noiembrie, iar propunerea pentru nominalizare la Oscar „Systemsprenger” va deschide festivalul.</p>
      <p>În programul celei de-a 14-a ediţii a evenimentului sunt cuprinse 12 filme, regizate în egală măsură de bărbaţi şi femei.</p>
      <p>Filmul de deschidere #ZFG14 este „Copilul-problemă/ Systemsprenger”, propunerea Germaniei pentru o nominalizare la premiile Oscar 2020. Lungmetrajul regizat de Nora Fingscheidt a avut premiera internaţională în competiţia de anul acesta a Festivalului de Film de la Berlin, unde a fost distins cu Ursul de Argint – Premiul „Alfred Bauer”.</p>
      <p>Vor mai fi proiectate, între altele, „Family Romance, LLC” al lui Werner Herzog, „Doamna Stern/ Fray Stern” al lui Anatol Schuster, „Scaunele muzicale/ Reise Nach Jerusalem”, de Lucia Chiarla, şi „Născută în Evin”, de Maryam Zaree.</p>
      <p>Biletele pentru proiecţiile din cadrul celor două festivaluri pot fi cumpărate de pe Eventbook.ro.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>