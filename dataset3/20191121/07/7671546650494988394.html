<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914607"/>
    <meta property="og:site_name" content="Dnevnik"/>
    <meta property="article:published_time" content="2019-11-21T07:00:00+00:00"/>
    <meta property="og:title" content="Do proračuna treznih glav"/>
    <meta property="og:description" content="Včeraj točno opoldne je premier Marjan Šarec na kosilu gostil predsednike koalicijskih strank. Glavna tema malice je bila sprejemanje državnega proračuna za prihodnji dve leti."/>
  </head>
  <body>
    <article>
      <h1>Do proračuna treznih glav</h1>
      <address><time datetime="2019-11-21T07:00:00+00:00">21 Nov 2019, 07:00</time> by <a rel="author">n. n.</a></address>
      <p>
        <b>Včeraj točno opoldne je premier Marjan Šarec na kosilu gostil predsednike koalicijskih strank. Glavna tema malice je bila sprejemanje državnega proračuna za prihodnji dve leti.</b>
      </p>
      <p>
        <i>Drugače povedano, Marjan Šarec je Alenki Bratušek, Miru Cerarju, Karlu Erjavcu in Dejanu Židanu plačal kosilo, da bi njihovi poslanci podprli proračun, kot si ga je zamislila vlada, in opustili predloge, ki pomenijo dodatne stroške. V javnosti se je pojavilo kar nekaj vprašanj v zvezi z omenjenim kosilom, v naše uredništvo je celo priromalo pismo, v katerem se bralec Andrej P. iz okolice Mengša sprašuje, kdo je plačal omenjeni račun za kosilo in ali je šel denar iz proračuna (kar bi proračun dodatno oslabilo). Ali je plačal Marjan Šarec sam in s tem podkupil svoje politične kolege?</i>
      </p>
      <p>
        <i>Naj bralcu na hitro odgovorimo, kaj so odkrili naši iznajdljivi preiskovalni novinarji. Premier naj bi kosilo in vino plačal sam (14 evrov na osebo). Hitro kosilo so sestavljali mariniran postrvji file v soku agrumov na korenčkovem pireju v kategoriji hladnih predjedi, pri toplih se mu je pridružila ocvrta kroglica bisernega ješprenjčka s parmezanovim čipsom. Za glavno jed so imeli predsedniki svinjsko ribico v ohrovtu na praženih jurčkih s sotirano zelenjavo na kremi zelene, za sladico je bila v teranu poširana hruška na malinovem gelu. Skupaj s kavo in modrim pinotom Dušana Kristančiča je Marjana Šarca to stalo 70 evrov.</i>
      </p>
      <p>
        <i>A najpomembnejša novica s kosila vendarle je, da so se pod vplivom modrega pinota, ki je bil vštet v ceno, odločili, da se bodo danes o proračunu odločali s trezno glavo.</i>
      </p>
      <p>
        <b>N.N.</b>
      </p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914673/slovenija/manjsinska-vlada-uspesno-do-proracuna-za-leto-2020"/>
        <a href="https://www.dnevnik.si/1042914576/slovenija/kaj-so-jedli-pri-sarcu-in-za-koliko"/>
        <a href="https://www.dnevnik.si/1042914422/slovenija/bertoncelj-slovenski-proracun-eden-najboljsih"/>
      </related>
    </article>
  </body>
</html>