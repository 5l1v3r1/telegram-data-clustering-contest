<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/prehled-tisku-zimni-stadiony-medici-odborari-zdenek-hrib-poradci_1911210704_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T07:04:00+00:00"/>
    <meta property="og:title" content="Přehled tisku: více zimních stadionů, méně zruční medici a úspěšnější taktika odborářů"/>
    <meta property="og:description" content="Týdeník Ekonom si v posledních letech všímá úspěšnějších odborářů. Kvůli změně způsobu života jsou medici méně zruční než v minulosti, všímá si Mf Dnes. Více si přečtěte v přehledu tisku Radiožurnálu."/>
  </head>
  <body>
    <article>
      <h1>Přehled tisku: více zimních stadionů, méně zruční medici a úspěšnější taktika odborářů</h1>
      <address><time datetime="2019-11-21T07:04:00+00:00">21 Nov 2019, 07:04</time> by <a rel="author">Václav Vohlídal</a></address>
      <p>
        <b>Týdeník Ekonom si v posledních letech všímá úspěšnějších odborářů. Kvůli změně způsobu života jsou medici méně zruční než v minulosti, píše Mf Dnes. Podle deníku E15 zase v Česku přibudou nové zimní stadiony. Postavit nebo alespoň modernizovat halu podle něj plánuje celkem 26 měst. Více si přečtěte v přehledu tisku, který připravil Radiožurnál.</b>
      </p>
      <h3>Ekonom</h3>
      <p><b>Odboráři jsou v posledních letech úspěšnější ve vyjednávání lepších podmínek pro zaměstnance</b>, píše <a href="https://predplatne.ihned.cz/ekonom">týdeník Ekonom</a>. Podle něj můžou za větší efektivitu odborů lepší vztahy s vládou, dobrá ekonomická situace a také změna vyjednávacího stylu. Odbory mnohem méně využívají nátlakové akce jako demonstrace nebo stávky. Sami odboroví předáci připouštějí, že si spočítali, že se jim stávkovat nevyplatí. Místo toho se snaží spíš dohodnout.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/prehled-tisku-autobusy-praha-leky-panadol-falesni-exekutori_1911200732_zit"/>
      </related>
      <h3>Mf Dnes</h3>
      <p><b>Kvůli změně způsobu života jsou medici méně zruční než v minulosti</b>, dočtete se v <a href="https://www.mfdnes.cz/">Mf Dnes</a>. Zatímco dřív chlapci stavěli modely a dívky vyšívaly, dnes jsou u dětí populární hlavně chytré mobily, a to podle deníku vede u mediků ke zhoršení jemné motoriky. Budoucím lékařům tak dělají čím dál větší potíže i rutinní zákroky – jako třeba šití. Část lékařů ale zároveň upozorňuje, že některé činnosti jdou mladším generacím díky mobilům a tabletům naopak lépe.</p>
      <h3>E15</h3>
      <p><b>V Česku přibudou nové zimní stadiony</b>, dozvíte se z <a href="https://www.e15.cz/">deníku E15</a>. <b>Podle něj plánuje postavit nebo alespoň zmodernizovat halu celkem 26 českých měst</b>. V současnosti funguje v Česku 170 krytých hal, to ale podle hokejového svazu nestačí. Větší počet stadionů má především přilákat víc dětí k zimním sportům jako je třeba krasobruslení. V počtu zastřešených ploch je na tom přitom Česko velmi dobře, víc hal na milion obyvatel mají jen v Kanadě a ve Švédsku.</p>
      <h3>Lidové noviny</h3>
      <p><b>Velkou změnu ve vlakové dopravě plánují čeští dopravci. Cestující si už brzy budou moct koupit jízdenky přímo ve vlaku přes platební kartu</b>, všímají si <a href="https://www.lidovenoviny.cz/">Lidové noviny</a>. Například České dráhy nabídnou novou službu už od 15. prosince, kdy by bezhotovostní platba měla být k dispozici ve všech vlacích, kde je průvodčí. Státní dopravce tak následuje například Českou poštu, která bezhotovostní platby na všech pobočkách zavedla už od letošního července.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/prehled-tisku-utery-povinne-ruceni-airbnb-ukrajinci-v-cesku_1911190722_ako"/>
      </related>
      <h3>Hospodářské noviny</h3>
      <p><b>Od příštího roku bude pro pacienty zřejmě jednodušší srovnat kvalitu léčby jednotlivých nemocnic</b>, píší <a href="https://ihned.cz/">Hospodářské noviny</a>. V současnosti se pacienti nemůžou podívat ani na to, jak zkušený je jejich lékař, nebo kolik zákroků nemocnice ročně provede. K některým datům údajně nemá přístup ani ministerstvo zdravotnictví.</p>
      <h3>Právo</h3>
      <p><b>Pražský magistrát platí rekordní částky za poradce primátora Zdeňka Hřiba z Pirátů</b>. Měsíčně na ně město podle <a href="https://www.pravo.cz/">deníku Právo</a> vydá průměrně půl milionu korun. Magistrát se brání tím, že jde o oficiální tabulkové platy pro standardní zaměstnance magistrátu. Právo ale upozorňuje na to, že Hřibovi poradci stojí Prahu dvojnásobně až trojnásobně víc, než tomu bylo za jeho předchůdců. Každý z jeho poradců Prahu měsíčně vyjde v průměru na 70 tisíc korun. Podle magistrátu je to jednoduše tím, že Hřib má poradců víc.</p>
      <related>
        <h4>Související články</h4>
        <a href="https://www.irozhlas.cz/zpravy-domov/prehled-tisku_1911180651_zit"/>
        <a href="https://www.irozhlas.cz/zpravy-domov/prehled-tisku-tezky-beton-zelezarny-onkologicka-centra-operace-mandli_1911160625_vtk"/>
        <a href="https://www.irozhlas.cz/zpravy-domov/prehled-tisku-pyrotechnicky-pruzkum-v-brdech-socialni-davky-parkinson-ceska_1911150642_jgr"/>
      </related>
    </article>
  </body>
</html>