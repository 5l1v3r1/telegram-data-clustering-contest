<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/ucraina-a-extins-investigatia-impotriva-fondatorului-burisma-companie-care-se-afla-la-baza-investigatiei-pentru-demiterea-presedintelui-american-trump-1922404321002019110719176142"/>
    <meta property="og:site_name" content="News.ro"/>
    <meta property="article:published_time" content="2019-11-21T07:43:00+00:00"/>
    <meta property="og:title" content="Ucraina a extins investigaţia împotriva fondatorului Burisma, companie care se află la baza investigaţiei pentru demiterea preşedintelui american Trump"/>
    <meta property="og:description" content="Ucraina a extins investigaţia împotriva fondatorului Burisma, compania energetică aflată la baza investigaţiei pentru demiterea preşedintelui american Donald Trump, pentru a include suspiciunea de delapidare a fondurilor statului, a declarat miercuri procurorul general Ruslan Riaboşapka, transmite Reuters."/>
  </head>
  <body>
    <article>
      <h1>Ucraina a extins investigaţia împotriva fondatorului Burisma, companie care se află la baza investigaţiei pentru demiterea preşedintelui american Trump</h1>
      <address><time datetime="2019-11-21T07:43:00+00:00">21 Nov 2019, 07:43</time> by <a rel="author">Anca Dumitrescu</a></address>
      <p>
        <b>Ucraina a extins investigaţia împotriva fondatorului Burisma, compania energetică aflată la baza investigaţiei pentru demiterea preşedintelui american Donald Trump, pentru a include suspiciunea de delapidare a fondurilor statului, a declarat miercuri procurorul general Ruslan Riaboşapka, transmite Reuters.</b>
      </p>
      <p>Investigaţia din Congresul SUA pentru demiterea preşedintelui Trump se concentrează pe aflarea dacă acesta a presat în mod incorect conducerea Ucrainei pentru a-l investiga pe Joe Biden, principalul său rival în cursa prezidenţială din 2020.</p>
      <p>Trump doreşte ca Ucraina să deschidă o investigaţie împotriva lui Joe Biden şi a fiului său Hunter, care a fost membru în consiliul de administraţie al Burisma în perioada 2014-2019.</p>
      <p>Procurorul care a investigat Burisma este Kostiantin Kulik, care s-a întâlnit cu Rudy Giuliani, avocatul personal al lui Trump, pentru a discuta despre acuzaţiile împotriva celor doi Biden.</p>
      <p>După ce a preluat funcţia de procuror general, Riaboşapka a lansat un audit larg al cazurilor penale, pentru a vedea dacă au fost instrumentate corect. Treisprezece dintre acestea se referă la fondatorul Burisma, Mikola Zlocevski, a declarat Riaboşapka.</p>
      <p>Burisma nu a răspuns solicitărilor de comentarii.</p>
      <p>Predecesorii lui Riaboşapka au gestionat o serie de investigaţii împotriva lui Zlocevski, un fost ministru pentru ecologie şi resurse naturale multimilionar. Acuzaţiile se referă la delicte fiscale, spălare de bani şi de acordarea de licenţe companiei Burisma în perioada în care Zlocevski era ministru.</p>
      <p>Riaboşapka a spus că Zlocevski este suspectat acum de ”furt de fonduri guvernamentale pe scară deosebit de mare”, dar nu a oferit dovezi sau detalii.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>