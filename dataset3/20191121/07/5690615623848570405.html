<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836962-ukrayina-vidznachaye-den-gidnosti-ta-svobodi-2"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T07:05:00+00:00"/>
    <meta property="og:title" content="Україна відзначає День Гідності та Свободи"/>
    <meta property="og:description" content="КИЇВ. 21 листопада. УНН. Сьогодні, 21 листопада, в Україні відзначають День Гідності та Свободи - у день початку подій, які стали для України історичними: …"/>
  </head>
  <body>
    <article>
      <h1>Україна відзначає День Гідності та Свободи</h1>
      <address><time datetime="2019-11-21T07:05:00+00:00">21 Nov 2019, 07:05</time> by <a rel="author">Денис Масліков</a></address>
      <p><b>КИЇВ. 21 листопада. УНН.</b> Сьогодні, 21 листопада, в Україні відзначають День Гідності та Свободи - у день початку подій, які стали для України історичними: Помаранчевої революції 2004 року та Революції Гідності 2013 року, передає <b>УНН</b>.</p>
      <p>У цей день відзначають шосту річницю початку масових акцій громадського протесту, що відбулися під час Революції Гідності у листопаді 2013 - лютому 2014 року, вшановуватимуть громадянський подвиг учасників Помаранчевої революції та Революції Гідності.</p>
      <p>Революція Гідності - політичні та суспільні зміни в Україні з 21 листопада 2013 року до лютого 2014 року, викликані відходом політичного керівництва країни від законодавчо закріпленого курсу на Європейську інтеграцію та подальшою протидією цьому курсу.</p>
      <p>У Києві заплановано <a href="https://www.unn.com.ua/uk/news/1836797-u-kiyevi-prokhodit-nizka-zakhodiv-do-shostoyi-richnitsi-z-pochatku-yevromaydanu">низку заходів до шостої річниці</a> з початку Євромайдану.</p>
      <p>Органи Міністерства внутрішніх справ у кожному місті <a href="https://www.unn.com.ua/uk/news/1836672-mvs-zabezpechuvatime-poryadok-pid-chas-masovikh-aktsiy-u-den-gidnosti-ta-svobodi">забезпечуватимуть порядок під час масових акцій</a> у День Гідності та Свободи.</p>
      <p>Нагадаємо, у Державному бюро розслідувань створено <a href="https://www.unn.com.ua/uk/news/1836450-truba-u-dbr-stvoreno-pidrozdil-z-rozsliduvannya-sprav-maydanu">підрозділ з розслідування злочинів у "справах Майдану"</a>. За словами директора ДБР Романа Труби, як тільки ГПУ завершить усі процесуальні дії та передасть матеріали кримінальних проваджень, слідчі приступлять до роботи.</p>
      <p>З 20 листопада слідство у справах Майдану <a href="https://www.unn.com.ua/uk/news/1836185-slidstvo-u-spravakh-maydanu-z-20-listopada-bude-zupineno-advokat?fbclid=IwAR0eHtwwLXWwlzjZQoXA6j1EzGENZpH8H-HEO4OktsyGacjUCe-16a49h_E">зупинено щонайменше до 3 грудня</a>, через те, що у Верховній Раді не встигли проголосувати за зміни до закону про ДБР.</p>
      <p>Як раніше повідомляв <b>УНН</b>, з 20 листопада <a href="https://www.unn.com.ua/uk/news/1699642-u-gpu-rozyasnili-situatsiyu-z-vtratoyu-prava-na-rozsliduvannya-pidslidnikh-dbr-zlochiniv?fbclid=IwAR1z0-fMtmmZJupD3fixu9LKfWs5trXgIIteL95pmK7a-H_Ta6CVaF7cCCs">прокуратура втрачає повноваження</a> розслідувати кримінальні провадження. Всі справи щодо злочинів проти активістів Революції Гідності мають бути передані до ДБР.</p>
      <p>15 листопада <a href="https://www.unn.com.ua/uk/news/1830451-rada-ukhvalila-za-osnovu-zakonoproekt-schodo-udoskonalennya-diyalnosti-dbr?fbclid=IwAR3uH8-OxNVpdiZZm8A2yx0AQzpQa8UMVLsETVdYD70q8TqAzC2FoFu3NOw">Рада почала розглядати законопроєкт</a> № 2116 про внесення змін до закону України “Про Державне бюро розслідувань” щодо вдосконалення діяльності ДБР, але не встигла розглянути всі правки. Наступне пленарне засідання парламенту заплановано на 3 грудня.</p>
    </article>
  </body>
</html>