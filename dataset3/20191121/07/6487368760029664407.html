<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/vilagsztar/andras-herceg-visszavonul/"/>
    <meta property="og:site_name" content="FEMINA"/>
    <meta property="article:published_time" content="2019-11-21T07:33:00+00:00"/>
    <meta property="og:title" content="A királynőnél betelt a pohár - A hercegnek vissza kell vonulnia szexbotránya miatt"/>
    <meta property="og:description" content="Andás herceg szerda este jelentette be, hogy visszavonul a közéleti tevékenységtől."/>
  </head>
  <body>
    <article>
      <h1>A királynőnél betelt a pohár - A hercegnek vissza kell vonulnia szexbotránya miatt</h1>
      <h2>Andás herceg szerda este jelentette be, hogy visszavonul a közéleti tevékenységtől.</h2>
      <address><time datetime="2019-11-21T07:33:00+00:00">21 Nov 2019, 07:33</time> by <a rel="author">Laci Patricia</a></address>
      <p><b>András herceg</b> végleg kicsapta a biztosítékot mindenkinél, amikor szombaton este a BBC levetítette exkluzív interjúját, amelyben tagadta, hogy bármi köze lett volna amerikai milliárdos barátja, Jeffrey Epstein szexhálózatához. A hírhedt üzletember még 2009-ben 13 hónapot ült bűnei miatt. Idén júliusban ismét lecsukták kiskorúak szexuális zaklatása és emberkereskedelem miatt, rá egy hónap múlva öngyilkos lett a börtönben. A herceg állítása szerint nem tudott egykori barátja illegális dolgairól, amikor pedig 2010-ben, a szabadulása után találkoztak egyszer, az csak azért történt, hogy megmondja neki, nem akar többet együtt mutatkozni vele. </p>
      <p>Azt is tagadta, hogy valaha szexuális kapcsolata lett volna Virginia Robertsszel, aki Epstein egyik szexrabszolgája volt. Korábban a nő azzal vádolta meg Erzsébet királynő fiát, hogy többször is lefeküdtek egymással, az első együttlétre akkor került sor, amikor még kiskorú volt, mindössze 17 esztendős. </p>
      <h3>Erzsébet királynő parancsolt rá Andrásra, hogy vonuljon vissza</h3>
      <p>A yorki herceg a szombati interjújában kijelentette, családja mindenben támogatja, ám ez a kínos ügye nagyon mérgező hatással van rájuk, és belülről emészti őket. Hétfőn tovább gyűrűződött a botrány, amikor több kompromittáló felvétel is megjelent András hercegről, aki <a href="http://femina.hu/vilagsztar/andras-herceg-szexbotrany/">éppen a francia Riviérán bulizott, és került igen közeli kapcsolatba csinos és nála jóval fiatalabb nőkkel</a>. Pedig ő nyíltan állította, hogy nem iszik alkoholt, és nem él kicsapongó életet. A héten több globális óriásvállalat, mint a BT távközlési konglomerátum, a Standard Chartered Bank és a KPMG üzleti tanácsadó cégcsoport bejelentette, hogy kivonul a yorki herceg nevéhez kötődő vállalkozástámogatási programokból, közölte az MTI.</p>
      <figure>
        <img src="https://kep.cdn.indexvas.hu/1/0/3044/30448/304486/30448619_6273019564bfb51f0e783fe6640982a1_wm.jpg"/>
        <figcaption>
          <cite>Fotó: Karwai Tang / Getty Images Hungary</cite>
        </figcaption>
      </figure>
      <p>Várható volt, hogy történni fog valami nagy bejelentés András herceggel kapcsolatban, ez meg is történt szerda este. A palota egy közleményt adott ki, amiben a királynő fia bejelentette, hogy visszavonul a közéleti tevékenységétől, és kész segítséget nyújtani bármely illetékes bűnüldöző hatóságnak az ügy kivizsgálásához.</p>
      <p>Bár a hivatalos közleményében az állt, hogy maga András herceg kért engedélyt édesanyjától, hogy beláthatatlan időre lemondjon közéleti kötelességeiről, a The Sun információi szerint pont, hogy a királynő kérette magához kisebbik fiát azért, hogy rákényszerítse, vonuljon vissza.</p>
      <figure>
        <embed-post data-src="https://www.instagram.com/p/B5GMCHyHqAb" data-service="Instagram"/>
      </figure>
      <p>- A királynő behívta a herceget a Buckingham-palotába, hogy közölje vele a döntését. Ez egy igen pusztító pillanat volt mindkettőjük számára. András hírneve teljesen szertefoszlott. Nem tartom valószínűnek, hogy egyszer újra végezheti a királyi feladatait. Szégyent hozott a családra - magyarázta a bulvárlapnak a herceg egyik barátja.</p>
      <p>Hozzátette, Erzsébet hatalmasat csalódott fiában, azok, akik azt gondolták, hogy elhitte gyermeke minden szavát az ominózus interjúban, nagy tévedésben élnek.</p>
      <p>- Látta András bukását, és nagyon boldogtalan volt. Az egész életét annak szentelte, hogy megvédje a monarchiát, erre mindössze egy hét kellett ahhoz, hogy fia tettei veszélyt jelentsenek a családjukra - tette hozzá.</p>
      <figure>
        <img src="https://kep.cdn.indexvas.hu/1/0/3044/30448/304487/30448755_969813d555c54990840ef872d66fb39d_wm.jpg"/>
        <figcaption>
          <cite>Fotó: Chris Jackson / Getty Images Hungary</cite>
        </figcaption>
      </figure>
      <p>Penny Junor számtalan hivatalos életrajzi könyvet írt már a királyi családról, a lap az ő véleményét is kikérte az üggyel kapcsolatban.</p>
      <p>- Abszolút példátlan, hogy a királyi család egyik meglehetősen magas rangú tagját visszavonulásra kényszerítsék a közélettől. Azt gondolom, a királynő most nagyon megrémült a helyzettől - magyarázta.</p>
      <p>A visszavonulás azzal jár, hogy András semmilyen jótékonysági tevékenységben nem vehet részt, a nyilvános eseményeken sem képviselheti a családját, emellett elveszíti a 249 ezer font, azaz közel 97 millió forint összegű éves jövedelmét az állami támogatásból. A bennfentes úgy tudja, a királynő továbbra is a család tagjaként tekint gyermekére, a Trooping The Colouron, amit Erzsébet születésnapja alkalmából rendeznek meg minden évben, ugyanúgy részt vehet, és természetesen ő is integethet az alattvalóknak a Buckingham-palota erkélyéről. </p>
      <h3>Kompromittáló felvételeken András herceg</h3>
      <p>András herceg szombat esti, kínos interjúja után kompromittáló felvételek jelentek meg róla a külföldi bulvársajtóban. Ezeken a képeken csinos és nála jóval fiatalabb nők vették körbe.</p>
      <figure>
        <img src="https://kep.index.hu/1/0/3040/30403/304030/30403071_2334259_508c0dc2f7ffd99fd252940eb9c84175_wm.jpg"/>
        <figcaption>
          <a href="https://femina.hu/vilagsztar/andras-herceg-szexbotrany/">
            <b>Kompromittáló felvételek jelentek meg a szexbotrányba keveredett András hercegről - Áll a bál a palotában</b>
          </a>
        </figcaption>
      </figure>
    </article>
  </body>
</html>