<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kosmos-nea/1560868/to-telos-tou-theoritikou-tis-tromokratias/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T07:00:00+00:00"/>
    <meta property="og:title" content="Το τέλος του «θεωρητικού της τρομοκρατίας»"/>
    <meta property="og:description" content="Ο Σεργκέι Νετσάγιεφ ήταν Ρώσος αναρχικός, συνδεμένος με το κίνημα των νιχιλιστών (μηδενιστών)"/>
  </head>
  <body>
    <article>
      <h1>Το τέλος του «θεωρητικού της τρομοκρατίας»</h1>
      <address><time datetime="2019-11-21T07:00:00+00:00">21 Nov 2019, 07:00</time> by <a rel="author">Αγγελίνος Νικόλας</a></address>
      <p>
        <b>Ο Σεργκέι Νετσάγιεφ ήταν Ρώσος αναρχικός, συνδεμένος με το κίνημα των νιχιλιστών (μηδενιστών)</b>
      </p>
      <p>Ήταν 21 Νοεμβρίου του 1882, όταν αφήνει την τελευταία του πνοή ο Σεργκέι Νετσάγιεφ. Ο Νετσάγιεφ ήταν Ρώσος αναρχικός, συνδεμένος με το κίνημα των νιχιλιστών (μηδενιστών). Ήταν μάλιστα από τους πρώτους θεωρητικούς της τρομοκρατίας, ενώ ο Έλληνας διανοητής Κώστας Παπαϊωάννου τον αποκάλεσε «ένοπλο προφήτη».</p>
      <p>Ο Νετσάγιεφ γεννήθηκε τον Οκτώβριο του 1947 στο Ιβάνοβο της Ρωσίας. Οι γονείς του ήταν πολύ φτωχοί, σε αντίθεση με τους αριστοκρατικής καταγωγής Ρώσους αναρχικούς Μπακούνιν και Κροπότκιν. Το 1866 κατάφερε να περάσει - αν και αυτοδίδακτος - στις διδασκαλικές εξετάσεις και διορίζεται δάσκαλος σε σχολείο της Αγίας Πετρούπολης. Παράλληλα παρακολουθεί μαθήματα στο Πανεπιστήμιο της ρωσικής μεγαλούπολης. Ερχόμενος σε επαφή με τους φοιτητικούς κύκλους της εποχής, γνωρίζει τους “Δεκεμβριστές”, τον “Κύκλο Πετρασέφσκι” και τον Μιχαήλ Μπακούνιν, την εμπιστοσύνη του οποίου καταφέρνει να κερδίσει.</p>
      <p>Οι δυο τους γράφουν μαζί την “Κατήχηση ενός επαναστάτη”. Για τον Νετσάγιεφ κάθε μέσο που υπηρετεί τον σκοπό της επανάστασης θεωρείται θεμιτό. Το 1869 εγκαθίσταται στη Μόσχα και ιδρύει την οργάνωση “Λαϊκή Εκδίκηση”. Λόγω της αυταρχικότητας με την οποία λειτουργεί η οργάνωση, ένα από τα μέλη της, ο φοιτητής Ιβάν Ιβάνοφ, διαμαρτύρεται, με αποτέλεσμα ο ίδιος ο Νετσάγιεφ να οργανώσει την εκτέλεσή του. Η δολοφονία του Ιβάνοφ έμελλε να εμπνεύσει τον Ντοστογιέφσκι, ο οποίος δραματοποίησε το γεγονός αυτό, το οποίο αποτέλεσε τη “μαγιά” του περίφημου μυθιστορήματός του “Οι Δαιμονισμένοι”. Το 1871 ο Νετσάγιεφ αποκηρύσσεται από την Α’ Διεθνή, την ώρα που αποτελεί έναν από τους πιο δημοφιλείς καταζητούμενους σε όλη την Ευρώπη.</p>
      <p>Τελικά, συλλαμβάνεται στη Ζυρίχη το 1872 και εκδίδεται στη Ρωσία. Καταδικάζεται για τον φόνο του Ιβάνοφ σε 20 έτη καταναγκαστικών έργων. Οι τσαρικές Αρχές τού πρόσφεραν τη δυνατότητα να γίνει καταδότης και να τύχει ευνοϊκότερης μεταχείρισης, ωστόσο ο ίδιος αρνήθηκε. Πέθανε τελικά καταβεβλημένος από τη φυματίωση μέσα στη φυλακή σε ηλικία 35 ετών.</p>
      <p>
        <b>1955: «Στέλλα, κρατάω μαχαίρι!»</b>
      </p>
      <p>Σαν σήμερα, στις 21 Νοεμβρίου του 1955, κάνει πρεμιέρα στους κινηματογράφους η ταινία-θρύλος του ελληνικού σινεμά “Στέλλα”. Το φιλμ του 33χρονου, τότε, Μιχάλη Κακογιάννη, με πρωταγωνιστές τη Μελίνα Μερκούρη και τον Γιώργο Φούντα, έκλεψε από την πρώτη στιγμή τις εντυπώσεις του κοινού και θεωρείται μέχρι σήμερα μία από τις πλέον επιτυχημένες κινηματογραφικές παραγωγές στην Ελλάδα.</p>
      <p>
        <b>Η παρθενική πτήση του “Concorde”</b>
      </p>
      <p>Το ημερολόγιο έδειχνε 21 Νοεμβρίου του 1977, όταν το υπερηχητικό επιβατικό αεροπλάνο “Concorde” εκτελεί την παρθενική του πτήση από το Λονδίνο στη Νέα Υόρκη. Το όνομά του σημαίνει “ομόνοια” στα Γαλλικά και αποτέλεσε ταξιδιωτικό σύμβολο κύρους το τελευταίο τέταρτο του 20ού αιώνα.</p>
    </article>
  </body>
</html>