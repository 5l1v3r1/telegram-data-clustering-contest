<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=960718"/>
    <meta property="og:site_name" content="Andhrajyothy"/>
    <meta property="article:published_time" content="2019-11-21T07:49:06+00:00"/>
    <meta property="og:title" content="‘సారథి’ ఎంపికలో అధికార టీఆర్‌ఎస్‌కు కొత్తసవాల్"/>
    <meta property="og:description" content="ADVT"/>
  </head>
  <body>
    <article>
      <h1>‘సారథి’ ఎంపికలో అధికార టీఆర్‌ఎస్‌కు కొత్తసవాల్</h1>
      <address>
        <time datetime="2019-11-21T07:49:06+00:00">21 Nov 2019, 07:49</time>
      </address>
      <figure>
        <img src="https://ajnews.andhrajyothy.com/AJNewsImages//ajadds//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>(ఆంధ్రజ్యోతి ప్రతినిధి - ఖమ్మం)</b>: మునిసిపల్‌ ఎన్నికల షెడ్యూల్‌ ఇంకా విడుదల కాలేదు. ఈ నేపథ్యంలో పార్టీలకు కొత్తసారథులను ఎంపిక చేసే విషయాన్ని టీఆర్‌ఎస్‌, టీడీపీ, బీజేపీలు పరిశీలిస్తున్నాయి. ప్రస్తుతం గ్రామ, మండల కమిటీల ఎన్నికలు కొనసాగుతున్నాయి. ఇవి పూర్తవగానే కీలకమైన జిల్లా కమిటీ ఎన్నిక పూర్తిచేస్తారు. ఇందుకోసం సమర్థమైన నేతలను గుర్తించే పనిలో పార్టీలు నిమగ్నమయ్యాయి.</p>
      <p> </p>
      <p>
        <b>టీఆర్‌ఎస్‌లో గట్టి పోటీ..</b>
      </p>
      <p>టీఆర్‌ఎస్‌ జిల్లా అధ్యక్ష పదవిని దక్కించుకునేందుకు ఇరు జిల్లాల్లోనూ నేతలు పోటీ పడుతున్నారు. గతంలో ఉమ్మడి జిల్లా టీఆర్‌ఎస్‌ రాజకీయం అంతా మాజీ మంత్రి, సీనియర్‌ నేత తుమ్మల నాగేశ్వరరావు ఆధ్వ ర్యంలో సాగింది. ఏకాభిప్రాయంగా ఎస్‌కే బుడాన్‌బేగ్‌కు ఉమ్మడి జిల్లా టీఆర్‌ఎస్‌ బాధ్య తలు అప్పగించారు. గత అసెంబ్లీ ఎన్నికల తరుణంలో బేగ్‌ టీఆర్‌ఎస్‌కు రాజీనామా చేసి టీడీపీలో చేరడంతో.. అప్పటి నుంచి అధ్యక్ష పదవి ఖాళీగా ఉంది. అసెంబ్లీ ఎన్నికల తర్వాత జిల్లా రాజకీయ స్వరూపం పూర్తిగా మారింది.</p>
      <p> </p>
      <p>గతంలో ఉన్న టీఆర్‌ఎస్‌ నేతలు, ఎమ్మెల్యేల స్థానంలో కొత్తనేతలు వచ్చారు. గతంలో టీడీపీలో కీలకపాత్ర పోషించినవారు, కాంగ్రెస్‌లో ముఖ్యనేతలు, కాంగ్రెస్‌ నుంచి గెలిచిన ఎమ్మెల్యేలు టీఆర్‌ఎస్‌ గూటికి చేరడతో ఇప్పుడు కొత్తనేతల హవా నడుస్తోంది. టీఆర్‌ఎస్‌ ఎమ్మెల్యేలు ఉన్నచోట వారి మాటే చెల్లుబాటు అవుతోంది. దీంతో మాజీ ఎమ్మెల్యేలు, పార్టీ సీనియర్‌ నేతల అనుచరుల్లో అసంతృప్తి రగులుతోంది. ఓటుబ్యాంకు బలంగా ఉన్ననేతలు సైతం ప్రస్తుత పరిణామాల నేపథ్యంలో స్తబ్దుగా ఉండాల్సి వస్తోంది.</p>
      <p> </p>
      <p>జిల్లాలో టీఆర్‌ఎస్‌ను ఒకేమాట, ఒకేబాటగా నడిపించే నాయకులు ప్రస్తుతం లేకపోవడంతో ఎవరికి వారు స్వతంత్రంగా వ్యవహరిస్తున్నారు. దీంతో ఈసారి ఇటు ఖమ్మం, అటు భద్రాద్రి జిల్లాలోనూ టీఆర్‌ఎస్‌ అధ్యక్షుల నియామకం పార్టీకి పెద్దపరీక్ష కాబోతోంది. ఖమ్మంజిల్లా టీఆర్‌ఎస్‌ అధ్యక్ష పదవి బీసీ లేదా మైనారిటీకి ఇచ్చే అవకాశం ఉందనే చర్చ సాగుతోంది. దీంతో ఆయా వర్గాల నేతలు ఆశలు పెట్టుకున్నారు. కొందరు ఓసీనేతలు కూడా అవకాశం ఇస్తే బాధ్యతలు తీసుకొనేందుకు ఆసక్తిచూపుతున్నారు.</p>
      <p> </p>
      <p>
        <b>భద్రాద్రి జిల్లాలో..</b>
      </p>
      <p>భద్రాద్రి జిల్లాలో ఓసీ లేదా బీసీకి జిల్లా అధ్యక్ష పదవి దక్కే అవకాశం ఉందనే చర్చ సాగతోంది. ఖమ్మం ఏ వర్గానికి కేటాయిస్తారనే అంశంపై భద్రాద్రి అధ్యక్ష ఎంపిక ఉంటుందని ససమాచారం. ఇప్పటికే జిల్లా అధ్యక్ష పదవిపై కన్నేసిన కొందరు తమ ఎమ్మెల్యేల ద్వారా పావులు కదుపుతున్నారు. అయితే.. ప్రస్తుత పరిణామాల నేపథ్యంలో జిల్లా అధ్యక్ష పదవితోపాటు జిల్లా కమిటీలో తమ వర్గాలకు ప్రాతినిధ్యం ఉండాలని సీనియర్‌ నేతలు, మాజీ ఎమ్మెల్యేలు ప్రయత్నిస్తున్నారు. తద్వారా జిల్లా పార్టీని తమచేతుల్లో ఉంచుకోవాలనే ఆలోచనతో ఉన్నారు. మంత్రి పువ్వాడ అజయ్‌కుమార్‌, పార్లమెంటరీ నేత నామ నాగేశ్వరరావు వర్గీయులు కూడా జిల్లా అధ్యక్ష పదవిపై ఆశలు పెట్టుకున్నారు. ఈ విధంగా ఇరు జిల్లాల్లోనూ టీఆర్‌ఎస్‌ అధ్యక్ష పదవికి తీవ్ర పోటీనెలకొంది.</p>
      <p> </p>
      <p>
        <b>టీడీపీ, బీజేపీలోనూ..</b>
      </p>
      <p>అసెంబ్లీ, లోక్‌సభ ఎన్నికల తర్వాత సంస్థాగతంగా బలపడేందుకు టీడీపీ, బీజేపీలు ప్రయత్నాలు మొదలుపెట్టాయి. ప్రస్తుతం బీజేపీలో బూత్‌ ఎన్నికలు పూర్తికాగా.. మండల కమిటీ ఎన్నికలు జరుగుతున్నాయి. ఈ నెలాఖరులోగా మండల కమిటీలు పూర్తిచేసి, డిసెంబర్‌లో జిల్లా అధ్యక్షుడిని ఎంపిక చేసేందుకు బీజేపీ అధిష్ఠానం కసరత్తు చేస్తోంది. ఖమ్మం, భద్రాద్రి జిల్లాలకు వేర్వేరుగా ఇప్పటికే జిల్లా కమిటీలు కొనసాగుతున్నాయి. వచ్చే అసెంబ్లీ ఎన్నికల నాటికి పార్టీని బలోపేతం చేయాలనే ఆలోచనలో పార్టీ కేంద్ర కమిటీ ఉన్నందున.. జిల్లాలోని పలువురు నేతలు అధ్యక్ష పదవి పై ఆశలు పెట్టుకున్నారు. ఇక, టీడీపీ కొత్తకమిటీల నియామకానికీ పార్టీ అధ్యక్షుడు చంద్రబాబునాయుడు కసరత్తు చేస్తున్నారు. గతంలో జిల్లాకమిటీలు ఉండగా ఈసారి వాటి స్థానంలో పార్లమెంటరీ పార్టీ కమిటీలను నియమిస్తున్నారు. ఖమ్మం పార్లమెంట్‌ పరిధిలోని ఏడు నియోజకవర్గాలకు ఒక కమిటీ, మహబాద్‌ నియోజకవర్గం పరిధిలో మరో కమిటీ వేయనున్నారు.</p>
      <p> </p>
      <p>ఇందులో భద్రాద్రి జిల్లాకు చెందిన భద్రాచలం, ఇల్లెందు, పినపాక అసెంబ్లీ నియోజకవర్గాలతోపాటు, మహబాద్‌, ములుగు జిల్లాలు ఉంటాయి. ఖమ్మం లోక్‌సభ నియోజకవర్గ కమిటీకి టీడీపీలో యువనేతలు పలువురు పోటీపడుతున్నారు. కాగా.. అశ్వారావుపేట ఎమ్మెల్యే మెచ్చా నాగేశ్వరరావు ఖమ్మం పార్లమెంట్‌ నియోజకవర్గ అధ్యక్ష పదవి తీసుకుని పార్టీని బలోపేతం చేయాలని భావిస్తున్నట్టు సమాచారం.  అయితే.. ఆయన ఎమ్మెల్యేగా ఉన్నందున రాష్ట్రస్థాయిలో పార్టీ అవసరాల దృష్ట్యా రాష్ట్ర పదవి అప్పగించి, పార్టీ ప్రతిష్టకు సేవలు వినియోగించుకోవాలని జిల్లా నేతలు పార్టీ అధినేత చంద్రబాబుకు సూచించినట్టు సమాచారం. ఇతర ఆశావహులు సైతం తమ పేర్లు పరిశీలించాలని చంద్రబాబుకు సూచించినట్టు తెలిసింది. మరి పై మూడు పార్టీల్లోనూ నూతన సారథులు ఎవరు? ఎంపిక ఎప్పుడు పూర్తవుతుందనేది చూడాలి.</p>
    </article>
  </body>
</html>