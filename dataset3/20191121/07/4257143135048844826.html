<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/kodos-hogy-mi-varhato-december-1-je-utan-a-kozigazgatasban"/>
    <meta property="og:site_name" content="infostart"/>
    <meta property="article:published_time" content="2019-11-21T07:01:00+00:00"/>
    <meta property="og:title" content="Ködös, hogy mi várható december 1-je után a közigazgatásban"/>
    <meta property="og:description" content="Átszervezés és létszámstop van jelenleg a közigazgatásban. A december elsejéig tartó időszakban felmérik, hogy melyik dolgozó menne nyugdíja, ki tud elképzelni másfajta karriert. Az érdekképviselet szerint elfogadhatatlan, hogy a kormány nem egyeztet a terveiről a szakmával."/>
  </head>
  <body>
    <article>
      <h1>Ködös, hogy mi várható december 1-je után a közigazgatásban</h1>
      <address><time datetime="2019-11-21T07:01:00+00:00">21 Nov 2019, 07:01</time> by <a rel="author">Infostart / InfoRádió - Varga Mónika</a></address>
      <h3>Átszervezés és létszámstop van jelenleg a közigazgatásban. A december elsejéig tartó időszakban felmérik, hogy melyik dolgozó menne nyugdíja, ki tud elképzelni másfajta karriert. Az érdekképviselet szerint elfogadhatatlan, hogy a kormány nem egyeztet a terveiről a szakmával.</h3>
      <p>Kórházakba, szociális intézményekbe jelenleg is bárkit fel lehet venni, rájuk nem vonatkozik a korlátozás, hangsúlyozta a legutóbbi Kormányinfón a Miniszterelnökséget vezető miniszter, Gulyás Gergely. A létszámstoppal kapcsolatban megjegyezte, hogy miután a választások eredményeként nagyon sokan hagyják el szabad akaratukból, vagy kényszerűségből az önkormányzatokat, ezt szeretnék valamilyen kontroll alatt tartani. "Ennyi a nagyon prózai oka. December 1-jén már nem lesz hatályban" – tette hozzá.</p>
      <p>A november 6-tól életbe lépett "titkos" kormányhatározat által elrendelt létszámzárlat egy olyan negatív munkaerőpiaci pozícióban éri a közigazgatást, amikor nem hogy munkaerő-többlet lenne, hanem éppen fordítva – fogalmazott a Magyar Köztisztviselők, Közalkalmazottak és Közszolgálati Dolgozók Szakszervezetének elnöke. Boros Péterné szerint a létszámhiány mértéke alulbecsülve is 10-12 százalék körül van.</p>
      <p>Mivel négy olyan törvény is van jelen pillanatban, amely az átszervezés igényét veti föl a kormányzat elhatározása alapján, ez a december 1-jéig tartó időszak arra lehet jó a kormánynak, hogy áttekintheti, hogy mely munkakörök vannak betöltve, milyen végzettséggel, és mi hiányzik, fogalmazott Boros Péterné. A szakszervezeti elnök valószínűsíti, hogy a kormányzat megpróbálja megbecsülni, hogy hogyan képes az átcsoportosítást végrehajtani.</p>
      <p>Az érdekképviselet legfőbb gondja pedig, hogy mindezt rendkívül gyorsan akarja a kormány megtenni, holott nagyon sok ember érintő tájékoztatási kötelezettsége lenne, miközben ezt semmiféle érdekegyeztetés nem előzte meg. Boros Péterné hozzátette,</p>
      <blockquote>már két hete érkeznek ezzel kapcsolatban jelzések az érintettek részéről.</blockquote>
      <p>A kollégák arról számoltak be – folytatta –, hogy történt egy igényfelmérés arra vonatkozóan, hogy ki az, aki esetleg szeretne elmenni női negyven éves nyugellátásba, vagy egyáltalán nyugdíjba, illetve ki az, aki máshol is el tudná képzelni a karrierjét, magyarázta. Az MKKSZ hivatalos értesítést azonban nem kapott, pedig mint Boros Péterné fogalmazott, nem utólag akarják követni az eseményeket, hanem szeretnék azt befolyásolni a dolgozók érdekében.</p>
      <p>A minisztériumoknál egyébként tavaly és idén is volt már egy jelentős létszámleépítés, azzal együtt, hogy korábban Lázár János egykori kancelláriaminiszter hivatali idejében biztos és kiszámítható közszolgáltató karrierpályáról beszélt.</p>
      <p>
        <i>Nyitókép: pexels</i>
      </p>
      <p>
        <b>Kapcsolódó hang</b>
      </p>
      <p>Átszervezés és létszámstop van jelenleg a közigazgatásban – Boros Péterné, MKKSZ</p>
      <figure>
        <audio src="https://infostart.hu/audio/00005/000052c1b.mp3"/>
      </figure>
      <p> </p>
      <p>Átszervezés és létszámstop van jelenleg a közigazgatásban</p>
      <figure>
        <audio src="https://infostart.hu/audio/00005/000052ceb.mp3"/>
      </figure>
      <p> </p>
    </article>
  </body>
</html>