<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ukrajina-proti-rosiji-sogodni-rozpochinayutsya-sluhannya-morskogo-sudu-oon-641375.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T07:52:55+00:00"/>
    <meta property="og:title" content="Україна проти Росії: сьогодні розпочинаються слухання Морського суду ООН"/>
    <meta property="og:description" content="Перші слухання в Гаазі будуть процесуальними"/>
  </head>
  <body>
    <article>
      <h1>Україна проти Росії: сьогодні розпочинаються слухання Морського суду ООН</h1>
      <address>
        <time datetime="2019-11-21T07:52:55+00:00">21 Nov 2019, 07:52</time>
      </address>
      <h4>Перші слухання в Гаазі будуть процесуальними</h4>
      <p>У четвер, 21 листопада, в Гаазі відбудуться перші слухання арбітражного трибуналу у справі України проти Росії про порушення імунітету трьох українських військово-морських суден і 24 членів їх екіпажів Конвенції ООН з морського права.</p>
      <p>Як повідомляла заступник міністра закордонних справ України Олена Зеркаль, перші слухання будуть процесуальними.</p>
      <p>Раніше Олена <a href="https://glavcom.ua/news/zerkal-mozhe-nastupnogo-tizhnya-piti-z-mzs-641034.html">Зеркаль повідомила, що планує завершити свою роботу в Міністерстві закордонних справ. </a></p>
      <p>Також <a href="https://glavcom.ua/news/zerkal-pro-movchannya-bankovoji-mozhlivo-vsi-rozrahovuvali-shcho-mi-prograjemo-u-gaazi-i-bude-prostishe-641129.html">Зеркаль висловила свої припущення</a> щодо причин відсутності публічної реакції Офісу Зеленського на перемогу України у справі проти Росії в Гаазі. «Я думаю, що тоді були всі дуже зайняті розведенням, важливо було зберігати якийсь спокій, щоб все було quiet», - припустила вона і додала: «Можливо, я помиляюся. Я не знаю, це ж оціночне судження. Можливо, це неважливо. Можливо, вони вважають, що є більш нагальні питання. Можливо, я викликаю якусь негативну реакцію. Це також можливо… Можливо, всі розраховували на те, що ми програємо і буде все простіше».</p>
      <p>Росія захопила три кораблі ВМС України і 24 українських військовослужбовців – моряків і працівників СБУ – 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями на кшталт «незаконного перетину російського кордону».</p>
      <p>Міжнародний трибунал із морського права наказав Росії негайно звільнити військових і повернути кораблі. Москва відмовилася це зробити.</p>
      <p>Моряків урешті передали Україні не за рішенням трибуналу, а в рамках обміну утримуваними. При цьому Росія відпустила моряків формально під «особисте зобов’язання» за першим викликом з’явитися до Росії на суд над ними у справі, яку там так і не закрили.</p>
      <p>18 листопада <a href="https://glavcom.ua/news/zvilneni-rosijeyu-ukrajinski-korabli-ydut-v-ochakiv-opublikovano-marshrut--641160.html">Росія передала Україні захоплені</a> біля Керченської протоки кораблі. 20 листопада вони <a href="https://glavcom.ua/news/zelenskiy-priymaje-povernuti-rosijeyu-korabli-video-641308.html">прибули у порт Очаків</a>.</p>
      <related>
        <a href="https://glavcom.ua/news/zerkal-poyasnila-shcho-chekaje-na-rosiyu-u-razi-ostatochnogo-prograshu-u-sudi-oon-641077.html"/>
        <a href="https://glavcom.ua/news/zerkal-mozhe-nastupnogo-tizhnya-piti-z-mzs-641034.html"/>
        <a href="https://glavcom.ua/news/stalo-vidomo-hto-zaminit-zerkal-u-mizhnarodnih-sudah-639432.html"/>
      </related>
    </article>
  </body>
</html>