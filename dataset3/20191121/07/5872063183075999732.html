<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1560886/xemeiname-apo-arnia-kai-piran-tin-aniousa-oi-times-pou-ofeiletai-i-elleipsi/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T07:17:00+00:00"/>
    <meta property="og:title" content="«Ξεμείναμε» από αρνιά και πήραν την ανιούσα οι τιμές – Που οφείλεται η έλλειψη"/>
    <meta property="og:description" content="Την ίδια ώρα ευχάριστα είναι τα νέα που αφορούν τα κονδύλια για την εξισωτική αποζημίωση"/>
  </head>
  <body>
    <article>
      <h1>«Ξεμείναμε» από αρνιά και πήραν την ανιούσα οι τιμές – Που οφείλεται η έλλειψη</h1>
      <address><time datetime="2019-11-21T07:17:00+00:00">21 Nov 2019, 07:17</time> by <a rel="author">Παπαδάκης Χριστόφορος</a></address>
      <p>
        <b>Την ίδια ώρα ευχάριστα είναι τα νέα που αφορούν τα κονδύλια για την εξισωτική αποζημίωση</b>
      </p>
      <p>Μεγάλη έλλειψη σε αρνιά παρατηρείται το τελευταίο διάστημα στη χώρα μας, με συνέπεια να έχουν πάρει τα πάνω τους οι τιμές παραγωγού στο αιγοπρόβειο κρέας, που σε όλη την Ελλάδα κυμαίνονται γύρω στα 5 με 5,5 ευρώ το κιλό, ενώ υπάρχουν και τιμές στα 6 ευρώ το κιλό.</p>
      <p>Η έλλειψη αυτή φαίνεται να οφείλεται κυρίως στο γεγονός ότι είχαμε <a href="https://www.neakriti.gr/article/ellada-nea/1544759/50000-arnia-kai-katsikia-apo-ti-roumania-vaftistikan-ellinika/">μείωση των κοπαδιών στη χώρα,</a> αλλά παράλληλα και στο γεγονός ότι οι κτηνοτρόφοι δεν είχαν την οικονομική δυνατότητα τους προηγούμενους μήνες να ταΐσουν πολύ καλά τα κοπάδια, με αποτέλεσμα τη μείωση των γεννήσεων τον Σεπτέμβριο-Οκτώβριο. Φαίνεται να υπάρχει, όμως, και ένας τρίτος λόγος. Αυτός είναι ότι καταγράφηκαν πολλές διάρροιες και χάθηκαν πολλά ζώα, με αποτέλεσμα να παρατηρείται έλλειψη στην αγορά.</p>
      <p>Την ίδια ώρα, όπως επισημαίνει η Διεύθυνση Κτηνιατρικής του υπουργείου Αγροτικής Ανάπτυξης και Τροφίμων, εστία ευλογιάς των αιγοπροβάτων βρίσκεται στην περιοχή της Σμύρνης της Τουρκίας. Και προσθέτει ότι «σε ακτίνα 50 χιλιομέτρων επηρεάζεται το νησί της Λέσβου, όπου είχε εκδηλωθεί και η επιζωοτία ευλογιάς κατά τα έτη 2016-2018, με 36 εστίες συνολικά. Λόγω της εγγύτητας της εστίας και για να αποφευχθεί μια νέα επιζωοτία, παρακαλούμε για λήψη μέτρων, που στο σύνολο της ελληνικής επικράτειας έχουν ως εξής:</p>
      <p>1) Άμεση ενημέρωση όλων των εμπλεκομένων φορέων.</p>
      <p>2) Υπενθύμιση της σημασίας τήρησης των μέτρων βιοπροφύλαξης σε εκτροφές, σφαγεία και κατά τη μεταφορά ζώντων ζώων.</p>
      <p>3) Εντατικοποίηση κλινικών ελέγχων και επιτήρησης των εκμεταλλεύσεων αιγοπροβάτων στο πλαίσιο άλλων προγραμμάτων».</p>
      <p>
        <b>Επανασυσπείρωση των κτηνοτρόφων</b>
      </p>
      <p>Την επανασυσπείρωση των κτηνοτρόφων και την ίδρυση ενός νέου κλαδικού συνεταιρισμού αιγοπροβατοτρόφων στον Τίρναβο έφεραν οι τελευταίες ζυμώσεις. Έτσι αναζητούν την ενδυνάμωση της θέσης τους στην παραγωγική διαδικασία, αξιοποιώντας τις ζυμώσεις και τις πρωτοβουλίες που αναπτύχθηκαν όλο το προηγούμενο διάστημα στην προοπτική να πάρουν αξία το αιγοπρόβειο γάλα και η φέτα. Εξάλλου και οι πυκνές κυβερνητικές εξαγγελίες για τις ευκαιρίες και τα κίνητρα που θα προσφέρει ο νέος συνεταιριστικός νόμος για ανάπτυξη ισχυρών συλλογικών σχημάτων φαίνεται να οδηγούν τον κτηνοτροφικό κόσμο προς επανασυσπείρωση. Την ίδια ώρα, και η διακηρυγμένη πρόθεση της πολιτικής ηγεσίας του υπουργείου Αγροτικής Ανάπτυξης για ανάδειξη του έργου που επιτελούν οι Έλληνες κτηνοτρόφοι, και κυρίως οι αιγοπροβατοτρόφοι, αν μη τι άλλο δημιουργεί προσδοκίες. Χαρακτηριστική η παρέμβαση της υφυπουργού Φωτεινής Αραμπατζή στο πρόσφατο συνέδριο της Ε∆ΟΚ, για την εκπόνηση στρατηγικού σχεδίου και για επαναπροσδιορισμό του παραγωγικού μοντέλου για την ελληνική κτηνοτροφία στα πρότυπα ανάλογων σχεδίων άλλων χωρών, όπως της Ιρλανδίας, που έχει επιτύχει εξαιρετικές επιδόσεις τα τελευταία χρόνια με το 90% του γάλακτος να εξάγεται.</p>
      <p>
        <b>Αυξημένα κονδύλια στην εξισωτική του 2019</b>
      </p>
      <p>Υπάρχει πάντως για τους αιγοπροβατοτρόφους της χώρας και το<a href="https://www.neakriti.gr/article/kriti/1560828/exisotiki-apozimiosi-hristougenniatikos-bonamas-me-epipleon-13-ekatommuria-euro/"> καλό νέο των αυξημένων κονδυλίων για την εξισωτική του 2019.</a> Συγκεκριμένα, υπεγράφη τροποποίηση της απόφασης έγκρισης των κονδυλίων από το υπουργείο Αγροτικής Ανάπτυξης και Τροφίμων. Σύμφωνα με την τροποποιητική αυτή απόφαση, τα κονδύλια που θα διατεθούν για την εξισωτική του 2019 υπολογίζονται σε 253 εκατ. ευρώ, ενώ στην προκήρυξη είχαν προβλεφθεί 240 εκατ. ευρώ. Πρόκειται για το Μέτρο 13 για τις “Ενισχύσεις σε περιοχές που χαρακτηρίζονται από φυσικά ή άλλα ειδικά μειονεκτήματα”.</p>
      <p>Η πληρωμή εκτιμάται ότι θα γίνει έως τα τέλη του ερχόμενου Δεκεμβρίου, όπως λέει το υπουργείο Αγροτικής Ανάπτυξης και Τροφίμων. Την περασμένη χρονιά η πίστωση στους λογαριασμούς 332.479 δικαιούχων με την εξισωτική έτους 2018 είχε γίνει την Παρασκευή 21 Δεκεμβρίου 2018 και, σύμφωνα με πληροφορίες από τον ΟΠΕΚΕΠΕ και ανθρώπους που γνωρίζουν καλά τα θέματα των πληρωμών και του ΟΣΔΕ, αυτό είναι εφικτό να γίνει και φέτος. Δηλαδή να πληρωθεί η εξισωτική μεταξύ 19 και 24 του μήνα, αν και όπως ανέφερε ο υπουργός Αγροτικής Ανάπτυξης και Τροφίμων, κ. Μάκης Βορίδης, σε ανακοίνωσή του με αφορμή την πληρωμή της πρώτης δόσης ενιαίας ενίσχυσης στις 24 του προηγούμενου μήνα, η εξισωτική θα πληρωθεί μέχρι το τέλος του έτους.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1560828/exisotiki-apozimiosi-hristougenniatikos-bonamas-me-epipleon-13-ekatommuria-euro/"/>
        <a href="https://www.neakriti.gr/article/kriti/1559872/exisotiki-apozimiosi-oi-agrotes-tha-kanoun-giortes-me-gemata-portofolia/"/>
        <a href="https://www.neakriti.gr/article/ellada-nea/1544759/50000-arnia-kai-katsikia-apo-ti-roumania-vaftistikan-ellinika/"/>
        <a href="https://www.neakriti.gr/article/kriti/lasithi/1542160/exihniastike-i-proti-megali-fetini-zooklopi-sto-nomo-lasithiou/"/>
      </related>
    </article>
  </body>
</html>