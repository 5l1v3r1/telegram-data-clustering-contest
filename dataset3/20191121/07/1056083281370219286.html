<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019473/%D8%A8%D8%A7-%D9%88%D8%AC%D9%88%D8%AF-%D8%A7%D8%AE%D8%AA%D9%84%D8%A7%D9%81-%D8%A8%D9%87-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D8%A7%D9%88%D9%BE%DA%A9-%D8%A7%D8%AF%D8%A7%D9%85%D9%87-%D9%85%DB%8C-%D8%AF%D9%87%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:41:42+00:00"/>
    <meta property="og:title" content="با وجود اختلاف به همکاری با اوپک ادامه می‌دهیم"/>
    <meta property="og:description" content="رییس جمهور روسیه اعلام کرد با وجود اختلافات جزئی با اوپک، کشورش به همکاری با این گروه برای تثبیت بازارهای نفت ادامه خواهد داد."/>
  </head>
  <body>
    <article>
      <h6 class="kicker">رییس جمهور روسیه:</h6>
      <h1>با وجود اختلاف به همکاری با اوپک ادامه می‌دهیم</h1>
      <address><time datetime="2019-11-21T07:41:42+00:00">21 Nov 2019, 07:41</time> by <a rel="author">متین کاکوئی</a></address>
      <p>رییس جمهور روسیه اعلام کرد با وجود اختلافات جزئی با اوپک، کشورش به همکاری با این گروه برای تثبیت بازارهای نفت ادامه خواهد داد.</p>
      <p>به گزارش ایسنا، توافق کاهش تولید فعلی اوپک پلاس تا پایان مارس سال ۲۰۲۰ ادامه دارد. تولیدکنندگان مشارکت کننده در این توافق در اوایل دسامبر برای مذاکره درباره وضعیت بازار و در شرایطی که قیمت نفت در حدود ۶۲ دلار در هر بشکه در نوسان مانده است، با یکدیگر دیدار می‌کنند.</p>
      <p>ولادیمیر پوتین در کنفرانس راشیا کالینگ اظهار کرد: ما برخی اختلافات جزیی داریم اما در مجموع وظیفه مشترکی داریم. این ماموریت، متعادل کردن بازار است تا برای تولیدکنندگان و مصرف کنندگان قابل قبول باشد. مهمترین مسئله‌ای که می خواهم روی آن تاکید کنم، قابل پیش بینی بودن است.</p>
      <p>پوتین گفت: تنها اقدامات هماهنگ اثر مطلوبی روی بازارهای انرژی بین‌المللی دارند و روسیه همواره یک مشارکت کننده مسئول در بازار انرژی بوده است.</p>
      <p>تحت توافق کاهش تولید اوپک و غیراوپک که تا مارس سال ۲۰۲۰ اجرا می‌شود، روسیه متعهد شده است تولید خود را از سطح ۱۱.۴۲ میلیون بشکه در روز در اکتبر سال ۲۰۱۸، به میزان ۲۳۰ هزار بشکه در روز کاهش دهد.</p>
      <p>رییس جمهور روسیه همچنین فناوری نفت و گاز شیل آمریکا را "وحشیانه" و بسیار آسیب رسان به محیط زیست توصیف کرد و گفت: ما با وجود تمامی مزایای اقتصادی ممکن به چنین تولیدی نیاز نداریم. ما هرگز چنین کاری نخواهیم کرد. ما گزینه‌های فراساحلی و خشکی داریم و بنابراین نیاز فوری نداریم.</p>
      <p>وی در ادامه افزود که رشد جدی تولید نفت شیل آمریکا در آینده را انتظار ندارد و روسیه قصد ندارد از دارایی صندوق سرمایه ملی برای توسعه صنعت نفت و گاز استفاده کند اما به توسعه بخشهای زیرساخت و فناوری اولویت خواهد داد.</p>
      <p>
        <b>درخواست جدید روسیه از اوپک</b>
      </p>
      <p>پیش از آن الکساندر نواک، وزیر انرژی روسیه به خبرنگاران گفته بود کرملین مایل است حجم جدید میعانات گازی که محصول جانبی استخراج گاز طبیعی است شامل سهمیه تولید این کشور در توافق اوپک پلاس قرار نگیرد.</p>
      <p>اظهارات نواک در شرایطی مطرح شده که انتظار می‌رود تولید مایعات نفتی این کشور به دلیل توسعه تولید گاز طبیعی مایع در پروژه های عظیم در "آرکتیک سرکل" در سالهای آینده رشد قوی داشته باشد.</p>
      <p>تولید میعانات پیش از این به مسئله مورد اختلاف میان قطر و شرکای سابقش در اوپک تبدیل شده بود و در نهایت این کشور تصمیم گرفت از اوپک خارج شود.</p>
      <p>تولید نفت روسیه در طول سال میلادی جاری نوسان داشته و این کشور از اوت بالاتر از سهمیه خود، نفت تولید کرده است. نواک اوایل ماه میلادی جاری گفت که کاهش تولید روسیه در اکتبر تنها ۲۱۱ هزار بشکه در روز بود.</p>
      <p>در فاصله ماه مه تا ژوییه در نتیجه آلودگی نفت در خط لوله صادراتی دروژبا به اروپا به ماده شیمیایی کلرید ارگانیک، پایبندی روسیه به توافق جهش پیدا کرد.</p>
      <p>وزیر انرژی روسیه گفت: تولید نفت این کشور در سال ۲۰۱۹ بین ۵۵۶ تا ۵۶۰ میلیون تن خواهد بود که معادل ۱۱.۱۷ تا ۱۱.۲۴ میلیون بشکه در روز است.</p>
      <p>بر اساس گزارش پلاتس، نواک همچنین اظهار کرد که پیش از دیدار رسمی اوپک، با تولیدکنندگان روسی دیدار خواهد کرد.</p>
      <p>منابع آگاه اخیرا اظهار کرده‌اند روسیه در دیدار آینده با اوپک بعید است با کاهش بیشتر تولید نفت موافقت کند اما ممکن است در همراهی با عربستان سعودی، برای تمدید توافق کاهش تولید متعهد شود.</p>
      <p>ملک سلمان، پادشاه عربستان سعودی هم روز چهارشنبه اعلام کرد هدف سیاست نفتی این کشور، گسترش ثبات در بازارهای جهانی نفت و خدمت یکسان به مصرف کنندگان و تولیدکنندگان است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082516016/%D8%A8%D8%B1%D9%86%D8%AF%D9%87-%D9%88%D8%A7%D9%82%D8%B9%DB%8C-%D9%BE%DB%8C%D9%85%D8%A7%D9%86-%D9%86%D9%81%D8%AA%DB%8C-%D8%A7%D9%88%D9%BE%DA%A9-%D9%BE%D9%84%D8%A7%D8%B3"/>
        <a href="https://www.isna.ir/news/98082012570/%D9%BE%DB%8C%D9%85%D8%A7%D9%86-%D9%86%D9%81%D8%AA%DB%8C-%D8%A7%D9%88%D9%BE%DA%A9-%D8%AA%D9%85%D8%AF%DB%8C%D8%AF-%D8%AE%D9%88%D8%A7%D9%87%D8%AF-%D8%B4%D8%AF"/>
      </related>
    </article>
  </body>
</html>