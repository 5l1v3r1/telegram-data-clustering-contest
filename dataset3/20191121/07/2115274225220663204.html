<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/vertice_centrodestra_berlusconi_salvini_meloni-6586704/news/2019-11-21/"/>
    <meta property="og:site_name" content="Agi"/>
    <meta property="article:published_time" content="2019-11-21T07:31:00+00:00"/>
    <meta property="og:title" content="Nel centrodestra riparte il confronto sulle candidature"/>
    <meta property="og:description" content="Salvini incontra Berlusconi. La settimana prossima un vertice a tre con Giorgia Meloni. In cima all'agenda il nome da schierare in Calabria, che spetta a Forza Italia"/>
  </head>
  <body>
    <article>
      <h1>Nel centrodestra riparte il confronto sulle candidature</h1>
      <h2>Salvini incontra Berlusconi. La settimana prossima un vertice a tre con Giorgia Meloni. In cima all'agenda il nome da schierare in Calabria, che spetta a Forza Italia</h2>
      <address><time datetime="2019-11-21T07:31:00+00:00">21 Nov 2019, 07:31</time> by <a rel="author" href="https://www.agi.it/authors/federica-valenti/" target="_blank">Federica Valenti</a></address>
      <p><b>Matteo Salvini </b>e <b>Silvio Berlusconi</b> si sono incontrati martedì sera. Nel corso dell'incontro, riferiscono fonti del Carroccio, i due leader di Lega e Forza Italia si sono scambiati un breve saluto e hanno preso un caffè insieme. Non sarebbe stato, invece, affrontato in maniera diffusa - si sottolinea da via Bellerio - il tema della candidature alle Regionali, rinviato alla settimana prossima, quando si terrà un vertice a tre, anche con la presidente di Fratelli d'Italia, <b>Giorgia Meloni</b>.</p>
      <p>Nell'occasione, il Cavaliere avrebbe comunque garantito al segretario leghista - spiegano fonti di FI - il suo impegno in prima persona nella campagna elettorale per le regionali emiliano-romagnole. Berlusconi dovrebbe recarsi in Emilia Romagna già la prossima settimana.</p>
      <p>In vista della tornata di Regionali previste nel 2020, sono diversi i nodi in sospeso. Per quanto riguarda le Regioni che andranno al voto il 26 gennaio, è decisa la candidatura della leghista <b>Lucia Borgonzoni</b> in Emilia Romagna, ma è ancora da definire il candidato alla presidenza della Regione Calabria. Il nome spetta a Forza Italia che però non ha ancora indicato un sostituto a Mario Occhiuto, bocciato 'senza se e senza ma' da Salvini.</p>
      <h3>La spartizione delle candidature</h3>
      <p>Nella tornata successiva, poi, di sicuro c'è solo la ricandidatura degli uscenti: il leghista <b>Luca Zaia</b> in Veneto, e quella di <b>Giovanni Toti</b>, uscito da FI, in Liguria. Il 'Cencelli' del centrodestra prevede che le candidature siano divise per partito nei seguente modi: Puglia e Marche a Fratelli d'Italia, Toscana alla Lega, e Campania a Forza Italia. Per quanto riguarda queste Regioni, gli unici nomi emersi nelle settimane scorse sono quelli del pugliese <b>Raffaele Fitto</b> e del campano <b>Stefano Caldoro</b>. Ma malgrado Berlusconi abbia già dato per fatto l'accordo su Caldoro, non vi è alcuna intesa definitiva sui nomi. </p>
    </article>
  </body>
</html>