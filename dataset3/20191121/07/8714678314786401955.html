<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/reklame/2019/11/schibsted-byra-henter-fra-samtext/"/>
    <meta property="og:site_name" content="Kampanje"/>
    <meta property="article:published_time" content="2019-11-21T07:18:38+00:00"/>
    <meta property="og:title" content="Schibsted-byrå henter fra Samtext"/>
    <meta property="og:description" content="- Et utrolig sterkt kreativt miljø, sier Line Jacobsen."/>
  </head>
  <body>
    <article>
      <h1>Schibsted-byrå henter fra Samtext</h1>
      <address><time datetime="2019-11-21T07:18:38+00:00">21 Nov 2019, 07:18</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>- Et utrolig sterkt kreativt miljø, sier Line Jacobsen.</b>
      </p>
      <p>Det Schibsted-eide byrået Manus kan ønske <b>Line Jacobsen</b> velkommen som ny prosjektleder. Hun kommer fra tekst- og oversettelsesbyrået Samtext, hvor hun var avdelingsleder for teamet som jobbet med utvikling av originaltekst.</p>
      <p>- Manus er et utrolig sterkt kreativt miljø, og jeg er veldig glad for å kunne bli en del av denne knallfine gjengen. Nå gleder jeg meg til å bli skikkelig kjent med spennende kunder og prosjekter, og ikke minst bidra til at vi har gode, effektive og ryddige prosesser både internt og inn mot kundene, sier Jacobsen.</p>
      <p>Manus ble startet høsten 2018, og er en del av Schibsteds satsing på innhold og kreativitet ved siden av VG Partnerstudio.</p>
      <p>- Å få inn en prosjektleder med erfaring fra store, komplekse prosesser med mange involverte er helt perfekt. Vi samarbeider tett med kunder, underleverandører og andre byråer både internt og eksternt, så Lines strukturelle kompetanse – og ikke minst fantastisk hyggelige vesen – vil gjøre en stor forskjell for både oss og kundene våre, sier daglig leder i Manus, <b>Marianne Solheim</b>.</p>
      <p>Nylig ble det annonsert at <b>Jonas Ibsen Brynildsrud</b> blir leder for den overordnede satsingen</p>
      <p>- Manus er Schibsteds første byråmiljø som opererer 100 prosent kanaluavhengig. Grepet vi tok med å opprette Manus har flyttet oss nærmere enkeltkunder med behov for innholdsløsninger som strekker seg utover Schibsteds flater. I tillegg har Manus sitt fokus på kreativitet og konseptutvikling gjort det mulig for oss å tiltrekke profiler som tradisjonelt har søkt seg til reklamebyråene. Jeg gleder meg til å se hva de kan utrette i tiden som kommer, og jeg forstår godt at Marianne er stolt av sine siste rekrutteringer, sier Ibsen Brynildsrud.</p>
    </article>
  </body>
</html>