<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/bufera-su-fca-gm-avvia-causa-per-corruzione-sindacati/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-21T07:00:30+00:00"/>
    <meta property="og:title" content="Bufera su FCA: GM avvia causa per corruzione sindacati"/>
    <meta property="og:description" content="Una bufera si abbatte sul gruppo automobilistico Fiat Chrysler (FCA). La concorrente americana General Motors ha presentato ieri denuncia, accusando la rivale di aver disturbato tre round negoziali del produttore americano con la United Auto Workers mediante il pagamento di tangenti tra il 2009 e il 2015, ottenendo in questo modo un illecito vantaggio competitivo. “Al cuore della denuncia – si legge nel comunicato di Gm – vi sono le chiare ammissioni fatte da ex dirigenti Fca rivelate grazie all’indagine penale portata avanti dall’ufficio dello Us Attorney nel distretto Est del Michigan”. Ombre sul Marchionne Craig Glidden, capo dei consulenti legali di General Motors, ha sottolineato che “il piano di corruzione su più anni di Fca ha minato l’integrità delle trattative” con il sindacato dei metalmeccanici (lo United Auto Workers, Uaw) per il rinnovo del contratto di lavoro causando a Gm “danni sostanziali”. Per quota ragione il gruppo chiede ” Nella causa presentata alla Corte distrettuale Usa a Detroit, Gm tira…"/>
  </head>
  <body>
    <article>
      <h1>Bufera su FCA: GM avvia causa per corruzione sindacati</h1>
      <address><time datetime="2019-11-21T07:00:30+00:00">21 Nov 2019, 07:00</time> by <a rel="author">Mariangela Tessa</a></address>
      <p>Una bufera si abbatte sul gruppo automobilistico <a href="https://www.wallstreetitalia.com/trend/fca/"><b>Fiat Chrysler (FCA)</b>.</a> La concorrente americana <b>General Motors</b> ha presentato ieri denuncia, accusando la rivale di aver disturbato tre round negoziali del produttore americano con la<b> United Auto Workers</b> mediante il pagamento di tangenti tra il 2009 e il 2015, ottenendo in questo modo un illecito vantaggio competitivo.</p>
      <blockquote>“Al cuore della denuncia – si legge nel comunicato di Gm – vi sono le chiare ammissioni fatte da ex dirigenti Fca rivelate grazie all’indagine penale portata avanti dall’ufficio dello Us Attorney nel distretto Est del Michigan”.</blockquote>
      <h3>Ombre sul Marchionne</h3>
      <p><b>Craig Glidden</b>, capo dei consulenti legali di <b>General Motors</b>, ha sottolineato che “il piano di corruzione su più anni di<b> Fca</b> ha minato l’integrità delle trattative” con il sindacato dei metalmeccanici (lo United Auto Workers, Uaw) per il rinnovo del contratto di lavoro causando a Gm “danni sostanziali”. Per quota ragione il gruppo chiede ”</p>
      <p>Nella causa presentata alla Corte distrettuale Usa a Detroit, Gm tira in ballo <b>l’ex amministratore delegato di Fca, Sergio Marchionne</b> – scomparso l’anno scorso – e tre ex manager dell’azienda.</p>
      <blockquote>“Nella denuncia abbiamo dichiarato – ha spiegato Glidden – che Marchionne è stato responsabile dell’ideazione, esecuzione e sponsorizzazione del presunto illecito. Non abbiamo intenzione di perseguire l’Uaw – ha aggiunto – perché il nostro bersaglio è Fca. Crediamo che la responsabilità sia dell’orchestratore della trasgressione … e contiamo di far ricadere tutta la responsabilità su Fca”. “Questa denuncia – ha aggiunto Glidden – mira a far si’ che Fca sia riconosciuta responsabile per il danno che le sue azioni hanno causato al nostro gruppo e ad assicurare parita’ di condizioni per il futuro”.</blockquote>
      <p>Secondo il comunicato di Gm, <b>Fca</b> è stata chiaramente responsabile di attività illecite “pagando milioni di dollari in tangenti per ottenere benefici, concessioni e vantaggi nei negoziati, nell’implementazione e nell’amministrazione degli accordi di lavoro nel corso del tempo”. “Con questa denuncia – conclude il comunicato – Gm intende ribadire che i negoziati devono essere liberi da truffe e corruzione. Tutti i danni che saranno ottenuti saranno investiti negli Stati Uniti a beneficio degli impiegati della Gm e per creare nuovi posti di lavoro”.</p>
      <h3>La replica di Fca</h3>
      <p>Immediata la replica di FCA. Siamo “stupiti” dall’azione legale di General Motors “sia per i contenuti sia per la tempistica. Possiamo solo presumere che<b> sia per fermare la nostra proposta di fusione con Psa e le trattative con la United Auto Workers</b>” afferma Fca in una nota. E prosegue: “Intendiamo difenderci in modo forte contro questa causa senza merito e perseguire tutti i rimedi legali per rispondere”. Il titolo di Fiat Chrysler, intanto, è crollato Wall Street perdendo il 3,8%.</p>
    </article>
  </body>
</html>