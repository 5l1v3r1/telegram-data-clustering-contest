<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/arcelormittal_governo_sindacati-6590214/news/2019-11-21/"/>
    <meta property="og:site_name" content="Agi"/>
    <meta property="article:published_time" content="2019-11-21T07:28:00+00:00"/>
    <meta property="og:title" content="Il governo tratta con ArcelorMittal. Sindacati sul piede di guerra"/>
    <meta property="og:description" content="Le sigle dei metalmeccanici non vogliono revisioni dell'accordo e chiedono a Cgil, Cisl e Uil lo sciopero generale. Intanto i commissari Ilva hanno effettuato un'ispezione nello stabilimento"/>
  </head>
  <body>
    <article>
      <h1>Il governo tratta con ArcelorMittal. Sindacati sul piede di guerra</h1>
      <h2>Le sigle dei metalmeccanici non vogliono revisioni dell'accordo e chiedono a Cgil, Cisl e Uil lo sciopero generale. Intanto i commissari Ilva hanno effettuato un'ispezione nello stabilimento</h2>
      <address><time datetime="2019-11-21T07:28:00+00:00">21 Nov 2019, 07:28</time> by <a rel="author" href="https://www.agi.it/authors/silvia-inghirami/" target="_blank">Silvia Inghirami</a></address>
      <p>I contratti vanno rispettati. È la posizione di governo e sindacati con ArcelorMittal. In attesa dell'incontro a palazzo Chigi di venerdì, il presidente del Consiglio, <b>Giuseppe Conte</b>, ribadisce il principio, augurandosi che gli imprenditori indiani tornino al tavolo con un atteggiamento diverso. Il governo, riferisce il ministro dello Sviluppo economico, <b>Stefano Patuanelli</b>, "sta lavorando per creare le condizioni" del confronto.</p>
      <p>Vi è disponibilità non a rimettere lo scudo penale ma a individuare "una norma generale in un percorso generale" per ripristinare la produttività dell'azienda, "perché solo con la produzione si riesce a rispettare il piano ambientale". Intanto, i sindacati annunciano battaglia e Fiom, Fim e Cisl chiedono a Cgil, Cisl e Uil di considerare l'ipotesi di uno sciopero generale. Ad auspicare il ritorno dello scudo penale è anche l'ordine del giorno approvato all'unanimità dal Consiglio regionale della Liguria, che invoca pure il rispetto dell'accordo di programma di Genova e il mantenimento della filiera dell'acciaio in Italia. Il governatore <b>Giovanni Toti</b> e il sindaco di Genova, <b>Marco Bucci</b>, andranno giovedì mattina al ministero dello Sviluppo economico per affrontare la vertenza con il ministro Patuanelli.</p>
      <p>Sempre giovedì, in consiglio dei Ministri, arriveranno alcune proposte per l'area di Taranto, come aveva sollecitato il premier.</p>
      <h3>Sindacati pronti allo sciopero generale</h3>
      <p>Sul fronte sindacale, nessuno vuole sentir parlare di possibili revisioni dell'accordo e si serrano le fila per una mobilitazione che abbia al centro lo sviluppo industriale del Paese. Fiom, Fim e Uilm hanno sollecitato Cgil, Cisl e Uil a proclamare uno sciopero generale, annunciando "una riscossa" dei metalmeccanici per mettere al centro dell'agenda del Paese il lavoro, contro multinazionali rapaci e politica assente e incapace.</p>
      <p>Al premier Conte hanno chiesto di essere convocati al tavolo di palazzo Chigi di venerdì, sottolineando che mai accetteranno esuberi e riduzioni strutturali della produzione. Restano sul piede di guerra anche i fornitori e gli autotrasportatori che hanno promosso dei presidi ai portoni dell'acciaieria pugliese per chiedere il pagamento delle fatture. Sulle conseguenze di tali azioni, l'azienda ha convocato i rappresentanti sindacali dello stabilimento in serata. Proseguono, intanto, le indagini avviate dalle procure di Taranto e Milano. Nel mirino sono anche i comunicati e le dichiarazioni dell'amministratore delegato e presidente di ArcelorMittal Italia, <b>Lucia Morselli</b>.</p>
      <h3>Le ispezioni dei commissari</h3>
      <p>I commissari Ilva hanno fatto un'ispezione nello stabilimento e, secondo delle fonti, avrebbero avuto conferma che il magazzino materie prime è notevolmente assottigliato. L'ispezione era stata chiesta nei giorni scorsi ma in un primo tempo negata: i commissari hanno poi avvertito che qualora ArcelorMittal si fosse opposta, il rifiuto sarebbe stato messo a verbale.</p>
      <p>Per "costruire una proposta di sviluppo che coinvolga la comunità locale" è andato a Taranto il segretario nazionale del Pd, <b>Nicola Zingaretti</b>, che ha incontrato il sindaco e l'arcivescovo, i rappresentanti di Confindustria, associazioni ambientaliste e sindacati. Presente anche il presidente della Regione Puglia, Michele Emiliano, che ha criticato il gruppo siderurgico: "Ammesso e non concesso che uno voglia sciogliere un contratto, non lo fa in quel modo, ma lo fa come si sciolgono i contratti, dicendo 'Io non ne voglio sapere più. E deve evidentemente risarcire l'altra parte del fatto che va via". </p>
    </article>
  </body>
</html>