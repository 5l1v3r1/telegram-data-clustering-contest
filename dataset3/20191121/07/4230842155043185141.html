<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191121-zelenskyj-zmusyt-ivanisova-sklasty-mandat-yakshho-sudymist-pidtverdytsya/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T07:34:56+00:00"/>
    <meta property="og:title" content="Зеленський змусить Іванісова скласти мандат, якщо судимість підтвердиться"/>
    <meta property="og:description" content="Президент Володимир Зеленський запевнив, що змусить скласти мандат народного депутата з фракції Слуга народу Романа Іванісова, якщо інформація про його судимість підтвердиться."/>
  </head>
  <body>
    <article>
      <h1>Зеленський змусить Іванісова скласти мандат, якщо судимість підтвердиться</h1>
      <address>
        <time datetime="2019-11-21T07:34:56+00:00">21 Nov 2019, 07:34</time>
      </address>
      <p>Президент Володимир Зеленський запевнив, що змусить скласти мандат народного депутата з фракції Слуга народу Романа Іванісова, якщо інформація про його судимість підтвердиться.</p>
      <p>Володимир Зеленський в Очакові заявив, що особисто перевірить, чи дійсно причетний один з нардепів зі Слуги народу до скоєння тяжкого злочину, про що повідомляли ЗМІ.</p>
      <blockquote>– Якщо буде хоч один факт, хоч щось, я змушу цю людину скласти мандат. Ви знаєте, що вже двох людей ми відправили. Це, напевно, буде третя людина, якщо вона причетна, – зазначив глава держави.</blockquote>
      <p>
        <b>Читайте: </b>
        <a href="https://fakty.com.ua/ua/ukraine/20191114-arahamiya-skazav-hto-proponuvav-groshi-nardepam-slugy-narodu/">Арахамія сказав, хто пропонував гроші нардепам Слуги народу</a>
      </p>
      <p>Зеленський мав на увазі, що зі Слуги народу виключені Анна Скороход та Антон Поляков.</p>
      <blockquote>– Ми завжди говорили, що готові до очищення, і це – правильно. Ні в уряді, ні на місцях, ні в областях, ні навіть в партії Слуга народу не залишиться нікого з тих, хто причетний хоч до чогось кримінального, – додав президент.</blockquote>
      <p>Нагадаємо, що генпрокурор України Руслан <a href="https://fakty.com.ua/ua/ukraine/20191120-ryaboshapka-pidtverdyv-sudymist-za-zgvaltuvannya-deputata-slugy-narodu/">Рябошапка підтвердив судимість депутата</a> від фракції Слуга народу Романа Іванісова. Проте пізніше у Генпрокуратурі спростували цю інформацію та повідомили, що перевірка ще не закінчена.</p>
    </article>
  </body>
</html>