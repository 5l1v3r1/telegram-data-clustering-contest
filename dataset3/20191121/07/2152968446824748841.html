<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/21/triudo-predstavi-noviia-si-kabinet-s-raven-broi-myje-i-jeni.430306"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T07:28:00+00:00"/>
    <meta property="og:title" content="Трюдо представи новия си кабинет с равен брой мъже и жени"/>
    <meta property="og:description" content="36 министри съставят канадското правителство | Dnes.bg"/>
  </head>
  <body>
    <article>
      <h1>Трюдо представи новия си кабинет с равен брой мъже и жени</h1>
      <h2>36 министри съставят канадското правителство</h2>
      <address><time datetime="2019-11-21T07:28:00+00:00">21 Nov 2019, 07:28</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Джъстин Трюдо, новият стар премиер на Канада, представи новият си кабинет. Трюдо беше преизбран на 21 октомври и е начело на правителство на малцинството, пише "Франс прес".</p>
      <p>Най-голямата промяна е новата роля на досегашната министърка на външните работи Кристия Фрийланд, която предоговори успешно споразумението за свободна търговия със САЩ и Мексико. Тя ще бъде вицепремиер и министър по междуправителствените въпроси. Петдесет и една годишната Фрийланд заема този ключов пост в момент, когато правителството на Трюдо е изправено пред бунт срещу данъка върху въглеродните емисии в две западни провинции, управлявани от консерватори, а борещата се за независимост на Квебек формация Квебекски блок се завърна в парламента.</p>
      <p>На мястото на Фрийланд начело на канадската дипломация ще застане Франсоа-Филип Шампан. Това е повишение за квебекския политик, чиито предишни постове бяха министър на инфраструктурата и министър на външната търговия, пише БТА.</p>
      <p>Шампан ще трябва да намери изход от безпрецедентната дипломатическа криза между Канада и Китай след извършения преди близо година арест във Ванкувър на ръководителка на китайския телеком Huawei по искане на САЩ, които искат да бъде екстрадирана. Дни след ареста Пекин арестува двама канадски граждани за шпионаж.</p>
      <p>Друга важна промяна в кабинета е, че министърката на околната среда и климатичните промени Катрин Маккена е заменена от Джонатан Уилкинсън. Той отговаряше досега за рибното стопанство, океаните и охраната на канадското крайбрежие.</p>
      <p>Маккена бе поставена под полицейска охрана през последните месеци. Тази рядко прилагана мярка в Канада се наложи заради серията от заплахи, които тя получи заради позицията й по въпроса с климатичните промени.</p>
      <p>За фаворит за този пост бе смятан екоактивистът Стивън Гилбо, новоизбран депутат от Монреал, но в крайна сметка той ще бъде министър на канадското културно наследство и културното многообразие.</p>
      <p>По този начин, смятат анализатори, Трюдо иска да избегне задълбочаване на конфликта с провинциите Алберта и Саскачеван, зависими от петрола и надигнали се срещу програмата на правителството за опазване на климата.</p>
      <p>В новото правителство има 36 министри, с двама повече от предходното. Мъжете и жените са равен брой.<br/> </p>
    </article>
  </body>
</html>