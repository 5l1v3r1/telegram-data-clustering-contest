<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%aa%d7%91%d7%99%d7%a2%d7%94-%d7%9b%d7%95%d7%90%d7%91%d7%aa-%d7%91%d7%9e%d7%99%d7%95%d7%97%d7%93-%d7%a8%d7%95%d7%a4%d7%90-%d7%94%d7%a9%d7%99%d7%a0%d7%99%d7%99%d7%9d-%d7%9e%d7%a4-%d7%aa-%d7%a2%d7%a7%d7%a8-%d7%9c%d7%99-8-%d7%a9%d7%99%d7%a0%d7%99%d7%99%d7%9d-%d7%a9%d7%9c%d7%90-%d7%9c%d7%a6%d7%95%d7%a8%d7%9a-418934/5"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-21T07:00:00+00:00"/>
    <meta property="og:title" content="תביעה כואבת במיוחד: רופא השיניים מפ&quot;ת עקר לי 8 שיניים שלא לצורך"/>
    <meta property="og:description" content="לפי כתב התביעה, התובע שילם לרופא כ-40 אלף שקלים על הטיפול, כשמאז סיומו הוא סובל מדלקות חוזרות ונשנות ומכאבים. כמו כן, הוא אינו מרגיש בנוח בקרבת אנשים ובקרוב עליו לעבור טיפול משקם. הרופא הנתבע: &quot;הכל נעשה לפי הספר&quot;"/>
  </head>
  <body>
    <article>
      <h1>תביעה כואבת במיוחד: רופא השיניים מפ"ת עקר לי 8 שיניים שלא לצורך</h1>
      <h2>לפי כתב התביעה, התובע שילם לרופא כ-40 אלף שקלים על הטיפול, כשמאז סיומו הוא סובל מדלקות חוזרות ונשנות ומכאבים. כמו כן, הוא אינו מרגיש בנוח בקרבת אנשים ובקרוב עליו לעבור טיפול משקם. הרופא הנתבע: "הכל נעשה לפי הספר"</h2>
      <address><time datetime="2019-11-21T07:00:00+00:00">21 Nov 2019, 07:00</time> by <a rel="author">מתן דויטש</a></address>
      <p>טיפול שיניים הוא אף פעם לא נעים, אך עבור גבר שטופל על ידי רופא מפתח תקוה הוא הפך לסיוט של ממש. כעת הוא תובע בטענה לרשלנות רפואית חמורה שהתבטאה בין היתר בעקירת 8 שיניים שלא לצורך והחדרת שתלים בצורה רשלנית, כשעלות הטיפול המתקן מוערכת בכ-185 אלף שקלים.</p>
      <figure>
        <img src="https://cdn.isnet.co.il/dyncontent/2019/6/27/695c1dda-ded8-4384-855a-2608b4e7227c.jpg"/>
        <figcaption>צילום המחשה: shutterstock</figcaption>
      </figure>
      <p>על פי כתב התביעה, שהוגש על ידי עורכי הדין ישר יעקבי ובוריס לויאב, ההיכרות בין הצדדים נוצרה עוד בשנת 2010, אז המטופל, היום בן 69, הגיע לצורך שיקום נרחב של השיניים בשתי הלסתות. בלסת העליונה הרכיב הרופא גשר הנסמך על 8 שיניים.</p>
      <p>בשנת 2018 חזר המטופל לרופא בגלל שבר בגשר חרסינה, שהיה מורכב על השיניים בלסת העליונה. הרופא מסר לתובע שיש צורך לעקור את רוב השיניים בלסת העליונה, ולבצע גשר חרסינה הנסמך על 8 שתלים ו-2 שיניים, כשלפי כתב התביעה, הנתבע לא מסר את תכנית הטיפול בכתב.</p>
      <p>המטופל שמע לעצת רופאו אך טען כי עתיד לטוס לחו"ל וביקש לסיים את הטיפול לפני מועד טיסתו, כשהנתבע נעתר לבקשה. הרופא ביצע את עקירת השיניים, החדיר שתלים ללסת העליונה והרכיב את גשר החרסינה. כאן אמורה הייתה להסתיים הסאגה, אך מתברר שהיא רק החלה.</p>
      <p>בהיות התובע בחופשה בחו"ל נשר הגשר ממקומו והוא נזקק לטיפול עזרה ראשונה, אצל רופא שיניים מקומי. כשחזר, פנה התובע לרופא שיניים אחר כדי לקבל חוות דעת נוספת, ונמסר לו כי הגשר נייד ומסתמך על שן אחת ו-4 שתלים במקום מה שסוכם מלכתחילה. עוד נמסר למטופל כי השתלים והשן אינם תקינים והוא הופנה בחזרה לרופא הנתבע.</p>
      <p>התובע חזר לנתבע שהוציא את הגשר יחד עם השן והשתלים שהיו רופפים , ובמקומם החדיר ללסת שישה שתלים חדשים, עליהם הרכיב גשר זמני. <mark>זמן קצר לאחר מכן , התפתחה אצל התובע דלקת חניכיים חריפה בלסת העליונה, מלווה בכאבים עזים, ובעקבות כך טען הרופא כי יש לעקור את כל השתלים מהלסת</mark>.</p>
      <p>עוד הוסיף הרופא כי לאחר תקופת החלמה יהיה צורך לבצע השתלת עצם והחדרה של שתלים חדשים אצל מומחה. הרופא אכן עקר את כל השתלים והרכיב למטופל תותבת שלמה להוצאה זמנית, שלטענת התובע אינה יציבה במקומה והוא מאד מתקשה באכילה.</p>
      <figure>
        <img src="https://cdn.isnet.co.il/dyncontent/2019/11/20/92c17cb3-2a04-409f-ab92-998e04d9f4cb.jpg"/>
        <figcaption>עו"ד ישר יעקובי | צילום: משרד ישר יעקובי</figcaption>
      </figure>
      <p>לפי כתב התביעה, התובע שילם לנתבע כ-40 אלף שקלים על הטיפול, כשמאז סיומו הוא סובל מדלקות חוזרות ונשנות ומכאבים. כמו כן, הוא אינו מרגיש בנוח בקרבת אנשים ובקרוב עליו לעבור טיפול משקם שככל הנראה יהיה גם מסובך יותר.</p>
      <p>חוות דעת רפואית מטעם מומחה לכירורגיית הפה שצורפה לתביעה, קובעת כי הרופא המטפל לא תיעד את הטיפול, וכי אין פענוח של צילומי הרנטגן במידה ובוצעו כאלו, לפיהם קבע הרופא שיש לעקור את רוב השיניים בלסת העליונה. למעשה הרופא ביצע 4 ניתוחים נפרדים ללא תיעוד ומבלי שקיבל הסכמה מהמטופל, כנדרש בחוק זכויות החולה.</p>
      <p>התובע טוען כי מדובר בעקירת 8 שיניים תקינות שלא לצורך,החדרה כושלת של שתלים ומסכם את נזקיו, כולל עלות הטיפול המתקן ב-185,000 שקל , ללא עלויות הטיפולים העתידיים.</p>
      <p>הרופא הנתבע מסר מצידו בתגובה כי "הכל נעשה לפי הספר".</p>
    </article>
  </body>
</html>