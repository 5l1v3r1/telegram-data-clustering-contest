<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_studenti-vijshli-proti-prezidenta-6-rokiv-tomu-pochalasya-revolyuciya-gidnosti/939127"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T07:18:00+00:00"/>
    <meta property="og:title" content="Студенти вийшли проти президента - 6 років тому почалася Революція гідності"/>
    <meta property="og:description" content="Президент Віктор Янукович 21 листопада 2013 року заявив про призупинення переговорів про асоціацію з Європейським Союзом. У Києві на майдан Незалежності вийшли невдоволені таким рішенням студенти &amp;ndash; почалася Революція гідності. Майже 1 тис. людей залишилися ночувати в центрі столиці. ..."/>
  </head>
  <body>
    <article>
      <h1>Студенти вийшли проти президента - 6 років тому почалася Революція гідності</h1>
      <address><time datetime="2019-11-21T07:18:00+00:00">21 Nov 2019, 07:18</time> by <a rel="author">Gazeta.ua</a></address>
      <p>Президент <b>Віктор Янукович</b> 21 листопада 2013 року заявив про призупинення переговорів про асоціацію з Європейським Союзом. У Києві на майдан Незалежності вийшли невдоволені таким рішенням студенти – почалася Революція гідності.</p>
      <p>Майже 1 тис. людей залишилися ночувати в центрі столиці. До ранку термін "Євромайдан" став трендом Twitter. Протягом кількох днів мітинги з вимогою продовжити курс на євроінтеграцію почали збиратися в інших містах.</p>
      <p>24 листопада в Києві на Народне Віче вийшли близько 100 тис. учасників, у Львові - майже 20 тис. Також у ці дні тривали масові акції в Луганську, Дніпропетровську, Харкові, Донецьку, Одесі, Черкасах та інших містах. Однак у деяких - мітинги розігнали силовики.</p>
      <figure>
        <iframe src="https://www.youtube.com/embed/deJVibPYMKg" width="590" height="332" data-service="Youtube" scrolling="no"/>
      </figure>
      <p>У ніч на 30 листопада на майдані Незалежності відбувся силовий розгін демонстрантів. Близько 4:00 спецпідрозділ "Беркут" почав по-звірячому витискати активістів - били кийками та ногами. Операцію назвали "розчисткою території для встановлення новорічної ялинки".</p>
      <p>"Ніч 30 листопада і стала каталізатором, який зробив революцію. Це розгін, жорстокий силовий розгін. Потім я приїхав на Михайлівську площу. Бачив як люди стікаються туди, готові боронити. Хлопці з палками тренувалися, пораненим допомогали в соборі. Тоді я зрозумів: усе, революція станеться", – згадував <b>Сергій Кротенко</b>, який тоді навчався в педагогічному університеті ім. Михайла Драгоманова.</p>
      <figure>
        <img src="https://static2.gazeta.ua/img2/cache/gallery/939/939127_1_w_1200.jpg?v=0"/>
        <figcaption>Учасники перших днів Революції Гідності ночували у Михайлівському золотоверхому монастирі<cite>Автор: УНІАН</cite></figcaption>
      </figure>
      <p>1 грудня в центрі Києва пройшло віче, яке зібрало від 500 тис. до 1 млн осіб. Люди зайняли майдан Незалежності, де київські комунальники вже почали встановлювати новорічну ялинку та готувати місце для ярмарку. Площу від мітингувальників охороняли бійці Внутрішніх військ, якими переважно були солдати строкової служби. Вони особливого опору не чинили. Зайнявши Майдан, протестувальники звели барикади, щоб запобігти повторенню розгону, що стався в ніч на 30 листопада.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_mi-miljoni-yaki-chekayut-virokiv-na-bankovij-vimagali-ne-rozvalyuvati-spravi-majdanu/937439"/>
      </related>
      <p>Однією із знакових подій початку Революції гідності стало 11 грудня. Вночі спецназівці знову спробували розігнати протестувальників. Уперше за кілька сотень років дзвони Михайлівського собору забили на сполох.</p>
      <figure>
        <img src="https://static2.gazeta.ua/img2/cache/gallery/939/939127_2_w_1200.jpg?v=0"/>
        <figcaption>Мітингувальники намагалися захопити урядові установи<cite>Автор: wikipedia.org</cite></figcaption>
      </figure>
      <p>16 січня 2014 року у Верховній Раді України з порушенням установленої процедури голосування прийняли 10 законів, направлених на звуження конституційних прав і свобод громадян. За три дні в Києві на Народному Вічі зібралися кілька десятків тисяч мітингувальників, які висловили обурення ухваленням "Законів про диктатуру". Мирна акція переросла в жорстке протистояння з міліцією та Внутрішніми військами. Активісти зробили спробу штурму кордону охорони до урядового кварталу. У наслідок сутичок радикали підпалили автобус "Беркута", а самих бійців закидали камінням і петардами.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_ukrayinciv-zaklikayut-u-den-gidnosti-ta-svobodi-vijti-na-masshtabne-viche/934465"/>
      </related>
      <p>22 січня 2014-го під час протистоянь на вул. Михайла Грушевського були вбиті з вогнепальної зброї <b>Сергій Нігоян</b> і <b>Михайло Жизневський</b>. Отримали поранення й померли наступного тижня в лікарнях <b>Роман Сеник</b> та <b>Олександр Бадера</b>. У лісосмузі в Бориспільському районі Київської області знайшли тіло <b>Юрія Вербицького</b>, якого викрали з лікарні.</p>
      <p>Найдраматичнішим етапом революції стали події в Києві 18-20 лютого, в ході яких загинули більш як сотня протестувальників і кілька тисяч було травмовано.</p>
      <figure>
        <img src="https://static2.gazeta.ua/img2/cache/gallery/939/939127_3_w_1200.jpg?v=0"/>
        <figcaption>8 грудня 2013-го на Майдані Незалежності провели «Марш мільйона»<cite>Автор: УНІАН</cite></figcaption>
      </figure>
      <blockquote>День гідности та свободи святкують в Україні 21 листопада на честь початку цього дня помаранчевої революції 2004-го та Революції гідності 2013 року. <br/>Свято є наступником Дня свободи, що відзначали 22 листопада у 2005-2011 роках на честь помаранчевої революції. Його скасував указом президент Віктор Янукович.<br/>13 листопада 2014 року президент України Петро Порошенко підписав указ, згідно з яким в Україні 21 листопада відзначають День гідності та свободи.</blockquote>
    </article>
  </body>
</html>