<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/hazai-gazdasag/technologiai-tamogatasra-palyazhatnak-a-mikro-kis-es-kozepvallalkozasok-2043693/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T07:13:00+00:00"/>
    <meta property="og:title" content="Technológiai támogatásra pályázhatnak a mikro-, kis- és középvállalkozások"/>
    <meta property="og:description" content="A vállalkozások 5 és 40 millió forint közötti támogatást igényelhetnek új eszközök, gépek beszerzéséhez, új technológiai rendszerek kialakításához."/>
  </head>
  <body>
    <article>
      <h6 class="kicker">VERSENYKÉPESSÉG</h6>
      <h1>Technológiai támogatásra pályázhatnak a mikro-, kis- és középvállalkozások</h1>
      <address>
        <time datetime="2019-11-21T07:13:00+00:00">21 Nov 2019, 07:13</time>
      </address>
      <h4>A vállalkozások 5 és 40 millió forint közötti támogatást igényelhetnek új eszközök, gépek beszerzéséhez, új technológiai rendszerek kialakításához, valamint ezekhez kapcsolódó információs technológia-fejlesztésekhez.</h4>
      <p>A mikro-, kis- és középvállalkozások csütörtöktől adhatják be a támogatási kérelmeiket technológiai modernizáció támogatására – tájékoztatott Rákossy Balázs, a Pénzügyminisztérium európai uniós források felhasználásáért felelős államtitkára.</p>
      <p>Hozzátette: a vállalkozások 5 és 40 millió forint közötti támogatást igényelhetnek új eszközök, gépek beszerzéséhez, új technológiai rendszerek kialakításához, valamint ezekhez kapcsolódó információs technológia-fejlesztésekhez.</p>
      <p>A Gazdaságfejlesztési és Innovációs Operatív Program (GINOP) keretében megjelent kétmilliárd forintos keretösszegű, Mikro-, kis- és középvállalkozások technológiai modernizációjának támogatása című pályázati felhívás egy újszerű, feltételesen visszatérítendő támogatási formában segíti a vállalkozások versenyképességének javítását – mondta az államtitkár.</p>
      <p>Magyarországon elsőként indul el ez az új finanszírozási forma, amely az Európai Unióban is egyedülállónak számít, ez idáig csak Portugáliában érhető el hasonló elven működő pályázat – hangsúlyozta Rákossy Balázs.</p>
      <p>A feltételesen visszatérítendő támogatási forma alkalmazásával olyan fejlesztések támogathatóak, amelyek eredményeképpen a kedvezményezettek a saját múltbeli pozíciójukhoz képest mérhető fejlődést érnek el. A felhívás keretében ugyanis a pályázó teljesítménye a támogató által előre meghatározott eredményességi céloknak a projektmegvalósítást követő fenntartási időszakban való visszamérése révén kerül összevetésre a beadáskori állapottal. Ezen eredményességmérési szempontok teljesítésének végén születik döntés a visszatérítési arány mértékéről, azaz a pályázó részleges vagy teljes felmentést kaphat az előzetesen kiutalt visszatérítendő támogatás visszafizetése alól – fejtette ki az államtitkár.</p>
      <p>A várakozások szerint az eredményességhez kötött visszatérítési arány miatt a kedvezményezettek kiemelt figyelmet fognak fordítani a – jövőbeli gazdálkodásukra is jelentős hatással bíró – projektek hatékony végrehajtására – tette hozzá.</p>
      <p>A program keretében a tervek szerint több mint ötven vállalkozás technológiai modernizációja valósulhat meg, és amennyiben a pályázati konstrukció tapasztalatai visszaigazolják a várakozásokat, akkor a jövőben várhatóak majd hasonló pályázati kiírások magasabb keretösszeggel is – jegyezte meg Rákossy Balázs.</p>
    </article>
  </body>
</html>