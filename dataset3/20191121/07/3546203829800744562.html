<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_299348096_Dnes_otbelyazvame_Vavedenie_Bogorodichno"/>
    <meta property="og:site_name" content="webcafé"/>
    <meta property="article:published_time" content="2019-11-21T07:32:00+00:00"/>
    <meta property="og:title" content="Днес отбелязваме Въведение Богородично"/>
    <meta property="og:description" content="Днес отбелязваме Въведение Богородично - празник, който се чества като ден на християнското семейство и ден на християнската младеж."/>
  </head>
  <body>
    <article>
      <h1>Днес отбелязваме Въведение Богородично</h1>
      <address><time datetime="2019-11-21T07:32:00+00:00">21 Nov 2019, 07:32</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/21/bogorodica/1170x1425.jpg"/>
        <figcaption>Този ден се чества като ден на християнското семейство и християнската младеж<cite>Снимка: © Wikipedia</cite></figcaption>
      </figure>
      <p>Днес отбелязваме Въведение Богородично - празник, който се чества като ден на християнското семейство и ден на християнската младеж.</p>
      <p>Това е един от най-големите вселенски празници, който е почитан и от Католическата, и от Източноправославната църква. На този ден Света Богородица, вече навършила три години, за първи път е въведена в Божия храм.</p>
      <p>Така благочестивите й родители Анна и Йоаким изпълняват обещанието си, дадено пред Бога, и оставят дъщеря си в храма в служба на Господ.</p>
      <p>Християнските книги разказват как Дева Мария успява да изкачи свободно и неподдържана от никого всичките 15 стъпала към входа на храма. На последното стъпало я посреща и въвежда в Божията обител Първосвещеник Захария - бащата на Свети Йоан Кръстител.</p>
      <p>Оттогава до женитбата си за Йосиф Света Богородица живее към храма под надзора на по-възрастни благородни девойки.</p>
      <p>На Въведение Богородично препоръката е децата да се заведат на църква и да им разказват за вярата и библейските събития. Семейното ходене на църква символизира въвеждането на Мария в храма и вричането й в служба на Бога.</p>
      <p>Празникът се пада по време на Коледните пости, но на днешния ден е позволено да се яде риба, а на трапезата задължително трябва да присъства погача и червено вино.</p>
      <p>Вечерта масата се оставя неразтребена, за да дойде Богородица през нощта, да хапне и да благослови дома.</p>
      <p>Според народните поверия на днешния ден се гадае какво ще е времето през следващата година. Ако времето днес е топло и слънчево, чака ни люта зима и сухо лято със слаба реколта.</p>
      <p>Народът нарича днешния ден още Вълча Богородица, защото има вярване, че Дева Мария можела да влияе на дивите животни. Затова и имен ден имат хора с вълчи имена - Вълчо, Вълкан, Вълчан, Въльо.</p>
    </article>
  </body>
</html>