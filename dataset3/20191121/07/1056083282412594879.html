<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019474/%D9%87%D9%85%DA%A9%D8%A7%D8%B1%DB%8C-%D8%A7%D8%B3%D8%AA%D8%B1%D8%A7%D9%84%DB%8C%D8%A7-%D9%88-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D8%B2%D9%85%DB%8C%D9%86-%D8%B2%D8%AF%D9%86-%DA%86%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:42:21+00:00"/>
    <meta property="og:title" content="همکاری استرالیا و آمریکا برای زمین زدن چین"/>
    <meta property="og:description" content="آمریکا و استرالیا با حمایت از توسعه پروژه‌های مواد معدنی استراتژیک و عناصر خاکی نادر به مقابله با سلطه چین در بازار جهانی این مواد حساس می‌پردازند."/>
  </head>
  <body>
    <article>
      <h1>همکاری استرالیا و آمریکا برای زمین زدن چین</h1>
      <address><time datetime="2019-11-21T07:42:21+00:00">21 Nov 2019, 07:42</time> by <a rel="author">متین کاکوئی</a></address>
      <p>آمریکا و استرالیا با حمایت از توسعه پروژه‌های مواد معدنی استراتژیک و عناصر خاکی نادر به مقابله با سلطه چین در بازار جهانی این مواد حساس می‌پردازند.</p>
      <p>به گزارش ایسنا، دفتر مت کاناوان، وزیر منابع و استرالیا شمالی اعلام کرد وی و ویلبر راس، وزیر بازرگانی آمریکا در مذاکراتی که در واشنگتن داشتند، زمینه همکاری در فاینانس چنین پروژه‌هایی را فراهم کردند.</p>
      <p>واشنگتن اخیرا نسبت به اتکای خود به واردات مواد معدنی به دلیل تهدید پکن برای استفاده از آنها به عنوان اهرمی در جنگ تجاری با آمریکا، نگرانی فزاینده‌ای پیدا کرده است. چین در حدود ۸۰ درصد از تولید جهانی عناصر خاکی نادر سهم دارد. عناصر خاکی نادر گروهی متشکل از ۱۷ عنصر شیمیایی مورد استفاده در دستگاههای الکترونیکی مصرفی و تجهیزات نظامی هستند. این کشور در گذشته از برتری خود در تولید عناصر خاکی نادر برای گرفتن امتیازات سیاسی استفاده کرده است و پس از مناقشه دریایی با ژاپن در سال ۲۰۲۰، صادرات این مواد به همسایه خود را متوقف کرد و باعث افزایش قیمتها و تلاش برای تامین این مواد از نقاط دیگر شد.</p>
      <p>کاناوان اظهار کرده که تقاضای جهانی رو به رشد برای مواد معدنی استراتژیک، زمینه را برای ورود معدنکاران استرالیایی به منظور تامین زنجیره تامین و برآورد تقاضای رو به رشد در اقتصادهای بزرگی مانند آمریکا فراهم می‌کند.</p>
      <p>استرالیا میزبان شرکت لیناس است که بزرگترین معدنکار عناصر خاکی نادر جهان در خارج از چین به شمار می‌رود. این شرکت در ماه مه توافق مقدماتی برای ساخت یک  تاسیسات جداسازی عناصر خاکی نادر در تگزاس آمریکا امضا کرد که این تاسیسات تا سال ۲۰۲۱ فعالیتش را آغاز خواهد کرد.</p>
      <p>بر اساس گزارش رویترز، آژانس‌های مواد معدنی استرالیا و آمریکا توافقی را برای دستیابی به درک بهتر از ذخایر مواد معدنی استراتژیک خود امضا کردند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98070805919/%D8%AC%D9%86%DA%AF-%D8%A8%D8%B1-%D8%B3%D8%B1-%D9%85%D9%88%D8%A7%D8%AF-%D9%85%D8%B9%D8%AF%D9%86%DB%8C-%D8%A7%D8%B3%D8%AA%D8%B1%D8%A7%D8%AA%DA%98%DB%8C%DA%A9-%D8%A8%D8%A7%D9%84%D8%A7-%D9%85%DB%8C-%DA%AF%DB%8C%D8%B1%D8%AF"/>
      </related>
    </article>
  </body>
</html>