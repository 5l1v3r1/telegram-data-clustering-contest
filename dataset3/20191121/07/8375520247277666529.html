<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/vartist-budivnictva-shulyavskogo-mosta-zrosla-na-tretinu-u-klichka-nazvali-prichinu-641372.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T07:45:00+00:00"/>
    <meta property="og:title" content="Вартість будівництва Шулявського моста зросла на третину: у Кличка назвали причину"/>
    <meta property="og:description" content="Обсяг будівельних робіт за договором не змінився"/>
  </head>
  <body>
    <article>
      <h1>Вартість будівництва Шулявського моста зросла на третину: у Кличка назвали причину</h1>
      <address>
        <time datetime="2019-11-21T07:45:00+00:00">21 Nov 2019, 07:45</time>
      </address>
      <h4>Обсяг будівельних робіт за договором не змінився</h4>
      <p>Київська міська держадміністрація виділила додаткові кошти на реконструкцію Шулявського шляхопроводу.</p>
      <p>У жовтні 2019 року вартість договору збільшили додатковою угодою на 227,67 млн грн. Отже, реконструкція подорожчала на третину – до 814,52 млн грн.</p>
      <p>У листопаді ТОВ «Північно-український будівельний альянс» отримало 88,52 млн грн із 227,67 млн грн, додатково виділених. Про це <a href="http://nashigroshi.org/2019/11/20/klychko-dozvolyv-mykytasiam-na-tretynu-pidniaty-tsinu-remontu-shuliavs-koho-mostu-do-815-mil-yoniv/">пишуть</a> «Наші гроші».</p>
      <p>Обсяг будівельних робіт за договором не змінився, про що сказано в додатковій угоді.</p>
      <p>Коментуючи цю інформацію, перший заступник голови КМДА Микола Поворозник зазначив, що є об’єктивні причини для зростання кошторисної вартості.</p>
      <p>«Наразі у ЗМІ піднімається хвиля необґрунтованих звинувачень щодо будівництва розв’язки на Шулявці. Так, кошторисна вартість дійсно зросла, це не новина, і це підтверджено ДП «Укрдержекспертиза», - написав він на своїй сторінці у <a href="https://www.facebook.com/povoroznyk.m">Facebook</a>.</p>
      <p>Поворозник назвав причини:</p>
      <ul>
        <li>вартість металоконструкцій балок прогонових будов збільшилася з 75,2 млн грн до 122 млн грн, а металевих конструкцій риштувань опор з 32,5 млн грн до 39,4 млн грн;</li>
        <li>зросла заробітна плата працівників столичних комунальних підприємств – з 7500 грн до 11000 грн.</li>
      </ul>
      <p>«Так, проєкт перезатверджено розпорядженням КМДА, бо така процедура. Так, як і на будь-якому великому будівельному об’єкті бувають збої в роботі, проте міст будується, роботи йдуть активно і вдень і вночі. І, так, автомобільний рух Шулявським мостом запустимо до кінця року. Ми прозорі у видатках, ми відкриті для спілкування з пресою», - підкреслив Поворозник.</p>
      <p>Раніше радник мера Києва, кризовий менеджер Максим Бахматов гарантував, що <a href="https://glavcom.ua/kyiv/news/rekonstrukciya-shulyavskogo-mostu-na-finishniy-pryamiy-u-klichka-obicyayut-vidkriti-do-novogo-roku-638057.html">до кінця цього року буде завершена реконструкція Шулявського шляхопроводу і його відкриють для руху транспорту</a>.</p>
      <p>Як відомо, <a href="https://glavcom.ua/kyiv/news/klichko-vnochi-pereviriv-gotovnist-robit-po-demontazhu-shulyavskogo-shlyahoprovodu-577722.html">Шулявський шляхопровід закрили з 17 березня 2019 року на довгострокову реконструкцію</a>. За оцінками фахівців, роботи зі зведення нового шляхопроводу триватимуть 17 місяців. </p>
      <p>Кияни <a href="https://glavcom.ua/kyiv/news/stolichniy-shulyavskiy-mist-pereymenuvali-na-mist-ganbi-577791.html">охрестили шляхопровід «мостом ганьби»</a>. </p>
      <p>26 вересня Кличко повідомив, що <a href="https://glavcom.ua/kyiv/news/klichko-poobicyav-shcho-shulyavskiy-shlyahoprovid-vidkriyut-do-kincya-roku-628197.html">відкрити новий Шулявський шляхопровід планують до кінця 2019 року.</a></p>
      <p>8 жовтня у КМДА повідомили, що <a href="https://glavcom.ua/kyiv/news/budivnictvo-shulyavskogo-mosta-aktivizuvalosya-u-vihidni-bude-perekrito-prospekt-peremogi--631118.html">зведення Шулявського шляхопроводу переходить в активну фазу</a>.</p>
      <p>20 жовтня <a href="https://glavcom.ua/kyiv/news/klichko-progin-novogo-shuljavskogo-mostu-vzhe-nad-prospektom-peremogi-video-633878.html">прогін нового Шулявського мосту встановили над проспектом Перемоги.</a></p>
      <p>29 жовтня Кличко повідомив, що <a href="https://glavcom.ua/kyiv/news/shulyavka-zalishitsya-bez-gazu-shcho-vidbuvajetsya-na-budivnictvi-shlyahoprovodu-foto-video-636220.html">будівельні роботи тривають на всіх ділянках реконструкції Шулявського шляхопроводу.</a></p>
      <p><a href="https://glavcom.ua/kyiv/publications/vitaliy-klichko-hochu-zasteregti-novogo-prezidenta-vid-krokiv-yaki-robiv-u-stolici-yanukovich-603674.html">В інтерв’ю «Главкому»</a> Кличко розповів, що Шулявський міст коштуватиме бюджету майже 1 мільярд гривень.</p>
      <related>
        <a href="https://glavcom.ua/kyiv/news/u-klichka-garantuyut-shulyavskiy-mist-vidkriyut-do-novogo-roku-foto-video-641086.html"/>
        <a href="https://glavcom.ua/kyiv/news/rekonstrukciya-shulyavskogo-mostu-na-finishniy-pryamiy-u-klichka-obicyayut-vidkriti-do-novogo-roku-638057.html"/>
        <a href="https://glavcom.ua/kyiv/news/shulyavka-zalishitsya-bez-gazu-shcho-vidbuvajetsya-na-budivnictvi-shlyahoprovodu-foto-video-636220.html"/>
      </related>
    </article>
  </body>
</html>