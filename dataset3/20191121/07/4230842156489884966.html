<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191121-den-gidnosti-ta-svobody-istoriyi-uchasnykiv-yevromajdanu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T07:36:01+00:00"/>
    <meta property="og:title" content="День Гідності та Свободи: історії учасників Євромайдану"/>
    <meta property="og:description" content="21 листопада, в День Гідності та Свободи, Факти ICTV згадують події Революції Гідності та розповідають історії учасників Євромайдану."/>
  </head>
  <body>
    <article>
      <h1>День Гідності та Свободи: історії учасників Євромайдану</h1>
      <address>
        <time datetime="2019-11-21T07:36:01+00:00">21 Nov 2019, 07:36</time>
      </address>
      <p>21 листопада, в День Гідності та Свободи, Факти ICTV згадують події Революції Гідності та розповідають історії учасників Євромайдану.</p>
      <p><b>21 листопада</b> в Україні відзначають <b>День Гідності та Свободи</b>. Цей день присвячений двом доленосним подіям в історії сучасної України – <b>Помаранчевій революції</b> та <b>Революції гідності.</b></p>
      <p>День Гідності та Свободи був встановлений указом президента Петра Порошенка від <b>2014 року.</b></p>
      <p>В цей день люди збираються на Майдані Незалежності, куди зносять лампадки та квіти, вшановуючи пам’ять загиблих героїв революції.</p>
      <p>
        <b>Читайте: </b>
        <a href="https://fakty.com.ua/ua/ukraine/20191121-shho-treba-znaty-pro-den-gidnosti-ta-svobody-10-golovnyh-faktiv/">Що треба знати про День Гідності та Свободи: 10 головних фактів</a>
      </p>
      <h3>Революція Гідності – як це було</h3>
      <p>Євромайдан або Революція Гідності став символом боротьби народу за свої права. Тисячі молодих людей вийшли на Майдан Незалежності в знак протесту проти дій чинного тоді президента Віктора Януковича, який відмовився підписувати угоду про асоціацію з Євросоюзом.</p>
      <p>Нагадаємо, Факти ICTV писали про <a href="https://fakty.com.ua/ru/ukraine/20181121-den-gidnosti-ta-svobody-istoriya-i-tradytsiyi/"><b>історію та традиції</b></a> Дня Гідності та Свободи.</p>
      <p>Вважається, що ініціатором мітингу став тоді ще журналіст, а нині депутат Верховної Ради, <b>Мустафа Найєм</b>. Він написав пост у соцмережі із закликом зібратись під монументом Незалежності ввечері 21 листопада.</p>
      <figure>
        <img src="https://fakty.com.ua/wp-content/uploads/2018/11/21/Jfjfjfjds.jpg?1542798441"/>
      </figure>
      <p>Тоді люди ще не підозрювали, що акція продовжуватиметься чотири місяці, і хоч призведе до зміни влади, але забере сотні життів.</p>
      <p>Переломним моментом стала ніч на <b>30 листопада</b>, коли для розгону студентів поліція застосувала силу. Тоді до Києва почали з’їжджатись сотні людей, а протестний рух переріс в боротьбу проти владного режиму, корупції та порушення прав людини.</p>
      <p>Що спільного у школярки, літнього отамана козаків та молодої дівчини, яка щойно закінчила університет? Факти ICTV зібрали історії людей, яких пов’язує Майдан, та розповідають, як в їхньому житті відбулась Революція Гідності.</p>
      <h3>Василь Мазуренко</h3>
      <p>
        <i>
          <b>Отаман фастівських козаків, 72 роки</b>
        </i>
      </p>
      <figure>
        <img src="https://fakty.com.ua/wp-content/uploads/2018/11/21/Kozak.jpg?1542798609"/>
      </figure>
      <p>Народ збурило те, що влада побила дітей.</p>
      <p>Я їздив на Майдан вже після побиття студентів з нашими козакам, а нині покійним Олександром Ходаківським (фастівський козак, не плутати з бойовиком) на його машині.</p>
      <p>Ми збирали необхідні медикаменти, теплий одяг та готували дітям їжу – варили каші та супи. Люди активно допомагали. Ніхто не відмовляв, люди віддавали останнє.</p>
      <blockquote>Окрім волонтерства, ми ходили наметами і розказували дітям історію козацтва. Кобзар співав пісні, а ми з козаками ділились історією про наші рід та коріння. Часто були цікаві розмови з дітьми, бо вони ж того всього не знали.</blockquote>
      <p>В один з таких днів я дуже легко одягнувся, а на Майдані тоді було холодно. Так захворів на двостороннє запалення легень. Довелось залишитись вдома.</p>
      <p>Але коли запалав Будинок профспілок, поїхав на допомогу.</p>
      <figure>
        <img src="https://fakty.com.ua/wp-content/uploads/2018/11/21/dreamstime_s_38013079.jpg"/>
      </figure>
      <blockquote>Я знав, що дружина мене не відпустить, тому взяв ключи від хати, замкнув її, а сам втік на Майдан.</blockquote>
      <p>Я стояв коло барикад та допомагав, чим міг. Бруківку не кидав, бо не докину. Та як на духу пам’ятаю, коли Беркут прорвав оборону, діти закричали: “Батьки, допомагайте!”.</p>
      <p>Не думаючи, чи залишаться в живих, люди двинули в сторону Беркута.</p>
      <p>Для мене це приклад того, наскільки сила духу людини здатна перемогти фізичну та допомогти відстояти свої права.</p>
      <p>Я бачив, як виносили дітей, бачив ту всю кров. Дітей. Я по-іншому їх не можу назвати. У мене ж син такого віку. Було дуже боляче.</p>
      <p>Я хотів і хочу, щоб у наших дітей, онуків і правнуків було майбутнє.</p>
      <h3>Христина Морозова</h3>
      <p>
        <i>
          <b>Волонтер, 28 років</b>
        </i>
      </p>
      <figure>
        <img src="https://fakty.com.ua/wp-content/uploads/2018/11/21/Hrystana.jpg?1542799280"/>
      </figure>
      <p>Я тоді вже закінчила університет, це було після шостого курсу. Спочатку ми з подругою просто їздили на Майдан і намагались зрозуміти, чим можемо бути корисні.</p>
      <p>Тоді ще було чітке розділення – був політичний майдан подалі від Європейської площі. Туди ніхто не хотів йти, бо там лунали політичні гасла. Не хотілось брати участь у загальному піарі.</p>
      <p>Згодом ми опинились у Будинку профспілок, де допомогали розливати чай та робити бутерброди.</p>
      <p>В ніч, коли сталось побиття студентів, мене не було на Майдані. Але ми з батьками прийшли першого грудня на Марш мільйона.</p>
      <p>У мене було дежавю, наче це схоже на Помаранчеву революцію. Мені тоді було років 14 і я дивилась все по телевізору. Але мама, яка там була, говорила, що людей значно більше і за відчуттям ситуація відрізнялась.</p>
      <blockquote>У мене було відчуття єднання. Я зустрічала багато знайомих, яких не бачила роками. Це ще раз підтверджувало – ти в правильному місці і тут мають бути всі.</blockquote>
      <p>З 18 по 20 лютого я була у соборі біля Майдану, де у нас розміщувався штаб. Мені дали два телефони – стареньку Nokia і ще якийсь мобільний. Ми координували поставки ліків і необхідних речей.</p>
      <figure>
        <img src="https://fakty.com.ua/wp-content/uploads/2018/11/21/GettyImages-464120302.jpg?1542799999"/>
      </figure>
      <blockquote>Тільки коли ввечері другого дня до мене приїхав друг, я зрозуміла, що навіть не було часу банально сходити в туалет. Телефон постійно дзвонив.</blockquote>
      <p>У нас була домовленість з лікарями – вони говорили нам, що треба, а ми вивішували списки в інтернеті. Люди реагували швидко – за лічені години привозили все, що потрібно – від найпростіших препаратів до рідкісних.</p>
      <p>Бути на Майдані – не подвиг. Це було нормально. Це була скоріше ознака здорового глузду, ознака спільності людей.  Подив викликали люди, які були байдужими.</p>
      <p>Потім сталась війна і там люди проявили справжній героїзм.</p>
      <h3>Катерина Галаджій</h3>
      <p>
        <i>
          <b>Громадська активістка, 22 роки</b>
        </i>
      </p>
      <figure>
        <img src="https://fakty.com.ua/wp-content/uploads/2018/11/21/11953285_1641901086058025_2774858305394420836_n.jpg?1542799184"/>
      </figure>
      <p>На момент Революції мені було 17 років, я навчалась в 11 класі. Мені хотілось бути причетною до чогось більш глобального, аніж просто ходити на уроки.</p>
      <p>Я ходила на Майдан, щоб допомогати – готувати їжу, носити продукти.</p>
      <p>Там я познайомилась з активістами і ми почали співпрацювати. Я була в 16-й сотні.</p>
      <p>Коли почались сутички між правоохоронцями, вони долучились до захисту і на Грушевського, і в урядовому кварталі. Ми допомогали – приносили воду і їжу туди.</p>
      <p>Коли стався конфлікт в урядовому кварталі, після подій на Грушевського, ми носили туди воду, тому що там почали розпиляти сльозогінний газ.</p>
      <blockquote>В один момент всі люди почали бігти в бік Інститутської вниз. Ми не розуміли, що відбувається.</blockquote>
      <p>Там була величезна барикада з мішками зі снігом, арматурами та різним металобрухтом. В цій барикаді – ворота для того, щоб перейти донизу на Майдан.</p>
      <figure>
        <img src="https://fakty.com.ua/wp-content/uploads/2018/11/21/dreamstime_s_70023793.jpg"/>
      </figure>
      <p>Але була така кількість людей, що не всі змогли втиснутись в ті ворота. Люди почали перелазити через барикаду, а вона була доволі висока і це було складно. Хтось падав, хтось травмувався не від рук правоохоронців, а через неї.</p>
      <blockquote>Я полізла через барикаду і впала. Поки я піднялась і озирнулась, всі люди вже перейшли на інший бік, а Беркут був вже в трьох кроках від мене. Було дуже страшно.</blockquote>
      <p>Я розгубилась і кричала: “Допоможіть!”. Якийсь чоловік, який стояв на барикаді, схопив мене за руку і буквально перекинув через барикаду.</p>
      <p>У мене був шок, розбиті коліна, подерті руки. Навколо травмовані люди.</p>
      <blockquote>Люди кричали поза барикадою, де їх ловили беркутівці. Доля багатьох з них залишилась невідомою.</blockquote>
      <p>Для мене, як для людини, яка продовжує вести активну громадську діяльність, революція не закінчена. Я не можу сказати, що це минуло і я видихнула з полегшенням.</p>
      <figure>
        <iframe src="https://www.youtube.com/embed/_IVEXZ2Ov8Y" width="500" height="281" data-service="Youtube" scrolling="no"/>
      </figure>
      <p>Революція Гідності стала символом волі народу. Зима 2013-2014 років змінила історію України. Тисячі людей, які були на Майдані, змінили історію. Тепер на заклик Слава Україні, неодмінно відповідають – Героям слава.</p>
      <p>За десять років країна пережила дві революції. З моменту останньої пройшло п’ять років. Можливо, все змінюється не так швидко, як би нам хотілось. Але зміни відбулись, цього не можна заперечувати – країна звільнилась від корумпованої влади, почала впевнений рух до Європейського Союзу.</p>
      <p>Революція викрила й те, хто друг, а хто ворог – країна, яку українці вважали побратимом, порушила територіальну цілісність, щойно дестабілізувалась політична ситуація.</p>
      <p><b>Фото: </b><a href="https://www.gettyimages.com/editorial-images">Gettyimages</a>, <a href="https://www.dreamstime.com/">Dreamstime</a>, <a href="https://www.facebook.com/katyopal">Катерина Опал,</a> <a href="https://www.facebook.com/khrystyna.morozova">Христина Морозова</a></p>
      <p>
        <b>Лілія Ященко</b>
      </p>
    </article>
  </body>
</html>