<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622598/%D9%88%D8%A7%DA%A9%D9%86%D8%B4-%D8%A8%D8%B9%DB%8C%D8%AF%DB%8C%E2%80%8C%D9%86%DA%98%D8%A7%D8%AF-%D8%A8%D9%87-%D8%AA%D9%88%DB%8C%DB%8C%D8%AA-%D8%B6%D8%AF-%D8%A7%DB%8C%D8%B1%D8%A7%D9%86%DB%8C-%D8%B3%D9%81%DB%8C%D8%B1-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T07:31:00+00:00"/>
    <meta property="og:title" content="واکنش بعیدی‌نژاد به توییت ضد ایرانی سفیر آمریکا"/>
    <meta property="og:description" content="سفیر جمهوری اسلامی ایران در انگلیس به توییت ضد ایرانی همتای آمریکایی خود درباره اوضاع اقتصادی و وضع معیشتی مردم ایران واکنش نشان داد."/>
  </head>
  <body>
    <article>
      <h1>واکنش بعیدی‌نژاد به توییت ضد ایرانی سفیر آمریکا</h1>
      <address>
        <time datetime="2019-11-21T07:31:00+00:00">21 Nov 2019, 07:31</time>
      </address>
      <p>
        <i>سفیر جمهوری اسلامی ایران در انگلیس به توییت ضد ایرانی همتای آمریکایی خود درباره اوضاع اقتصادی و وضع معیشتی مردم ایران واکنش نشان داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«حمید بعیدی‌نژاد» روز چهارشنبه در حساب توییتری خود نوشت:‌ توییت سفیر آمریکا در انگلیس با این اظهارات فریبکارانه که ایرانیان شایسته زندگی بهتری هستند، کاملاً شرم آور است.</p>
      <p>وی افزود: این در شرایطی است که آمریکا با توسل به تحریم، تلاش می کند که مردم ایران را از برخورداری از زندگی مناسب، محروم کند و از طرف دیگر ۱۳ درصد یا ۴۲ میلیون نفر از مردم خود آمریکا که در کشور ثروتمندی زندگی می کنند را به فقر مبتلا نموده است.</p>
      <figure>
        <img src="https://aftabnews.ir/files/fa/news/1398/8/30/361784_271.jpg"/>
      </figure>
      <p>"وودی جانسون" سفیر آمریکا در انگلیس امروز در توییتی مدعی شده بود در حالی که دولت ایران از فعالیت‌ های تروریستی در خارج حمایت مالی می کند، اقتصاد این کشور آب رفته، تورم افزایش یافته و قیمت مواد غذایی افزایش یافته است.</p>
      <p>او در ادامه در اظهاراتی، مدعی شد که مردم ایران شایسته زندگی بهتری هستند.</p>
      <p>سفیر آمریکا همچنین انیمیشنی را در توییتر منتشر کرد که ادعا شده دولت ایران به جای کمک به مردم در شرایطی که نرخ تورم ۴۰ درصد است، هزینه های نظامی و فعالیت‌ های تروریستی خود را ۵۳ درصد افزایش داده است.</p>
      <p>پیام سفیر آمریکا در حالی منتشر می شود که به دنبال تغییر نظام پرداخت یارانه به بنزین و اصلاح قیمت آن، گروه‌ هایی از مردم در اعتراض به این موضوع تجمع‌ های خیابانی برگزار کردند.</p>
      <p>همزمان «مورگان اورتاگوس» سخنگوی وزارت خارجه آمریکا بیانیه‌ای صادر کرد و در توییتر نوشت: «ایالات متحده در کنار مردم ایران که مدت‌هاست در حال زجر کشیدن هستند، قرار دارد؛ مردمی که به تازه‌ترین بی‌ عدالتی رژیم فاسد در قدرت اعتراض می‌کنند. ما تلاش (دولت ایران) برای قطعی اینترنت را محکوم می‌کنیم.»</p>
      <p>این بیانیه مداخله‌ جویانه، ساعتی پس از توییت «مایک پمپئو» وزیر امور خارجه آمریکا درباره برخی ناآرامی‌ ها در ایران صادر شد که گفته بود آمریکا، صدای مردم ایران را شنیده و از آنها حمایت می‌کند.</p>
      <p>او در حالی این پیام را منتشر می‌کند که دولت «دونالد ترامپ» رئیس جمهوری آمریکا اقدامات متعددی را علیه مردم ایران اتخاذ کرده و دست به اعمال شدیدترین تحریم‌ ها زده است.</p>
      <p>دولت آمریکا اردیبهشت سال گذشته در اقدامی خلاف موازین بین‌ المللی از توافق هسته ای ایران که از سوی شورای امنیت سازمان ملل متحد در قطعنامه ۲۲۳۱ به تأیید رسیده بود، خارج شد و تحریم‌ هایی را که به واسطه برجام لغو شده بود، علیه جمهوری اسلامی ایران اعمال کرد.</p>
      <p>این اقدام با مخالفت جدی سایر اعضای باقی‌مانده در برجام مواجه شد و آنها تأکید کردند که به این توافق پایبند مانده و برای حفظ آن تلاش خواهند کرد.</p>
    </article>
  </body>
</html>