<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2822538-vlada-vse-robitime-sob-sudnobuduvanna-v-mikolaevi-rozvivalosa-zelenskij.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T07:55:00+00:00"/>
    <meta property="og:title" content="Влада все робитиме, щоб суднобудування в Миколаєві розвивалося - Зеленський"/>
    <meta property="og:description" content="Контракт на придбання 20 патрульних катерів у Франції є дуже важливим для України, але влада все робитиме для того, щоб суднобудування розвивалося і в Миколаєві."/>
  </head>
  <body>
    <article>
      <h1>Влада все робитиме, щоб суднобудування в Миколаєві розвивалося - Зеленський</h1>
      <h2>Контракт на придбання 20 патрульних катерів у Франції є дуже важливим для України, але влада все робитиме для того, щоб суднобудування розвивалося і в Миколаєві.</h2>
      <address>
        <time datetime="2019-11-21T07:55:00+00:00">21 Nov 2019, 07:55</time>
      </address>
      <p>Про це сказав Президент України Володимир Зеленський, який в ніч на 21 листопада побував в Очакові на Миколаївщині, відповідаючи на запитання журналістів стосовно того, чому цей контракт не виконується на миколаївських заводах, які стоять без роботи, повідомляє кореспондент Укрінформу.</p>
      <p>«Для нас цей контракт на будівництво патрульних кораблів у Франції важливий, він розроблявся ще до мого президентства, але я його підтримую. Адже там значна частина замовлення буде виконуватися на українських заводах. Виходили з того, скільки ми наразі можемо зробити. Але для нас в будь-якому разі важливо підтримувати вітчизняне суднобудування, зокрема, і миколаївські заводи. Щоб люди, які поїхали за кордон на заробітки, бо тут нічого не будувалося, повернулися», - сказав <a href="https://www.ukrinform.ua/tag-prezident">Президент</a>.</p>
      <p>Він також зазначив, що у в планах є і будівництво корвету в Миколаєві. Проте на запитання журналістів коли саме це може бути відповів, що наразі конкретних дат немає. Триває підготовка.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2822473-prezident-vzav-slovo-z-mera-ocakova-so-toj-navesni-zbudue-dorogu.html">Президент взяв слово з мера Очакова, що той навесні збудує дорогу</a>
      </blockquote>
      <p>Як повідомлялося, днями Кабінет міністрів України узгодив закупівлю у Франції для потреб Держприкордонслужби 20 французьких патрульних кораблів ОСЕА. Вартість контракту - 136,5 мільйона євро.</p>
    </article>
  </body>
</html>