<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mindre-kjott-flere-bier/71840585"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T07:19:23+00:00"/>
    <meta property="og:title" content="Mindre kjøtt, flere bier"/>
    <meta property="og:description" content="Regjeringen skal kåre det grønneste universitetet i landet. Bievennlige områder og mindre kjøttforbruk er aktuelle tiltak."/>
  </head>
  <body>
    <article>
      <h1>Mindre kjøtt, flere bier</h1>
      <h2>Regjeringen skal kåre det grønneste universitetet i landet. Bievennlige områder og mindre kjøttforbruk er aktuelle tiltak.</h2>
      <address><time datetime="2019-11-21T07:19:23+00:00">21 Nov 2019, 07:19</time> by <a rel="author">Mats Rønning</a></address>
      <p>Klimakonkurransen som sparkes i gang blant landets universiteter og høyskoler skal sørge for utslippskutt og omstilling.</p>
      <figure>
        <img src="https://dbstatic.no/71841029.jpg?imageId=71841029&amp;width=512&amp;height=308"/>
        <figcaption><b>GRØNN KONKURRANSE:</b> Forsknings- og høyere utdanningsminister Iselin Nybø (V) har tatt initiativet til konkurransen. Foto: Audun Braastad / NTB scanpix Vis mer</figcaption>
      </figure>
      <p>
        <b>Mindre forbruk av rødt kjøtt, bikuber på campus og mer gjenbruk samt færre flyreiser, mindre avfall og lavere energibruk. Det er eksempler på klimatiltak som monner, ifølge forskningsminister Iselin Nybø (V).</b>
      </p>
      <p>- Dette er sektoren som vet mest om klimaendringer og hvordan vi skal bekjempe dem. Da må vi leve som vi lærer, sier Nybø til Dagbladet.</p>
      <p>Hun viser til at sektoren favner 300 000 studenter og 38 000 ansatte og rår over en campus som samlet er på 3,4 millioner kvadratmeter.</p>
      <p>- Det er ikke fislete greier vi kan få til. Klimatiltak her vil ha effekt og betydning, sier hun.</p>
      <h3>Grønn konkurranse</h3>
      <p>Klimakonkurransen innledes under den årlige kontaktkonferansen i januar. Den første vinneren vil kunne bli utropt på samme konferanse året etter.</p>
      <p>Til grunn for konkurransen ligger en fersk rapport fra rådgivningsfirmaet Asplan Viak. Selskapet foreslår et kappløp i åtte kategorier med totalt 98 variabler.</p>
      <p>Både reiser, avfall, mat og servering, vannforbruk, bygg- og materialbruk, energibruk og økologi inngår konkurransen. Tanken er at universitetene og høyskolene skal krysse av med rødt, oransje og grønt under hver variabel. Den med flest grønne markører, vinner.</p>
      <p>
        <b>- I rapporten foreslås det også å begrense kjøttforbruket samt å legge til rette for økt biomangfold, for eksempel bier. Og bier er vi jo for! sier Nybø.</b>
      </p>
      <h3>Ikke klippe gresset</h3>
      <p>På landsmøtet i Venstre i vår svermet partiprofilene rundt i biekostymer og postulerte at «biene ville ha stemt på Venstre». Blant dem var <a href="https://www.facebook.com/watch/?v=2031851643598553">partiveteran Odd Einar Dørum, statssekretær Sveinung Rotevatn og Unge Venstre-leder Sondre Hansmark.</a></p>
      <p>Iselin Nybø mener det er flere forhold universiteter og høyskoler kan gjøre for å øke biomangfoldet:</p>
      <p>- Med så store campuser som vi har, er det plass til mange bikuber og bievennlige blomster. At man ikke klipper gresset så ofte kan også bidra til at biene trives, sier hun.</p>
      <p>Nybø mener sektoren må feie for egen dør, men medgir at det ble bråk da <a href="https://www.nrk.no/hordaland/universitetets-kjottfrie-julebord-skaper-storm_-_-dette-blir-blast_ut-av-alle-proporsjoner-1.14765804">UiB kunngjorde at årets julebord i administrasjonen skulle være kjøttfritt</a>.</p>
      <p>
        <b>- Hvis de vil ha det, så må de få lov til det, sier Nybø.</b>
      </p>
      <p>På spørsmål om det ikke blir vanskelig å kåre en vinner når forutsetningene er så ulike fra skole til skole, sier hun at konkurransen ikke vil kunne vektes med milimeterrettferdighet.</p>
      <p>- Men poenget er at vi skal bli grønnere og leve som vi lærer. Jeg tror dette er noe som ikke minst studentene selv vil finne viktig og meningsfullt.</p>
    </article>
  </body>
</html>