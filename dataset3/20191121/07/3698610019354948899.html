<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/sogodni-v-ukrayini-vidznachayut-den-gidnosti-i-svobodi-330385_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T07:37:00+00:00"/>
    <meta property="og:title" content="Сьогодні в Україні відзначають День Гідності і Свободи"/>
    <meta property="og:description" content="На цей день в країні заплановано багато патріотичних заходів"/>
  </head>
  <body>
    <article>
      <h1>Сьогодні в Україні відзначають День Гідності і Свободи</h1>
      <h2>На цей день в країні заплановано багато патріотичних заходів</h2>
      <address>
        <time datetime="2019-11-21T07:37:00+00:00">21 Nov 2019, 07:37</time>
      </address>
      <p>Сьогодні, 21 листопада, в Україні відзначають День<a href="https://zn.ua/POLITICS/senat-ssha-prinyal-rezolyuciyu-posvyaschennuyu-godovschine-revolyucii-dostoinstva-i-pamyati-geroev-nebesnoy-sotni-323998_.html"> <b>Гідності і Свободи</b></a>. 21 листопада 2013 року розпочався Євромайдан, а 22 листопада 2004 року – Помаранчева революція.</p>
      <p>До президентства Віктора Януковича, 22 січня українці відзначали День Свободи. Але президент-утікач це свято скасував. У календар українців його повернув п'ятий президент Петро Порошенко, який своїм указом від 13 листопада 2014 року ввів в Україні День Гідності і Свободи.</p>
      <p>Вже шостий рік поспіль у цей день українці шанують патріотизм і мужність громадян, які стали на захист демократичних цінностей, прав і свобод людини, національних інтересів України та її європейського вибору.</p>
      <p>Свобода, справедливість та гідність — так само серед ціннісних пріоритетів українців. І це не може не надихати. Так, непорушними цінностями для 86% опитаних є свобода, для 70% респондентів — справедливість. На третьому місці — безпека (про це сказали 67% опитаних). Далі йдуть гідність (63%), рівність (58%), відповідальність і вільний розвиток особистості (по 52%).</p>
      <p>Про це у своїй статті для <a href="https://dt.ua/">DT.UA</a> пише Ірина Виртосу, Центр інформації про права людини. За її словами, такі цінності, як порядок, законослухняність і матеріальна забезпеченість, у рейтингу займають нижчі позиції (близько 41%).</p>
      <p>"До речі, і безпека в рейтингу основних цінностей за два роки перемістилася з другого на третє місце, поступившись справедливості. Це важливий нюанс, бо вкотре пояснює, чому ми, українці, категорично не сприймаємо авторитарних форм правління, які часто хочуть нав'язати нам зі здобуттям незалежності", — відзначає експерт.</p>
      <p>Детальніше про ставлення співвітчизників до прав людини читайте у статті Ірини Виртосу "<a href="https://dt.ua/SOCIUM/bolovi-tochki-ukrayini-297014_.html"><b>Больові точки України</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovLzI0dHYudWE=">24 канал</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>