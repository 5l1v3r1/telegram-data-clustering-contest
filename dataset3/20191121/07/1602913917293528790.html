<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/un-bloc-deratizat-din-timisoara-a-fost-evacuat-pentru-a-doua-oara-18601190"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T07:54:30+00:00"/>
    <meta property="og:title" content="Un bloc deratizat din Timişoara a fost evacuat pentru a doua oară"/>
    <meta property="og:description" content="După ce locatarilor unuia dintre blocurile evacuate în Timişoara li s-a permis miercuri să se întoarcă acasă, autorităţile au decis să îi evacueze din nou, chiar dacă nu s-a identificat depăşirea indicatorilor de substanţe toxice."/>
  </head>
  <body>
    <article>
      <h1>Un bloc deratizat din Timişoara a fost evacuat pentru a doua oară</h1>
      <address>
        <time datetime="2019-11-21T07:54:30+00:00">21 Nov 2019, 07:54</time>
      </address>
      <p>După ce locatarilor unuia dintre blocurile evacuate în Timişoara li s-a permis miercuri să se întoarcă acasă, autorităţile au decis să îi evacueze din nou, chiar dacă nu s-a identificat depăşirea indicatorilor de substanţe toxice.</p>
      <p>Iniţial, reprezentanţii ISU Timiş anunţau, miercuri, că locatarii celui de-al doilea bloc evacuat în Timişoara pot reveni acasa.</p>
      <p>La câteva ore, aceiaşi reprezentanţi ai ISU Timiş au informat că autorităţile au decis să evacueze din nou blocul, „ca măsură preventivă”.</p>
      <p>„Întrucât măsurătorile din aer nu indicau valori depăşite de substanţe toxice, s-a permis accesul temporar în incinta imobilului. În şedinţa Comitetului Judeţean pentru Situaţii de Urgenţă, specialiştii si reprezentanţii din cadrul comitetului au hotărât că totuşi, preventiv, locatarii să nu se mute definitiv, ci să rămână în afara imobilului şi să fie cazaţi la unităţile identificate de autorităţile locale. Aceasta măsură a fost luată până organele abilitate, în speţă DSP, îşi vor da avizul pentru accesul definitiv în locuinţe. Măsura a fost luată de CJSU pentru a preîntâmpina apariţia unor alte situaţii de urgenţă, siguranţa localurilor fiind prioritară”, anunţă ISU Timiş.</p>
      <p>La insistenţele jurnaliştilor, ISU Timiş a revenit cu o nouă informare, spunând că în urma examenelor toxicologice nu s-a identificat depăşirea indicatorilor de substanţe toxice în spaţiile verificate.</p>
      <p>O echipă a Ministerului Apărării Naţionale merge joi dimineaţă la Timişoara pentru verificări suplimentare în locaţiile în care s-a identificat prezenţa substanţei toxice, după deratizare.</p>
      <p>În prezent mai sunt internate 40 de persoane, dintre care 29 copii la spitalul „Louis Ţurcanu”, 8 adulţi la Spitalul Judeţean şi 3 adulţi la Spitalul Municipal.</p>
    </article>
  </body>
</html>