<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/saeima-noraida-ierosinajumu-sakt-partiju-finansejuma-palielinajumu-tikai-nakamaja-sasaukuma.a339109/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T07:30:00+00:00"/>
    <meta property="og:title" content="Saeima noraida ierosinājumu sākt partiju finansējuma palielinājumu tikai nākamajā sasaukumā"/>
    <meta property="og:description" content="Saeimas deputātu vairākums ceturtdien, 21. novembrī, noraidīja opozīcijas iesniegto likumprojektu, kas paredzēja grozījumus Politisko partiju finansēšanas likumā, nosakot, ka partiju finansējuma palielināšana tiktu sākta no nākamā sasaukuma."/>
  </head>
  <body>
    <article>
      <h1>Saeima noraida ierosinājumu sākt partiju finansējuma palielinājumu tikai nākamajā sasaukumā</h1>
      <address><time datetime="2019-11-21T07:30:00+00:00">21 Nov 2019, 07:30</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Saeimas deputātu vairākums ceturtdien, 21. novembrī, noraidīja opozīcijas iesniegto likumprojektu, kas paredzēja grozījumus Politisko partiju finansēšanas likumā, nosakot, ka partiju finansējuma palielināšana tiktu sākta no nākamā sasaukuma.</b>
      </p>
      <p>Neatkarīgo deputātu Lindas Liepiņas, Jūlijas Stepaņenko, Karinas Sprūdes un Alda Gobzema, kā arī Zaļo un zemnieku savienības pārstāvja Viktora Valaiņa iesniegtie grozījumi paredzēja noteikt, ka <a href="https://www.lsm.lv/raksts/zinas/latvija/politiskajam-partijam-ieverojami-cels-finansejumu-no-valsts-budzeta.a338475/">Saeimas atbalstītās normas, kas paaugstina valsts finansējuma piešķiršanu partijām</a>, var tik attiecinātas tikai uz tām partijām, kuru biedri veido nākamo Saeimas sasaukumu pēc tā Saeimas sasaukuma, kurš ir lēmis par attiecībā finansējuma palielināšanu.</p>
      <p>Pagājušajā nedēļā parlaments pieņēma valsts budžetu, kurš paredz arī būtisku valsts finansējuma palielinājumu partijām jau no 2020. gada 1. janvāra, tostarp arī tām partijām, kuru biedri kopš 2018. gada 6. novembra ir uzņēmušies pildīt Saeimas deputāta amata pienākumus. Opozīcijas deputāti uzskata, ka valsts finansējuma palielinājums partijām nav tikuši pienācīgi izdiskutēti un apspriesti un šādi grozījumi paredz korektu risinājumu pretrunīgi vērtētai, sasteigtai valsts finansējuma palielināšanai.</p>
      <p>"Nekādas konsultācijas ar sabiedrību netika veiktas. Jūs nevarat norādīt ne uz vienu sabiedrisko apspriešanu vai aptauju, kas liecinātu, vai esat pajautājuši viedokli [saviem] tiešajiem darba devējiem. Nav ņemti vērā Korupcijas novēršanas un apkarošanas biroja priekšlikumi. Nav ņemti vērā nevalstisko organizāciju viedokļi," sacīja Stepaņenko.</p>
      <p>
        <b>KONTEKSTS:</b>
      </p>
      <p>Izmaiņas paredz, ka politiskajām partijām, par kurām pēdējās Saeimas vēlēšanās nobalsojuši vairāk nekā 2% vēlētāju, turpmāk piešķirs budžeta finansējumu 4,5 eiro apmērā par katru iegūto balsi pēdējās Saeimas vēlēšanās. Tāpat partijām piešķirs 0,5 eiro par katru iegūto balsi pēdējās pašvaldību vēlēšanās un 0,5 eiro par katru iegūto balsi pēdējās Eiropas Parlamenta vēlēšanās.</p>
      <p>Paredzēts, ka maksājumus veic divas reizes gadā — līdz 15. janvārim un līdz 15. jūlijam. Kopējais vienai politiskajai partijai piešķirtais valsts budžeta finansējuma apmērs viena kalendāra gada laikā nedrīkst pārsniegt 800 000 eiro. Partijām līdz 2022. gada beigām kopējais finansējums nedrīkstēs pārsniegt 1950 minimālās algas. Palielinoties minimālajai algai, pieaugs arī partijām paredzētais finansējums.</p>
      <p>Visvairāk no partijām paredzētajiem 4,5 miljoniem eiro nākamgad saņemtu “Saskaņai” - 800 000 eiro.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/novadu-reformas-komisiju-vadis-arturs-toms-pless.a339135/"/>
        <a href="https://www.lsm.lv/raksts/zinas/latvija/saeima-nosoda-krievijas-rikotas-velesanas-krima-un-sevastopole.a339162/"/>
        <a href="https://www.lsm.lv/raksts/zinas/latvija/velosipedistus-sagaida-stingrakas-prasibas-lai-piedalitos-celu-satiksme.a339158/"/>
        <a href="https://www.lsm.lv/raksts/zinas/ekonomika/saisinas-latvijas-bankas-prezidenta-pilnvaru-terminu.a339155/"/>
        <a href="https://www.lsm.lv/raksts/zinas/ekonomika/saeima-vertes-ekonomisko-lietu-tiesas-veidosanu.a339154/"/>
        <a href="https://www.lsm.lv/raksts/zinas/latvija/nosaka-stingrakus-noteikumus-kriminalprocesa-iesaistitas-personas-mantas-likumigas-izcelsmes-pieradisanai.a339127/"/>
        <a href="https://www.lsm.lv/raksts/zinas/latvija/vike-freiberga-saeimas-atlaisanai-nav-pamata.a339095/"/>
        <a href="https://www.lsm.lv/raksts/zinas/latvija/bunkus-gimene-no-gobzema-tiesa-prasa-110-000-eiro.a339063/"/>
      </related>
    </article>
  </body>
</html>