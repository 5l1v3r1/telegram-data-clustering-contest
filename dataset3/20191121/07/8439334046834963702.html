<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/ta-michanakia-anazitoun-mia-nomimi-thesi-stathmeusis.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-21T07:24:00+00:00"/>
    <meta property="og:title" content="Τα μηχανάκια αναζητούν μία … νόμιμη θέση στάθμευσης"/>
    <meta property="og:description" content="ΕΛΑΧΙΣΤΕΣ ΟΙ ΧΩΡΟΘΕΤΗΜΕΝΕΣ ΘΕΣΕΙΣ ΓΙΑ ΤΑ ΔΙΚΥΚΛΑ ΣΕ ΣΧΕΣΗ ΜΕ ΤΟΝ ΑΡΙΘΜΟ ΤΟΥΣ Προβλέπονται θέσεις για μηχανάκια στις νέες αναπλάσεις στο κέντρο, λέει ο μελετητής Μάνος Τσάκωνας"/>
  </head>
  <body>
    <article>
      <h1>Τα μηχανάκια αναζητούν μία … νόμιμη θέση στάθμευσης</h1>
      <address>
        <time datetime="2019-11-21T07:24:00+00:00">21 Nov 2019, 07:24</time>
      </address>
      <p>
        <b>ΕΛΑΧΙΣΤΕΣ ΟΙ ΧΩΡΟΘΕΤΗΜΕΝΕΣ ΘΕΣΕΙΣ ΓΙΑ ΤΑ ΔΙΚΥΚΛΑ ΣΕ ΣΧΕΣΗ ΜΕ ΤΟΝ ΑΡΙΘΜΟ ΤΟΥΣ</b>
      </p>
      <ul>
        <li>
          <b>Προβλέπονται θέσεις για μηχανάκια στις νέες αναπλάσεις στο κέντρο, λέει ο μελετητής Μάνος Τσάκωνας</b>
        </li>
      </ul>
      <p>Πάρκινγκ δικύκλων. Μία μεγάλη και δυσάρεστη για την καθημερινότητα της πόλης ιστορία, η οποία ταλαιπωρεί τους πεζούς αλλά και τους οδηγούς μηχανών. Σε μία πόλη που υποφέρει από το κυκλοφοριακό πρόβλημα, με την έλλειψη χώρων στάθμευσης να είναι το νούμερο ένα πρόβλημα της και τις αναπλάσεις να τις μειώνουν ακόμα περισσότερο, είναι εύλογα χιλιάδες τα μηχανάκια που κυκλοφορούν καθημερινά. Μηχανάκια, όμως, που αποδεικνύεται πως είναι υπό διωγμόν, δεδομένου ότι οι θέσεις στάθμευσης που υπάρχουν στους κεντρικούς δρόμους για τα δίκυκλα δεν ξεπερνούν τις μερικές εκατοντάδες. Τι σημαίνει αυτό; Ότι όλοι όσοι δεν προλάβουν μία ειδικά χωροθετημένη θέση, αυτομάτως σταθμεύουν <b>παράνομα </b>το δίκυκλο τους. Πάνω στα πεζοδρόμια, πάνω στις διαβάσεις, στους δρόμους. Χαρακτηριστικό παράδειγμα το μεγάλο πεζοδρόμιο απέναντι από το δημαρχείο ή το πεζοδρόμιο στην οδό Βίκτωρος Ουγκώ. Άλλωστε, υπάρχει και η έμφυτη νοοτροπία των δικυκλιστών πως «από τη στιγμή που έχω μηχανάκι θα σταματήσω ακριβώς στο σημείο στο οποίο θέλω να πάω», ανεξάρτητα από το εάν μερικά μέτρα πιο κάτω υπάρχει και η νόμιμη θέση.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/21-11/parking%20dikyklwn%20(6).jpg"/>
      </figure>
      <p>Και ενώ το να βεβαιώνεται από την αστυνομία η παράβαση σε όποιον δικυκλιστή σταθμεύει παράνομα όπου βρει είναι προφανώς σωστό, το αμέσως επόμενο κρίσιμο ερώτημα είναι: «που θα πάνε όλα τα μηχανάκια για τα οποία δεν έχει χωροθετηθεί χώρος στάθμευσης»;</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/21-11/parking%20dikyklwn%20(5).jpg"/>
      </figure>
      <p>Ο δήμος Ρεθύμνου δεν έχει «ακουμπήσει» με σοβαρότητα το σοβαρό αυτό πρόβλημα, καθώς είναι χωροθετημένες ελάχιστες θέσεις σε σχέση με την «ζήτηση». Υπάρχουν θέσεις στην οδό Γιαμπουδάκη, στην οδό Εθνάρχου Μακαρίου, στην οδό Καζαντζάκη, στην οδό Δασκαλάκη, κάποιες στην Γερακάρη, αλλά και στην οδό Δημητρακάκη, δυτικά του πάρκινγκ των 4<sup>ων</sup> Μαρτύρων. Σε ό,τι αφορά την πλατεία του Άη Γιώργη στην Καλλιθέα, ο μελετητής έχει προβλέψει θέσεις στάθμευσης δικύκλων κατά μήκος της οδού Άγγελου Σικελιανού. Δεν είναι όμως αρκετές. Και οφείλει κάποια στιγμή η δημοτική αρχή να ασχοληθεί με το θέμα σοβαρά και όχι επιφανειακά, αντιλαμβανόμενη πως η δίκυκλη μετακίνηση αποτελεί την λύση σε μία πόλη επιβαρυμένη κυκλοφοριακά.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/21-11/parking%20dikyklwn%20(7).jpg"/>
      </figure>
      <p>
        <b>ΘΕΣΕΙΣ ΣΤΙΣ ΝΕΕΣ ΑΝΑΠΛΑΣΕΙΣ</b>
      </p>
      <p>Με αφορμή την συζήτηση για τις θέσεις στάθμευσης μηχανών, ο αρχιτέκτονας - μελετητής του δήμου Ρεθύμνου <b>Μάνος Τσάκωνας </b>μίλησε στην «Πρώτη Γραμμή» του Team FM, ενημερώνοντας πως στις νέες αναπλάσεις κεντρικών, κάθετων δρόμων προβλέπονται θέσεις για μηχανάκια, σε μήκος 140 συνολικά μέτρων στις οδούς Παρρέν Σιγανού και Πρεβελάκη. Πρόκειται για τις αναπλάσεις που θα γίνουν στο πλαίσιο των Ολοκληρωμένων Χωρικών Επεμβάσεων, οι οποίες θα «κουμπώσουν» τις αναπλάσεις των δύο κεντρικών δρόμων, Μοάτσου και Κουντουριώτη, με τις κάθετες τους.</p>
      <p>Όπως είπε ο κ. Τσάκωνας, <i>«φυσικά και γνωρίζουμε εμείς σαν μελετητές στο δήμο αυτό το πρόβλημα που υπάρχει ιδίως τα τελευταία χρόνια με την στάθμευση των δικύκλων, εννοώντας τις αναπλάσεις που έχουν γίνει. Το έχουμε λάβει υπόψη μας και σε νεότερες μελέτες που γίνονται για μελλοντικές αναπλάσεις, αυτό το έχουμε ήδη λάβει υπόψη.</i></p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/21-11/parking%20dikyklwn%20(4).jpg"/>
      </figure>
      <p>
        <i>Αυτή τη στιγμή έχουμε ήδη σε μελέτες τέσσερις κεντρικούς δρόμους της πόλης, οι οποίοι είναι οι τρεις κάθετοι που ενώνουν τις αναπλάσεις της οδού Μοάτσου και της λεωφόρου, στις οδούς Πρεβελάκη, Χατζηδάκη και Χαρίκλειας Δασκαλάκη, καθώς και ο οριζόντιος παράλληλος δρόμος της Παρρέν Σιγανού, που ενώνει αυτούς τους τέσσερις δρόμους.</i>
      </p>
      <p>
        <i>Στους δύο κεντρικότατους δρόμους, Πρεβελάκη και Παρρέν Σιγανού, επειδή σύμφωνα με τις προδιαγραφές των αναπλάσεων δεν είναι εύκολο να παρκάρουν και δεξιά και αριστερά τα αυτοκίνητα, σε όλο το μήκος αυτών των δύο δρόμων, από τη μία πλευρά προβλέπει η ανάπλαση χώρους στάθμευσης δικύκλων αποκλειστικά και μόνο.</i>
      </p>
      <p><i>Μιλάμε για έναν χώρο πάρκινγκ δικύκλων μήκους 140 μέτρων, και μετά δεν θα έχει δικαιολογία ο δικυκλιστής να μην παρκάρει στο κέντρο και να κατέβει με τα πόδια να πάει στο δημαρχείο», </i>σχολίασε ο κ. Τσάκωνας, που κατέληξε πάντως πως έτσι «πρέπει να κατανοήσει και ο δικυκλιστής, όπως πρέπει να το κάνει και ο οδηγός του ΙΧ, ότι πρέπει κι αυτός να περπατήσει λίγα μέτρα».</p>
      <p>Από την πλευρά του, παρεμβαίνοντας στην εκπομπή ο κ. <b>Ιάκωβος Διακουμάκης, </b>μέλος της δημοτικής κοινότητας Ρεθύμνου, σχολίασε την έλλειψη πάρκινγκ στην πόλη, θυμίζοντας πως <i>«η κυκλοφοριακή μελέτη εφαρμόστηκε χωρίς να γίνουν τα πάρκινγκ, με αποτέλεσμα να έχουμε τόσα προβλήματα. Και το παράδοξο είναι πως έχεις το μηχανάκι σου, νόμιμα πληρώνεις τέλη και ασφάλειες και το πατίνι αράζει όπου θέλει.</i></p>
      <p>
        <i>Πρέπει να δημιουργηθούν θέσεις στάθμευσης. Το μηχανάκι είναι λύση για το Ρέθυμνο».</i>
      </p>
      <p>
        <b> </b>
        <b>ΑΓΓΕΛΙΚΗ ΚΑΛΛΕΡΓΗ</b>
      </p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/21-11/parking%20dikyklwn%20(3).jpg"/>
      </figure>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/21-11/parking%20dikyklwn%20(1).jpg"/>
      </figure>
    </article>
  </body>
</html>