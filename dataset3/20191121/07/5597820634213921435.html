<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/ierobezo-nelicencetas-interaktivas-azartspeles-un-izlozes-bus-ari-sodi.a339113/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T07:54:00+00:00"/>
    <meta property="og:title" content="Ierobežo nelicencētās interaktīvās azartspēles un izlozes; būs arī sodi"/>
    <meta property="og:description" content="Finanšu ministrija kopā ar Izložu un azartspēļu uzraudzības inspekciju sāk aktivitātes, lai ierobežotu piekļuvi Latvijā nelicencētajām interaktīvajām azartspēlēm un izlozēm. To darīs, bloķējot maksājumus Latvijā šo azartspēļu un izložu organizētajiem, bloķējot šo spēļu interneta vietnes, kā arī piemērojot atbildību pašai personai, kas neievēro likumā noteikto aizliegumu un piedalās šādā nelegālā aktivitātē."/>
  </head>
  <body>
    <article>
      <h1>Ierobežo nelicencētās interaktīvās azartspēles un izlozes; būs arī sodi</h1>
      <address><time datetime="2019-11-21T07:54:00+00:00">21 Nov 2019, 07:54</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Finanšu ministrija kopā ar Izložu un azartspēļu uzraudzības inspekciju sāk aktivitātes, lai ierobežotu piekļuvi Latvijā nelicencētajām interaktīvajām azartspēlēm un izlozēm. To darīs, bloķējot maksājumus Latvijā šo azartspēļu un izložu organizētajiem, bloķējot šo spēļu interneta vietnes, kā arī piemērojot atbildību pašai personai, kas neievēro likumā noteikto aizliegumu un piedalās šādā nelegālā aktivitātē.</b>
      </p>
      <figure>
        <audio src="https://static.lsm.lv/media/2019/11/c4v4.mp3"/>
        <figcaption>Izložu un azartspēļu uzraudzības inspekcijas vadītāja Signe Birne<cite>Latvijas Radio</cite></figcaption>
      </figure>
      <p>
        <b>ĪSUMĀ:</b>
      </p>
      <ul>
        <li>
          <b>Nelegālās azartspēļu lapas turpmāk bloķēs.</b>
        </li>
        <li>
          <b>Finanšu iestādes atteiks maksājumus nelegālajām azartspēlēm un snieg informāciju VID.</b>
        </li>
        <li>
          <b>VID pētīs detalizētu informāciju par nelegālo spēļu spēlētājiem, iespējams, prasot atmaksāt nodokļus.</b>
        </li>
        <li>
          <b>Par dalību nelegālajās spēlēs varēs uzlikt arī soda naudu.</b>
        </li>
      </ul>
      <figure>
        <img src="https://static.lsm.lv/media/2019/11/large/1/c4wd.jpg"/>
      </figure>
      <p>Izložu un azartspēļu uzraudzības inspekcijas vadītāja Signe Birne stāstīja, ka legālajā vidē likumdevējs jau noteicis organizētājiem daudz dažādu ierobežojumu un prasību, lai aizsargātu spēlētājus un pēc iespējas mazinātu riskus, kas saistīti ar azartspēlēm. Nelicencētu organizatoru gadījumā spēlētājus nevar aizsargāt, norādīja Birne:</p>
      <blockquote>"Nelegālajā vidē spēlētāju intereses nav iespējams aizsargāt.</blockquote>
      <p>Nav iespējams kaut kādā veidā noteikt papildu prasības, un vienlaikus, protams, tā ir arī nereģistrēta uzņēmējdarbība, nodokļu nemaksāšana un ēnu ekonomikas daļas paaugstināšana Latvijas biznesā."</p>
      <p>Tādēļ šī gada pavasarī Saeima pieņēma grozījumus četros likumos, lai uzlabotu vidi, iesaistot visas puses. Elektronisko sakaru komersanti turpmāk izmantos visus iespējamos rīkus, lai bloķētu vietnes, kam nav licences. Viņu uzdevums būs arī turpmāk analizēt noslodzes datus par tām personām, par kurām viņi saņems informāciju no Valsts ieņēmumu dienesta.</p>
      <p>Finanšu iestādēm savukārt ir pienākums atteikt maksājumus Latvijā nelicencētajiem azartspēļu organizētājiem. Par atteiktajiem maksājumiem gada beigās informēs arī Valsts ieņēmumu dienestu.</p>
      <blockquote>Un dienests var lemt par nodokļu uzrēķinu, ja konstatēs, ka ir spēlētas azartspēles, par kurām attiecīgi nav maksāts.</blockquote>
      <p>Paredzēts, ka nelegālo azartspēļu spēlmaņiem varēs uzlikt arī naudas sodu.</p>
      <p>Birne uzsvēra, ka pašiem spēlētājiem noteikta atbildība par to, lai viņi nepiedalītos nelicenzētās azartspēlēs un interaktīvās izlozēs. Visām licencētajām azartspēļu vietnēm ir jābūt norādītam, kur licence ir saņemta. Ja atzīmes par to nav, tad konkrētajai vietnei nav licences, skaidroja Birne, norādot, ka visu licencēto vietņu sarakstu var redzēt arī inspekcijas mājaslapā.</p>
      <p>Viņa stāstīja arī par tā saucamo "Balto sarakstu", kur var droši spēlēt, un neskaidrību gadījumā inspekcija varēs sniegt atbalstu.</p>
      <p>Birne arī norādīja uz to, ka cilvēks, kurš jūt azartspēļu atkarības riskus, var lūgt reģistrēt sevi, lai neļautu piedalīties azartspēlēs un izvairītos no turpmākas atkarības.</p>
      <p>Finanšu ministrijā informēja, ka nelicencētās azartspēles ir arī rīks, ko var izmantot noziedzīgi iegūto līdzekļu legalizācijas un terorisma finansēšanas shēmās. Atbilstoši starptautiskam pētījumam, Latvijā nelegālā interaktīvo azartspēļu tirgus 2019. gadā ir novērtēts ar 38% jeb 33 miljoniem eiro. Tas liecina, ka līdz šim Latvijā bija salīdzinoši viegli iesaistīties nelegālo (nelicencēto) interaktīvo azartspēļu un izložu spēlēšanā.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/pec-stradnieka-bojaejas-vni-vid-un-iub-stingrak-izvelesies-un-uzraudzis-buvniekus.a338410/"/>
        <a href="https://www.lsm.lv/raksts/zinas/latvija/valsts-darba-inspekcijas-rigas-regiona-trukst-tresdalas-no-nepieciesamajiem-inspektoriem.a338287/"/>
        <a href="https://www.lsm.lv/raksts/zinas/ekonomika/2020-gada-valsts-budzeta-projektu-virza-apstiprinasanai-galigaja-lasijuma.a338072/"/>
        <a href="https://www.lsm.lv/raksts/zinas/ekonomika/fm-likumos-ierakstito-finansejuma-solijumu-izpildei-vajadzigs-miljards-eiro.a338027/"/>
        <a href="https://www.lsm.lv/raksts/zinas/latvija/nokritot-no-finansu-ministrijas-jumta-boja-gajis-stradnieks.a337774/"/>
        <a href="https://www.lsm.lv/raksts/zinas/ekonomika/papildu-18-miljonus-medikiem-pardalis-ari-no-latvijas-valsts-mezu-un-latvijas-bankas-pelnas.a337495/"/>
        <a href="https://www.lsm.lv/raksts/zinas/latvija/em-un-sm-latvija-esosos-vecos-auto-ar-nodokli-paslaik-neplano-aplikt.a336847/"/>
        <a href="https://www.lsm.lv/raksts/zinas/latvija/latvija-no-azartspelu-atkaribas-arstejas-pavisam-neliela-dala-no-kopeja-atkarigo-skaita.a336002/"/>
      </related>
    </article>
  </body>
</html>