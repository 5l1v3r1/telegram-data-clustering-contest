<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/volvo-cars-pa-trumps-sida-i-avgasstrid/"/>
    <meta property="og:site_name" content="DN.SE"/>
    <meta property="article:published_time" content="2019-11-21T07:42:42+00:00"/>
    <meta property="og:title" content="Volvo Cars på Trumps sida i avgasstrid"/>
    <meta property="og:description" content="Kaliforniska myndigheter tar avstånd från biltillverkare som inte stödjer delstatens kamp mot president Trump i en konflikt om avgasregler i USA."/>
  </head>
  <body>
    <article>
      <h1>Volvo Cars på Trumps sida i avgasstrid</h1>
      <address><time datetime="2019-11-21T07:42:42+00:00">21 Nov 2019, 07:42</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Kaliforniska myndigheter tar avstånd från biltillverkare som inte stödjer delstatens kamp mot president Trump i en konflikt om avgasregler i USA. Bilar från sådana företag, däribland Volvo Cars, ska inte köpas in av myndigheterna.</b>
      </p>
      <p>Enligt nya regler från myndigheten DGS bannlyses dels fordon som drivs enbart av förbränningsmotorer, dels bilar från tillverkare som inte erkänner Kaliforniens rätt att sätta utsläppsregler, från inköpslistorna. Den förstnämnda regeln införs omedelbart, medan den andra gäller från årsskiftet.</p>
      <p><b>Syftet är att de fordon</b> som myndigheter och andra allmänna institutioner använder ska förorena mindre och mindre.</p>
      <p>”Landet förväntar sig av Kalifornien att driva på för positiva miljöförändringar, och vi tvekar inte i vårt åtagande för detta”, säger DGS-chefen Daniel C Kim <a href="https://www.dgs.ca.gov/Press-Releases/Page-Content/News-List-Folder/State-Announces-New-Purchasing-Policies-to-Reduce-Greenhouse-Gas-Emissions">enligt ett pressmeddelande</a>.</p>
      <p>Citatet är ett nålstick mot Washington, där Donald Trumps regering försöker riva upp Kaliforniens möjligheter att sätta hårdare avgasregler än de federala. Maktkampen har tvingat biltillverkare att välja sida. Bland andra Volkswagen, BMW och Ford stödjer Kalifornien, som också har medhåll från över 20 andra delstater.</p>
      <p><b>General Motors, Toyota, Volvo Cars </b>med flera andra biljättar intar i stället Washingtons linje. Ett av argumenten för detta är att de inte vill ha olika regler i olika delstater.</p>
      <p>– Vi är för ett nationellt program, det vill säga ett set regler för hela den amerikanska marknaden, har Katarina Adamson på Volvo i Sverige sagt till Teknikens Värld.</p>
    </article>
  </body>
</html>