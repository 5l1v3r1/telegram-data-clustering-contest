<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000111787"/>
    <meta property="og:site_name" content="MGR Online"/>
    <meta property="article:published_time" content="2019-11-21T07:00:00+00:00"/>
    <meta property="og:title" content="เจดับเบิ้ลยูดีฯ เปิดตัวห้องเย็นโรโบติกส์สาธารณะแห่งแรกใหญ่ที่สุดในไทย"/>
    <meta property="og:description" content="เจดับเบิ้ลยูดี อินโฟโลจิสติกส์ เปิดตัว ‘ห้องเย็นโรโบติกส์’ แห่งใหม่ในย่านมหาชัย เพื่อให้บริการแบบสาธารณะเป็นรายแรกในไทยและมีพื้นที่จัดเก็บสินค้ามากที่สุดถึง 7,000 ตารางเมตร"/>
  </head>
  <body>
    <article>
      <h1>เจดับเบิ้ลยูดีฯ เปิดตัวห้องเย็นโรโบติกส์สาธารณะแห่งแรกใหญ่ที่สุดในไทย</h1>
      <address><time datetime="2019-11-21T07:00:00+00:00">21 Nov 2019, 07:00</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011566901.JPEG"/>
      </figure>
      <p><b>เจดับเบิ้ลยูดี อินโฟโลจิสติกส์ เปิดตัว ‘ห้องเย็นโรโบติกส์’ แห่งใหม่ในย่านมหาชัย เพื่อให้บริการแบบสาธารณะเป็นรายแรกในไทยและมีพื้นที่จัดเก็บสินค้ามากที่สุดถึง 7,000 ตารางเมตร นำระบบจัดเก็บสินค้าแบบอัตโนมัติ (ASRS) ใช้ในการเคลื่อนย้ายและจัดเรียงสินค้า ลดการใช้แรงงาน และประหยัดพลังงานไฟฟ้า ขณะนี้มีการใช้พื้นที่เกิน 80% เล็งลงทุนขยายห้องเย็นโรโบติกส์เพิ่ม </b><br/><br/>นายจิตชัย นิมิตรปัญญา รองประธานเจ้าหน้าที่บริหาร บริษัท เจดับเบิ้ลยูดี อินโฟโลจิสติกส์ จำกัด (มหาชน) หรือ JWD ผู้เชี่ยวชาญด้านโลจิสติกส์และซัปพลายเชนระดับอาเซียน เปิดเผยว่า บริษัทฯ เปิดตัวห้องเย็นระบบโรโบติกส์แห่งใหม่ (อาคาร 8) ที่เปิดให้บริการแบบสาธารณะแก่ลูกค้าทั่วไปเป็นแห่งแรกและมีพื้นที่มากที่สุดในประเทศไทย ตั้งอยู่ในย่านมหาชัย จังหวัดสมุทรสาคร เพื่อตอบสนองความต้องการจัดเก็บสินค้าควบคุมอุณหภูมิของผู้ประกอบการในอุตสาหกรรมอาหารที่ยังคงขยายตัวได้ดี จึงเห็นโอกาสขยายการลงทุนห้องเย็นแห่งใหม่ โดย ณ สิ้นไตรมาส 3/62 ภาพรวมการดำเนินงานคลังสินค้าห้องเย็นของ JWD มีอัตราเช่าพื้นที่เฉลี่ย 73% ของพื้นที่รวม 70,327 ตารางเมตร<br/><br/>ห้องเย็นระบบโรโบติกส์แห่งใหม่ใช้งบลงทุนประมาณ 500 ล้านบาท (ที่ดินและค่าก่อสร้าง) เริ่มเปิดบริการเดือนกรกฎาคมที่ผ่านมา มีพื้นที่รวม 7,000 ตารางเมตร ใช้เทคโนโลยีบริหารจัดการที่ทันสมัย โดยติดตั้งระบบจัดเก็บสินค้าแบบอัตโนมัติ หรือ Automated Storage Retrieval System (ASRS) จึงสามารถจัดเก็บสินค้าได้อย่างรวดเร็ว มีความแม่นยำและความปลอดภัยสูง รวมถึงสามารถจัดเก็บสินค้าในแนวสูงได้ถึง 14 ชั้น รวมประมาณ 15,000 พาเล็ต แต่ใช้ที่ดินก่อสร้างอาคารเท่าเดิม<br/><br/>"จุดเด่นของห้องเย็นแห่งใหม่คือ การติดตั้งเทคโนโลยีระบบอัตโนมัติ ASRS ตั้งแต่การเคลื่อนย้ายสินค้าที่รับจัดเก็บเข้าสู่ห้องเย็น การจัดเรียงสินค้าในแนวสูง และการขนย้ายออกจากห้องเย็น จึงสามารถลดการใช้แรงงานลงได้ 50% และประหยัดพลังงานไฟฟ้าภายในอาคารได้ประมาณ 30-50% เมื่อเทียบกับคลังสินค้าห้องเย็นแบบเดิมที่ใช้การจัดเรียงด้วยระบบแมนนวลและต้องใช้เนื้อที่ค่อนข้างมาก" นายจิตชัยกล่าว<br/><br/>นายจิตชัยกล่าวว่า หลังจากบริษัทฯ เปิดบริการห้องเย็นระบบโรโบติกส์ตั้งแต่เดือนกรกฎาคม-ตุลาคมที่ผ่านมาถือว่ามีผลตอบรับเป็นที่น่าพอใจ มีอัตราการเช่าพื้นที่เกิน 80% ของพื้นที่จัดเก็บสินค้า และถึงจุดทำกำไรได้แล้ว ซึ่งถือว่ารวดเร็วกว่าเดิมที่ตั้งเป้าหมายเริ่มทำกำไรภายในระยะเวลา 12-18 เดือนนับจากเริ่มเปิดให้บริการ โดยส่วนใหญ่เป็นการจัดเก็บสินค้าอาหารทะเลที่ต้องควบคุมอุณหภูมิ และคาดว่าอัตราการเช่าพื้นที่ห้องเย็นระบบโรโบติกส์จะเพิ่มขึ้นได้อีกในปีหน้า<br/><br/>จากผลตอบรับที่ดีกว่าเป้าหมาย บริษัทฯ จึงมีแผนงานขยายการลงทุนคลังสินค้าห้องเย็นระบบโรโบติกส์อาคารใหม่เพิ่มเติมภายในพื้นที่โครงการมหาชัย เพื่อรองรับปริมาณจัดเก็บสินค้าที่มีแนวโน้มเพิ่มขึ้นในอนาคต ปัจจุบันอยู่ระหว่างการศึกษาความเป็นไปได้ในการลงทุนและการออกแบบงานระบบต่างๆ โดยจะนำประสบการณ์และองค์ความรู้จากการก่อสร้างห้องเย็นระบบโรโบติกส์แห่งแรกมาปรับใช้ จึงคาดว่าจะสามารถควบคุมค่าใช้จ่ายในการลงทุนได้ดีกว่าเดิม ส่งผลดีต่อระยะเวลาการคืนทุนที่รวดเร็วยิ่งขึ้น <br/><br/>สำหรับกรณีที่สหรัฐอเมริกาประกาศเตรียมตัดสิทธิ GSP (Generalized System of Preference) หรือสิทธิพิเศษทางภาษีศุลกากร มั่นใจว่าจะไม่ส่งผลกระทบต่อการดำเนินธุรกิจคลังสินค้าห้องเย็นของ JWD เนื่องจากลูกค้าที่เช่าพื้นที่ในปัจจุบันมีสัดส่วนส่งออกสินค้าไปอเมริกาน้อยมาก และส่วนใหญ่เป็นผลิตภัณฑ์อาหารทะเลแบบบรรจุกระป๋อง ซึ่งไม่เข้าข่ายถูกตัดสิทธิ GSP ดังกล่าว <br/><br/>“ในช่วงที่ผ่านมาเรายังคงได้รับการติดต่อจากผู้ประกอบการในอุตสาหกรรมอาหารที่ต้องการนำสินค้ามาจัดเก็บอย่างต่อเนื่อง โดยกลุ่มห้องเย็น JWD มีประสบการณ์ดำเนินธุรกิจห้องเย็นมากว่า 20 ปี เป็นหนึ่งในผู้ประกอบการธุรกิจคลังสินค้าห้องเย็นรายใหญ่ที่ผ่านมาตรฐานรับรองการทำประมงจากธรรมชาติอย่างยั่งยืน รวมทั้งใบอนุญาตอื่นๆ ที่เกี่ยวข้อง ประกอบกับทำเลมหาชัยถือเป็นพื้นที่ยุทธศาสตร์ของอุตสาหกรรมประมงและอาหารทะเล จึงมั่นใจว่ายังคงมีความต้องการใช้พื้นที่เพื่อจัดเก็บสินค้าอย่างต่อเนื่อง” นายจิตชัยกล่าว</p>
    </article>
  </body>
</html>