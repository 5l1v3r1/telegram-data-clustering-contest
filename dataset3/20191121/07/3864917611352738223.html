<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822518-na-alei-geroiv-nebesnoi-sotni-rozpocali-pominalnij-moleben.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T07:35:00+00:00"/>
    <meta property="og:title" content="На Алеї Героїв Небесної сотні розпочали поминальний молебень"/>
    <meta property="og:description" content="До Дня гідності та свободи у Києві розпочався поминальний молебень в Екуменічному храмі архістратига Михаїла та українських Новомучеників."/>
  </head>
  <body>
    <article>
      <h1>На Алеї Героїв Небесної сотні розпочали поминальний молебень</h1>
      <h2>До Дня гідності та свободи у Києві розпочався поминальний молебень в Екуменічному храмі архістратига Михаїла та українських Новомучеників.</h2>
      <address>
        <time datetime="2019-11-21T07:35:00+00:00">21 Nov 2019, 07:35</time>
      </address>
      <p>Як повідомляє кореспондент Укрінформу, наразі біля храму зібрались більше 100 людей і вони продовжують підходити. Священник, звертаючись до присутніх наголосив, що на місці молебеню була захищена наша гідність великою ціною.</p>
      <p>Цьогоріч всі заходи до Дня гідності та свободи відбуваються під гаслом "Вільні творити майбутнє», а Національний музей Революції Гідності разом із партнерами підготували виставки, показ фільмів, інсталяції, презентації книжок і відеороликів, лекції.</p>
      <p>Зокрема, киянам та гостям столиці пропонують екскурсійні програми експозицією "Назустріч Свободі" в Інформаційно-виставковому центрі Музею Майдану та "Місцями <a href="https://www.ukrinform.ua/tag-revolucia-gidnosti">Революції Гідності</a>" у центральній частині Києва. Крім того, відбудеться відкриття нового виставкового простору просто неба на місці будівництва музею, демонстрація тематичних відео в Інформаційно-виставковому центрі Музею Майдану.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2821388-na-misci-majbutnogo-muzeu-revolucii-gidnosti-u-kievi-vidkriut-vistavkovij-prostir.html">На місці майбутнього Музею Революції Гідності у Києві відкриють виставковий простір</a>
      </blockquote>
      <p>У КМДА також з 14 до 17 години пройде мистецький захід «Київ незламний». Надвечір у каплиці на алеї Героїв Небесної сотні в Києві відбудеться молитва за Небесну сотню із запаленням свічок а також аналогічні заходи відбудуться в інших містах України та світу. Крім того, о 18.00 на Майдані у Києві відбудеться віче, щоб продемонструвати єдність українців.</p>
    </article>
  </body>
</html>