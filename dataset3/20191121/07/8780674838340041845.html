<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/alappuzha/local-news/2019/11/20/alappuzha-kuttanad-b-k-vinodh.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T07:33:00+00:00"/>
    <meta property="og:title" content="പാലം പൊളിച്ചതിനു ജയിൽ, 14 ദിവസത്തിനു ശേഷം ജാമ്യം; പക്ഷേ..."/>
    <meta property="og:description" content="കുട്ടനാട് ∙ പൊതുമുതൽ നശിപ്പിച്ച കേസിൽ 14 ദിവസം ജയിലിൽ കഴിഞ്ഞ കൈനകരി ഗ്രാമപഞ്ചായത്തംഗം ബി.കെ.വിനോദിനും ആർ.രതീഷിനും ജാമ്യം കിട്ടി. തങ്ങൾക്കു പാലമായവനെ.Alappuzha News. Alleppey News. ആലപ്പുഴ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>പാലം പൊളിച്ചതിനു ജയിൽ, 14 ദിവസത്തിനു ശേഷം ജാമ്യം; പക്ഷേ...</h1>
      <address><time datetime="2019-11-21T07:33:00+00:00">21 Nov 2019, 07:33</time> by <a rel="author">മനോരമ ലേഖകൻ</a></address>
      <p>കുട്ടനാട് ∙ പൊതുമുതൽ നശിപ്പിച്ച കേസിൽ 14 ദിവസം ജയിലിൽ കഴിഞ്ഞ കൈനകരി ഗ്രാമപഞ്ചായത്തംഗം ബി.കെ.വിനോദിനും ആർ.രതീഷിനും ജാമ്യം കിട്ടി. തങ്ങൾക്കു പാലമായവനെ ഓർത്തുള്ള മൂന്നാം വാർഡുകാരുടെ നീറ്റലിന് അറുതിയായി. പക്ഷേ, അവർക്കു സന്തോഷിക്കാനാവില്ല. കേസിലെ മറ്റു രണ്ടു പ്രതികൾ ഇന്നലെ ജയിലിലേക്കു പോയിരിക്കുന്നു.</p>
      <p>രാമങ്കരി ഒന്നാം ക്ലാസ് ജുഡീഷ്യൽ മജിസ്ട്രേട്ട് കോടതിയാണു വിനോദിനും രതീഷിനും ജാമ്യം അനുവദിച്ചത്. ഒരു ലക്ഷം രൂപയും 2 ആൾ ജാമ്യവും നൽകി ഇരുവരും ഇന്നലെ വൈകിട്ടു പുറത്തിറങ്ങി. സഞ്ചാരത്തിനു തടസ്സമായ പഴയ പാലം പൊളിച്ചു പുതിയതു നിർമിച്ചതിനെ തുടർന്നാണ് ഇവർ ജയിലിലായത്. മറ്റു പ്രതികളായ കുട്ടമംഗലം പുത്തൻതറയിൽ സുരേഷ് കുമാർ, പുത്തൻപറമ്പിൽ ചിറയിൽ അനിയൻകുഞ്ഞ് എന്നിവർ ഇന്നലെ രാവിലെ പുളിങ്കുന്ന് പൊലീസിൽ കീഴടങ്ങിയിരുന്നു. ഇവരെ റിമാൻഡ് ചെയ്തു.</p>
      <p>വിനോദും രതീഷും ജാമ്യത്തുകയായി 50,000 രൂപ വീതം കെട്ടിവയ്ക്കണം. ജാമ്യക്കാർ അടുത്ത ബന്ധുവായിരിക്കണം. എല്ലാ തിങ്കളാഴ്ചയും പൊലീസ് സ്റ്റേഷനിൽ എത്തി ഒപ്പു വയ്ക്കണമെന്നും മറ്റു കേസുകളിലൊന്നും ഉൾപ്പെടരുതെന്നും നിബന്ധനയുണ്ട്. വിനോദിനും രതീഷിനുമായുള്ള ജാമ്യത്തുക കണ്ടെത്തിയതു കൈനകരി വികസന സമിതി പ്രവർത്തകരാണ്. </p>
      <p>നാട്ടുകാരിൽ നിന്നു പിരിവെടുത്ത 75,000 രൂപയുമായാണു പ്രവർത്തകർ കോടതിയിൽ എത്തിയത്. ബാക്കി തുകയും സംഘടിപ്പിച്ച് 5 മണിക്കു മുൻപു കോടതിയിൽ കെട്ടിവച്ചു. തുടർന്നു വിടുതൽ ഉത്തരവുമായി വികസന സമിതി പ്രവർത്തകർ 6 മണിയോടെ സബ് ജയിലിലെത്തി ഇരുവരെയും പുറത്തിറക്കി. അഭിഭാഷകരായ ബി.ശിവദാസ്, സുധീപ് വി.നായർ, ടെസി സേവ്യർ എന്നിവർ വിനോദിനും രതീഷിനും വേണ്ടി ഹാജരായി.</p>
      <p>തങ്ങൾ പിടികൊടുത്തില്ലെങ്കിൽ വിനോദിനും രതീഷിനും ജാമ്യം ലഭിക്കില്ലെന്ന സ്ഥിതി വന്നതോടെയാണ് സുരേഷ് കുമാറും അനിയൻകുഞ്ഞും പൊലീസ് സ്റ്റേഷനിൽ കീഴടങ്ങിയത്. ഇന്നലെത്തന്നെ ഇവർ നൽകിയ ജാമ്യാപേക്ഷ കോടതി തള്ളി. കുട്ടമംഗലത്തെ ചാക്കോകളം പാലം പൊളിച്ച കേസിലാണു വിനോദിനെയും രതീഷിനെയും ഏഴാം തീയതി പുളിങ്കുന്ന് പൊലീസ് അറസ്റ്റ് ചെയ്തത്.</p>
    </article>
  </body>
</html>