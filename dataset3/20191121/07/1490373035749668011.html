<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/evo-morales-bolivie-mexiko-jeanine-anezova_1911210745_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T07:45:00+00:00"/>
    <meta property="og:title" content="Bolivijská vláda obvinila Moralese, že vyzýval k blokádám měst. Zažaluje ho za zločiny proti lidskosti"/>
    <meta property="og:description" content="Morales uvedl, že jen podporuje demonstrace proti puči. Podle Bolívie ale vyzval k „tvrdému boji proti fašistům a rasistům“, a to v telefonátu s organizátorem protestů."/>
  </head>
  <body>
    <article>
      <h1>Bolivijská vláda obvinila Moralese, že vyzýval k blokádám měst. Zažaluje ho za zločiny proti lidskosti</h1>
      <address><time datetime="2019-11-21T07:45:00+00:00">21 Nov 2019, 07:45</time> by <a rel="author">ČTK</a></address>
      <p>
        <b>Bolivijská prozatímní vláda obvinila exprezidenta Eva Moralese, že z Mexika vyzývá k blokádám měst. Dokládá to podle ní audionahrávka. Vláda též uvedla, že Moralese zažaluje kvůli zločinům proti lidskosti, protože kvůli blokádám docházejí potraviny v La Pazu i v dalších městech. Morales uvedl, že jen podporuje demonstrace proti puči.</b>
      </p>
      <p>Puče se podle Moralese dopustila opozice a velení armády a policie, když ho 10. listopadu vyzvaly k demisi kvůli říjnovým volbám. Jejich výsledky odmítl i audit Organizace amerických států (OAS).</p>
      <p>Morales podle ministra vnitra Artura Murilla v telefonátu s jedním z organizátorů protestů Faustinem Yucrem před několika dny vyzval k „tvrdému boji proti fašistům a rasistům“. Morales byl od roku 2006 prvním indiánským prezidentem Bolívie a jeho příznivci jsou zejména domorodí obyvatelé.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/bolivie-prezident-evo-morales-mexiko-azyl-volby-latinska-amerika_1911121838_nkr"/>
      </related>
      <p>V telefonátu podle Murilla vyzval Morales k blokádám, aby se „nedostaly potraviny do měst“. „Tak je porazíme, bratře,“ říká mimo jiné na nahrávce hlas, který Murillo označil za Moralesův.</p>
      <p>Morales v Mexiku prohlásil, že není proti uspořádání nových voleb, nesmí je ale vyhlásit nová vláda dekretem, to je podle něj proti ústavě. Zároveň ovšem vyzval k vytvoření mezinárodní komise za účasti „OSN i papeže“, která by prověřila volby z 20. října. V nich podle bolivijského volebního soudu vyhrál už v prvním kole. Morales též řekl, že by se rád co nejdříve vrátil do vlasti a pomohl uklidnit nepokoje. Musí mu být ale zajištěna bezpečnost.</p>
      <p>Při nepokojích v Bolívii, které trvají měsíc, zemřely tři desítky lidí a přes 700 dalších utrpělo zranění. Protesty zažehly výsledky voleb a zprvu se při nich střetávali Moralesovi odpůrci a příznivci. Po prezidentově demisi a útěku do Mexika z minulého týdne protestují jeho příznivci proti prozatímní vládě prezidentky Jeanine Áňezové. Ta se ujala úřadu z pozice druhé místopředsedkyně Senátu, když na své funkce vedle prezidenta rezignovali i viceprezident a šéfové obou komor parlamentu.</p>
      <h3>Dochází nafta i potraviny</h3>
      <p>Áňezovou v úřadu potvrdil ústavní soud, ale Moralesovi příznivci ji odmítají a označují její nástup do úřadu za převrat. Minulý týden zahájili blokády některých měst i velké rafinerie Senkata ve městě El Alto, jež sousedí s La Pazem. Kvůli tomu začaly docházet v La Pazu pohonné hmoty i potraviny, jež se tam vláda snaží dopravovat letecky.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/bolivie-protesty-demonstrace-obeti-nepokoje-evo-morales-anezova_1911170617_jgr"/>
      </related>
      <p>Při úterních střetech příznivců Moralese s policisty a vojáky, kteří se snaží ukončit blokádu rafinerie, zahynulo osm demonstrantů, uvedl místní deník La Razón. Po tomto zákroku mohly cisterny s palivem poprvé po více než týdnu rafinerii opustit. Bolivijský ombudsman ale obvinil bezpečnostní složky z nepřiměřeného použití síly.</p>
      <p>Vláda Áňezové podala do parlamentu, v němž má ale většinu Moralesova strana Hnutí za socialismus (MAS), návrh zákona o vypsání prezidentských a parlamentních voleb. Áňezová uvedla, že pokud zákon v parlamentu neprojde, vyhlásí volby dekretem. Podle ústavy by je totiž měla prozatímní vláda oznámit do 90 dnů ode dne, kdy se ujala úřadu.</p>
      <p>Zákon o volbách podaný do parlamentu vládou ruší výsledky voleb z 20. října, stanoví výměnu členů nejvyššího volebního soudu v 15denní lhůtě a pověřuje tento soud vyhlášením voleb. Datum se v něm neuvádí. Podle deníku El Deber už ve středu dopoledne dostal Senát návrh zákona o volbách předložený senátorem Efraínem Chambim ze strany MAS.</p>
      <related>
        <h4>Související články</h4>
        <a href="https://www.irozhlas.cz/zpravy-svet/bolivie-demonstrace-exprezident-morales-sacaba-bezpecnostni-sily_1911160705_vtk"/>
        <a href="https://www.irozhlas.cz/zpravy-svet/nepokoje-v-bolivii-deset-mrtvych_1911140951_elev"/>
        <a href="https://www.irozhlas.cz/zpravy-svet/bolivie-evo-morales-prezidentka-jeanine-anezova-usa_1911130645_ako"/>
      </related>
    </article>
  </body>
</html>