<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019464/%D9%86%D8%A8%D9%88%D8%AF-%D9%88%D9%82%D9%81-%D8%A8%D8%A7-%D9%86%DB%8C%D8%AA-%DA%A9%D8%AA%D8%A7%D8%A8-%D9%88-%DA%A9%D8%AA%D8%A7%D8%A8%D8%AE%D8%A7%D9%86%D9%87-%D8%AF%D8%B1-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:34:12+00:00"/>
    <meta property="og:title" content="نبود وقف با نیت کتاب و کتابخانه در لرستان"/>
    <meta property="og:description" content="ایسنا/لرستان معاون اوقاف لرستان گفت: متأسفانه تاکنون وقفی به اسم کتاب و کتابخانه در استان ثبت نشده است."/>
  </head>
  <body>
    <article>
      <h1>نبود وقف با نیت کتاب و کتابخانه در لرستان</h1>
      <address><time datetime="2019-11-21T07:34:12+00:00">21 Nov 2019, 07:34</time> by <a rel="author">زهره گودرزی</a></address>
      <p>ایسنا/لرستان معاون اوقاف لرستان گفت: متأسفانه تاکنون وقفی به اسم کتاب و کتابخانه در استان ثبت نشده است.</p>
      <p>حجت‌الاسلام‌ محمدجواد عباس‌زاده در جمع خبرنگاران با اشاره به اهمیت و لزوم ترویج فرهنگ کتاب‌خوانی و تلاش‌های اداره‌کل اوقاف و امور خیریه لرستان در این زمینه، اظهار کرد: وقف کتاب و کتابخانه از ارزشمندترین وقف‌ها در حوزه فرهنگ است.</p>
      <p>وی با اشاره به این‌که متأسفانه تاکنون وقفی به اسم کتاب و کتابخانه در لرستان ثبت نشده است، راه‌اندازی انجمن‌های «یاوران وقف کتاب» در استان را ضروری دانست و اضافه کرد: در این راستا آمادگی داریم درصورت مشارکت نهاد کتابخانه‌های عمومی استان در همه شهرستان‌های استان انجمن‌های یاوران وقف کتاب و کتابخانه راه‌اندازی شود.</p>
      <p>معاون اوقاف لرستان با بیان این‌که وقف کتاب از دیرباز مورد توجه بوده و از سده چهارم هجری کتابخانه‌های وقفی در سراسر جهان اسلام گسترش یافته است، بیان کرد: در حال حاضر ۱۵ کتابخانه در بقاع متبرکه شاخص استان لرستان راه‌اندازی شده و علاوه‌بر این کتابخانه‌های دیجیتال در بسیاری از بقاع متبرکه استان راه‌اندازی شده است.</p>
      <p>عباس‌زاده با بیان این‌که وسیع‌ترین کتابخانه فیزیکی بقاع متبرکه لرستان کتابخانه بقعه متبرکه امامزاده محمد(ع) درب‌گنبد کوهدشت است، گفت: بیش‌ از ۴۵ هزار کتاب در کتابخانه این امامزاده برای استفاده عموم مردم قرار دارد.</p>
      <p>انتهای پیام</p>
    </article>
  </body>
</html>