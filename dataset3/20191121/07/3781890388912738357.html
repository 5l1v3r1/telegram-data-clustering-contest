<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742829"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T07:33:00+00:00"/>
    <meta property="og:title" content="ฝ่ายค้านลุยซักฟอก'3ป.' บี้'เอื้อทุนใหญ่-คอร์รัปชั่น-ศก.'"/>
    <meta property="og:description" content="“ฝ่ายค้าน”เคาะยื่นอภิปรายพ.ย.นี้ ชู 3 ประเด็นใหญ่ “เศรษฐกิจเหลว-นโยบายเอื้อทุนใหญ่-คอร์รัปชั่น” ล็อกเป้า “3 ป.” โดนซักฟอกแน่  พร้อมแจง'ธนาธร'หลุดส.ส.ไม่กระทบการทำงานฝ่ายค้าน"/>
  </head>
  <body>
    <article>
      <h1>ฝ่ายค้านลุยซักฟอก'3ป.' บี้'เอื้อทุนใหญ่-คอร์รัปชั่น-ศก.'</h1>
      <address>
        <time datetime="2019-11-21T07:33:00+00:00">21 Nov 2019, 07:33</time>
      </address>
      <p>
        <b>“ฝ่ายค้าน”เคาะยื่นอภิปรายพ.ย.นี้ ชู 3 ประเด็นใหญ่ “เศรษฐกิจเหลว-นโยบายเอื้อทุนใหญ่-คอร์รัปชั่น” ล็อกเป้า “3 ป.” โดนซักฟอกแน่  พร้อมแจง"ธนาธร"หลุดส.ส.ไม่กระทบการทำงานฝ่ายค้าน</b>
      </p>
      <p>เมื่อวันที่ 21 พ.ย. ที่สำนักงานคณะกรรมการการเลือกตั้ง (กกต.) คุณหญิงสุดารัตน์ เกยุราพันธุ์ ประธานยุทธศาสตร์พรรคเพื่อไทย กล่าวถึงความคืบหน้าการยื่นอภิปรายไม่ไว้วางใจรัฐบาล ว่า ได้ข้อสรุปว่าจะยื่นต่อประธานสภาฯในช่วงปลายเดือนนี้ เพื่อให้บรรจุวาระให้ทันประชุมประมาณ 17ธ.ค.-20 ธ.ค.ในกรอบการอภิปรายไม่ไว้วางใจรัฐบาล เราจะอภิปรายเป็นรายบุคคล โดยมี 3 เรื่องหลัก 1.ความล้มเหลวในการแก้ไขปัญหาเศรษฐกิจของรัฐบาล ที่หัวหน้าทีมเศรษฐกิจคือพล.องประยุทธ์ 2. การคอร์รัปชั่นเชิงนโยบายที่มีการเอื้อให้ทุนขนาดใหญ่ ได้รับโครงการขนาดใหญ่ ทำให้เกิดการคอร์รัปชั่นและปัญหาความเหลื่อมล้ำ เนื่องจากทุนใหญ่ได้รับผลประโยชน์งบประมาณอย่างเต็มที่คนรวยกระจุก คนจนกระจาย 3.การตรวจพบการทุจริตในหลายกระทรวงที่มีการเรียกรับผลประโยชน์ หรือมีการดำเนินการในทางใดทางหนึ่งเพื่อประโยชน์ให้กลุ่มใดกลุ่มหนึ่ง<br/><br/>เมื่อถามว่าได้มีการกำหนดตัวบุคคลที่จะอภิปรายไว้แล้วหรือไม่คุณหญิงสุดารัตน์กล่าวว่า เบื้องต้นได้กำหนดแล้ว แต่ขอไม่เปิดเผย เมื่อถามย้ำว่า 3ป.จะอยู่ในรัฐมนตรีที่ถูกอภิปรายด้วยหรือไม่คุณหญิงสุดารัตน์กล่าวว่า คงโดนอภิปรายครบทั้ง 3ป.เพราะหากไม่ครบอาจไม่ยุติธรรมได้ ส่วนรัฐมนตรีเศรษฐกิจที่เคยอยู่ในสมัย รัฐบาลคสช.จะถูกอภิปรายด้วยหรือไม่คุณหญิงสุดารัตน์กล่าวว่า ทีมเศรษฐกิจของรัฐบาลส่วนใหญ่เป็นชุดเดิม ดังนั้นคนชุดเดิมต้องรับผิดชอบในปัจจุบันด้วย ทีมเศรษฐกิจเป็นทีมที่เรามองว่าบริหารงานล้มเหลวมากที่สุด ทำให้เศรษฐกิจแย่ลงจนถึงทุกวันนี้ เป็นการบริหารที่ผิดพลาด บกพร้อง ไร้ประสิทธิภาพ ถ้าหากแก้ไขถูกจุด เศรษฐกิจจะไม่แย่ขนาดนี้ อย่างไรก็ตามยอมรับว่าบางส่วนจะมีรัฐมนตรีหน้าใหม่ถูกอภิปรายด้วย ยืนยันว่าอภิปรายเลือกข้อเท็จจริงไม่ใช่พุ่งเป้าไปที่บุคคลใดบุคคลหนึ่ง <br/><br/>เมื่อถามว่ากระทรวงคมนาคมที่มีปัญหาเรื่องโฮปเวลล์มีชื่ออยู่ด้วยหรือไม่ คุณหญิงสุดารัตน์กล่าวว่า เป็นเรี่องหนึ่งที่เราพิจารณาอยู่<br/><br/>คุณหญิงสุดารัตน์ ยังกล่าวถึงการเตรียมส่งผู้สมัครลงรับเลือกตั้งเขต 7 ขอนแก่น แทนนายนวัธ เตาะเจริญสุข อดีตส.ส.ขอนแก่นพรรคเพื่อไทยว่า ขณะนี้หัวหน้าพรรคอยู่ระหว่างดำเนินการ แต่ต้องฝากกกต.ช่วยตรวจสอบการเลือกตั้งที่สุจริตเพราะครั้งนี้สู้กันอย่างหนักยืนยันว่าการเลือกตั้งครั้งนี้ต้องสู้กันอย่างหนัก เพราะการเลือกตั้งใหญ่ที่ผ่านมีการใช้อำนาจเงินและอำนาจรัฐเยอะมาก  ทั้งนี้ในช่วงรัฐบาลพล.อ.ประยุทธ์ คนอีสานก็ถูกทอดทิ้ง ดังนั้นนัยของขอนแก่นจะเตือนรัฐบาลที่ต้องเร่งทำงานให้กับคนจน ส่วนมีชื่อของนายอดิศร เพียงเกษ ก็ยังไม่ชัดเจน<br/><br/>นอกจากนี้คุณหญิงสุดารัตน์  กล่าวถึงการที่ศาลรัฐธรรมนูญวินิจฉัยว่านายธนาธร จึงรุ่งเรืองกิจ อดีตส.ส.บัญชีรายชื่อพรรคอนาคตใหม่ ขาดสมาชิกภาพความเป็น ส.ส.นั้น ว่า ไม่ส่งผลกระทบต่อการทำงานของ 7 พรรคฝ่ายค้าน เนื่องจากที่ผ่านมา นายธนาธรไม่สามารถทำงานในสภา จากนี้ไปแม้สถานะของนายธนาธร จะไม่ได้เป็นส.ส.แต่ยังเป็นหัวหน้าพรรคอนาคตใหม่ จึงคิดว่าการทำงาร่วมกันไม่น่าจะมีปัญหาอะไร สามารถทำงานนอกจากสภาร่วมกันได้อย่างมีประสิทธิภาพ ยอมรับว่ารู้สึกเห็นใจและเข้าใจเหตุการณ์ดีมาก เนื่องจากพรรคเพื่อไทยในสมัยไทยรักไทย ก็เจอสภาพแบบนี้ ขอให้กำลังใจนายธนาธร<br/><br/>เมื่อถามว่ากรณีนายธนาธรจะเป็นตัวเร่งทำให้เกิดการแก้ไขรัฐธรรมนูญหรือไม่นั้น คุณหญิงสุดารัตน์กล่าวว่า ส่วนตัวไม่ได้มองเช่นนั้น แต่เรามองว่ารัฐธรรมนูญนี้คือตัวปัญหาในการพัฒนาประเทศ เป็นอุปสรรคต่อการทำงานของรัฐบาล รวมทั้งตัดโอกาสของประชาชน ในการได้รับสิทธิและการเข้าถึงทรัพยากรของประเทศ ดังนั้นการแก้รัฐธรรมนูญฉบับนี้ ถ้าคุยกับประชาชนจะมีสองแง่ โดยแง่ของหลักการเป็นอุปสรรคขัดขวางการพัฒนาประเทศ ซึ่งต้องแก้ไข เศรษฐกิจจะไม่มีทางดีขึ้น แต่ในอีกแง่ประชาชนสะท้อนว่าเบื่อรัฐบาล เบื่อพล.อ.ประยุทธ์ จันทร์โอชา นายกฯและรมว.กลาโหม แก้ปัญหาเศรษฐกิจไม่ได้ ถ้าไม่แก้รัฐธรรมนูญ พล.อ.ประยุทธ์จะอยู่อีกอย่างน้อย 8 ปี เพราะว่ายังมีส.ว.ที่มีวาระ 5 ปี ซึ่งสามารถเลือกพล.อ.ประยุทธ์ให้ดำรงตำแหน่งได้อีก ดังนั้นในแง่ของชาวบ้าน ถ้าเอาพล.อ.ประยุทธ์ออก ต้องแก้รัฐธรรมนูญให้สำเร็จ นี่คือเสียงของชาวบ้าน.<br/> </p>
    </article>
  </body>
</html>