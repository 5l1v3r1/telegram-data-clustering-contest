<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/casado-sofereix-a-facilitar-la-governabilitat-de-sanchez-pero-no-la-investidura/noticia/2964930/"/>
    <meta property="og:site_name" content="CCMA"/>
    <meta property="article:published_time" content="2019-11-21T07:38:00+00:00"/>
    <meta property="og:title" content="Casado s'ofereix a facilitar la governabilitat de Sánchez però no la investidura"/>
    <meta property="og:description" content="El líder del PP planteja arribar a acords puntuals sobre els pressupostos o Catalunya"/>
  </head>
  <body>
    <article>
      <h1>Casado s'ofereix a facilitar la governabilitat de Sánchez però no la investidura</h1>
      <h2>El líder del PP planteja arribar a acords puntuals sobre els pressupostos o Catalunya</h2>
      <address><time datetime="2019-11-21T07:38:00+00:00">21 Nov 2019, 07:38</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/5/1/1574320201415.jpg"/>
        <figcaption>Pablo Casado i la diputada a l'Eurocambra Dolors Montserrat aquest dimecres, a Zagreb (EFE/Antonio Bat)</figcaption>
      </figure>
      <p>Enmig de les negociacions sobre<b> la investidura de Pedro Sánchez</b>, <b>Pablo Casado</b> s'acosta ara al candidat del PSOE<b> "per donar estabilitat" </b>a la legislatura. El líder del Partit Popular planteja arribar a<b> acords sobre els pressupostos i sobre les qüestions d'estat.</b></p>
      <p>A la seva arribada al Congrés del Partit Popular Europeu a Zagreb, a Croàcia, Casado ha remarcat que la seva formació està disposada a col·laborar, no per investir Sánchez, però sí per<b> facilitar la governabilitat</b> d'Espanya.</p>
      <blockquote>"És clar que sap que pot garantir l'estabilitat d'Espanya només amb el Partit Popular (···) Aquí té vostè 89 diputats per aplicar una política fiscal adequada a través de l'aprovació dels pressupostos generals. Aquí té aquí aquests senadors per aplicar la Constitució a Catalunya.  Aquí té aquí aquests diputats per desbloquejar el Pacte de Toledo."</blockquote>
      <p>El líder dels populars ha dit que "a Sánchez no el podem canviar", però es mostra receptiu a pactes puntuals sobre qüestions d'estat després d'<b>"una investidura circumstancial"</b> amb el <a href="https://www.ccma.cat/324/pedro-sanchez-i-pablo-iglesias-es-reuneixen-per-enllestir-un-preacord-dinvestidura/noticia/2962765/"><b>suport d'Unides Podem</b></a>.</p>
      <p><b>Ciutadans</b>, mentrestant, es manté a l'expectativa després de la davallada electoral i de la renúncia del seu líder, Albert Rivera. La seva <b>abstenció</b> es perfila com cada vegada més<b> necessària</b> per a Pedro Sánchez.</p>
      <p>La formació taronja ha confirmat que han rebut una trucada del govern espanyol per parlar de la investidura, tot i que, de moment, Cs<b> defensa el no a Sánchez</b> si el president espanyol en funcions manté el pacte amb Unides Podem.<br/><br/><br/><b>Pedro Sánchez: "Confio que acabarà el bloqueig polític"</b></p>
      <figure>
        <img src="https://www.ccma.cat/multimedia/jpg/0/8/1574320746680.jpg"/>
      </figure>
      <p><i>Sánchez: "La nova legislatura ha de ser la del retrobament de la política amb la política" (EFE/Juan Carlos Hidalgo) </i><br/><br/>Els socialistes es continuen movent amb discreció i aparcant disputes internes amb el PSOE andalús, després de la clatellada que ha significat <a href="https://www.ccma.cat/324/arriba-la-sentencia-dels-ero-dandalusia-el-cas-de-corrupcio-mes-compromes-per-al-psoe/noticia/2964370/"><b>la sentència dels EROs fraudulents</b></a>. Sense referir-se a aquesta sentència, <b>Pedro Sánchez </b>ha reaparegut davant del món econòmic per demanar una<b> investidura ràpida que aporti estabilitat.</b></p>
      <blockquote>"Confio que a les pròximes setmanes acabarà el bloqueig polític i tindremem un govern a Espanya amb plenes capacitats, amb plenitud de funcions. I també confio que podrem obrir una nova etapa en què la crispació política i la falta d'entesa es reduiran, i que, en conseqüència, la nova legislatura serà la del retrobament de la política amb la política."</blockquote>
      <p> </p>
      <figure>
        <img src="https://www.ccma.cat/multimedia/jpg/2/9/1574320785192.jpg"/>
      </figure>
      <p><i>Garamendi: "Les fórmules ideològiques no són les més adequades per a l'economia i les empreses" (EFE/Jesús Diges)</i><br/><br/>La patronal <b>CEOE</b> li demana al candidat del PSOE que <b>explori fórmules de govern alternatives a Podem</b>. Ho va fer a través d'un inusual comunicat on diu que les negociacions per formar govern s'han de fer, diu literalment, "per<b> sentit d'estat i anteposant el respecte i el compliment del marc constitucional als interessos particulars"</b>.</p>
      <p>A més, adverteix que estan en risc 40 anys de progrés i pau social. Tot plegat en un document on es fan esforços per no citar explícitament Podem, els mateixos esforços que feia aquest dimecres el president de la patronal, <b>Antonio Garamendi</b>.</p>
      <p>"No entrem en sigles", va afirmar Garamendi, però va avisar tot seguit que preferirien "un govern que sigui estable i que treballi des de la moderació. Està clar que <b>fórmules ideològiques</b>, que no pràctiques, <b>poden no ser les més adequades per a l'economia i les empreses </b>i, en definitiva, <b>per a l'ocupació.</b>"<br/><br/><br/><b>Consultes amb els militants</b><br/><br/>Amb la mirada posada en el procés d'investidura, hi ha formacions que opten per consultar els seus militants.</p>
      <p>És el cas d'<b>Esquerra Republicana de Catalunya</b>, que <b><a href="https://www.ccma.cat/324/erc-consultara-a-les-bases-el-vot-en-la-investidura-de-pedro-sanchez/noticia/2964818/">consultarà dilluns</a> </b>les seves bases -mitjançant el vot electrònic- sobre la posició del partit en la investidura de Pedro Sánchez.</p>
      <p>Paral·lelament, <b>els republicans i Junts per Catalunya han començat a reunir-se</b> per abordar aquesta qüestió. De moment, les dues formacions mantenen el no a Sánchez a l'espera de moviments per part del PSOE.</p>
      <p><b>Bildu </b>també consultarà les seves bases i aquest dijous són <b>els comuns</b> els que ja comencen a preguntar als seus militants si donen suport al preacord de govern de coalició pactat entre Unides Podem i el PSOE. La consulta durarà fins diumenge i es preveu que el dilluns 25 podran publicar-ne el resultat. La formació a nivell estatal <b>Podem</b> també sotmetrà el preacord de govern a consulta a partir de dissabte i <b>Esquerra Unida </b>ho farà a partir d'aquest divendres.</p>
    </article>
  </body>
</html>