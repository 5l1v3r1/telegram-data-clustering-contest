<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/pistoia/cronaca/investimenti-rischio-sentenza-1.4897805"/>
    <meta property="og:site_name" content="La Nazione"/>
    <meta property="article:published_time" content="2019-11-21T07:02:00+00:00"/>
    <meta property="og:title" content="I suoi titoli perdono, 400mila euro in fumo. Assolto il bancario"/>
    <meta property="og:description" content="Cliente ‘brucia’ 400mila euro con gli ‘swap’ e ricorre al giudice. Che dà ragione al venditore: &quot;Rischio chiaro&quot;"/>
  </head>
  <body>
    <article>
      <h1>I suoi titoli perdono, 400mila euro in fumo. Assolto il bancario</h1>
      <h2>Cliente ‘brucia’ 400mila euro con gli ‘swap’ e ricorre al giudice. Che dà ragione al venditore: "Rischio chiaro"</h2>
      <address>
        <time datetime="2019-11-21T07:02:00+00:00">21 Nov 2019, 07:02</time>
      </address>
      <p>Pistoia, 21 novembre 2019 - Nel lontano 2007, appena un anno prima della crisi che ha affossato l’economia mondiale, aveva proposto a un facoltoso cliente di acquistare alcuni <b>titoli derivati</b>. L’offerta era andata a buon fine tanto che l’acquirente decise di metterne in portafoglio ben <b>un milione e mezzo</b>. Ma, dopo i ribassi di mercato, il cliente si era sentito truffato, tanto da arrivare a trascinare in Tribunale il dirigente del suo <b>istituto bancario di fiducia</b>. Sono stati necessari anni di attesa, carte bollate e udienze: alla fine il bancario è stato assolto perché <b>il fatto non sussiste</b>.</p>
      <p>A raccontare la vicenda è il suo legale, l’avvocato del Foro di Prato <b>Giovanni Renna</b>. "Una società attiva nel settore dei gioielli – racconta – si era rivolta a una filiale del <b>Monte dei Paschi</b>, dove il mio assistito è funzionario, per informarsi sull’acquisto di titoli derivati".</p>
      <p>Presentati i vari prodotti possibili, il cliente ha deciso di acquistare dei titoli <b>swap</b> legati all’andamento dei tassi di interesse sul mercato. Un’operazione, dunque, che non poteva garantire il buon fine ma soltanto un alto rendimento in caso di rialzi di mercato. Ma, nemmeno a farlo apposta, il periodo è stato fra i peggiori della storia economica mondiale. Del valore iniziale dei titoli acquistati, pari a un milione e mezzo di euro, era già diminuito di circa 100mila euro fra il 2007 e l’aprile 2009, tanto da spingere le due parti a una rinegoziazione. Il cliente ha però tenuto il titolo in portafoglio fino al 2014, quando il crollo del valore è arrivato a sfiorare i <b>400mila euro</b>. E’ stato probabilmente in quel momento che, fatti due conti, l’investitore ha deciso di addossare la responsabilità della perdita al funzionario della banca che gli aveva presentato "l’affare".</p>
      <p>La denuncia è scattata per truffa aggravata e usura. Da parte sua, la banca ha sempre difeso l’operato del suo dipendente "che – sottolinea l’avvocato – era perfettamente a conoscenza dei rischi che correva con l’operazione legata ai titoli". Anche il <b>Tribunale di Pistoia</b> ha accolto questa posizione assolvendo il bancario.<br/>© RIPRODUZIONE RISERVATA [/EMPTYTAG]</p>
      <p>© Riproduzione riservata</p>
    </article>
  </body>
</html>