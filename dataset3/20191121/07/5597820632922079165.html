<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/kultura/maksla/makslas-vingrosana-sarunas-par-vizualo-jauns-latvijas-radio-3--klasikas-raidijums.a339107/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T07:42:00+00:00"/>
    <meta property="og:title" content="«Mākslas vingrošana. Sarunas par vizuālo». Jauns Latvijas Radio 3 – «Klasikas» raidījums"/>
    <meta property="og:description" content="No 23. novembra katru otro sestdienu pulksten 14.05 Latvijas Radio 3 – &quot;Klasika&quot; skanēs jauns raidījums &quot;Mākslas vingrošana. Sarunas par vizuālo&quot;, kas atspoguļos mākslas notikumus Latvijā un pieskarsies arī pasaules strāvojumiem, pievēršot uzmanību būtiskiem un interesantiem jautājumiem vizuālās mākslas norisēs."/>
  </head>
  <body>
    <article>
      <h1>«Mākslas vingrošana. Sarunas par vizuālo». Jauns Latvijas Radio 3 – «Klasikas» raidījums</h1>
      <address><time datetime="2019-11-21T07:42:00+00:00">21 Nov 2019, 07:42</time> by <a rel="author" href="https://www.lsm.lv/autors/lsmlv-kulturas-redakcija/" target="_blank">LSM.lv kultūras redakcija</a></address>
      <p>
        <b>No 23. novembra katru otro sestdienu pulksten 14.05 Latvijas Radio 3 – "Klasika" skanēs jauns raidījums "Mākslas vingrošana. Sarunas par vizuālo", kas atspoguļos mākslas notikumus Latvijā un pieskarsies arī pasaules strāvojumiem, pievēršot uzmanību būtiskiem un interesantiem jautājumiem vizuālās mākslas norisēs.</b>
      </p>
      <p>Neilgā laika sprīdī "Mākslas vingrošana" līdzās raidījumam "<a href="https://www.lsm.lv/raksts/kultura/dizains-un-arhitektura/latvijas-radio-3--klasika-skanes-jauns-raidijums-kapec-dizains.a337262/">Kāpēc dizains?</a>" ir jau otrā jaunā pārraide, kas ar Valsts kultūrkapitāla fonda atbalstu ienāk "Klasikas" programmā.</p>
      <p>"Ideju par dizaina daudzpusības atspoguļojumu ēterā iesēja paši jomas speciālisti, un daži izskanējušie raidījumi liecina, ka šī tēma interesēs plašu klausītāju loku," atzīst "Klasikas" direktore Gunda Vaivode.</p>
      <blockquote>"Kādu laiku mūsu programmā vakanta bija arī vizuālās mākslas tēma, tāpēc kopīgi nolēmām veidot jaunu raidījumu diskusijas formātā, kura vadīšanai atsaucās četri mūsu uzrunātie mākslas kritiķi: Laima Slava, Līna Birzaka-Priekule, Vilnis Vējš un Kaspars Vanags, kuri studijā aicinās arī ekspertus," atklāj Vaivode.</blockquote>
      <p>"Mākslas vingrošana" – tā būs profesionāļu saruna, kurā tiks aplūkotas būtiskas vizuālās mākslas tēmas, kas skar gan aktuālos jautājumus – izstādes, procesus, dažādas problēmas, gan to sasaisti ar mākslas mantojumu. Tāpat raidījuma veidotāji pievērsīs uzmanību konkrētiem māksliniekiem, stiliem, kuratoru un organizatoru darbam, mākslas institūcijām.</p>
      <p>Raidījums "Mākslas vingrošana" būs saistošs gan čakliem izstāžu apmeklētājiem, gan tiem, kuri dažādu apstākļu dēļ nevar kultūras norises baudīt klātienē, bet vēlas par tām būt informēti.</p>
      <p>Pirmo raidījumu 23. novembrī vadīs Vilnis Vējš, studijā aicinot jaunos mākslas kritiķus Helmutu Cauni un Tomasu Pārupu.</p>
      <figure>
        <img src="https://static.lsm.lv/media/2019/11/large/1/c4ux.jpg"/>
        <figcaption>
          <b>No kreisās: Tomass Pārups, Vilnis Vējš un Helmuts Caune</b>
          <cite>Foto: Latvijas Radio</cite>
        </figcaption>
      </figure>
      <p>"Tā kā šis ir pirmais raidījums, mēs runāsim par pirmo reizi. Arī par nākamo reizi un tā tālāk, līdz jaunākajiem iespaidiem," pirmās pārraides tēmu ieskicē Vējš. "Cilvēki saka, ka viņi nesaprot jauno mākslu un baidās iet uz izstādēm, kur neko nesaprot.</p>
      <blockquote>Lūk, mani interesē, kā normāli, jauni džeki tomēr ir nonākuši līdz tādai situācijai, ka ne vien iet un skatās mākslu, bet pat izsakās par to? Vai mūsdienu māksla ir pieejama katram, un kā pie tās nokļūt?</blockquote>
      <p>Vai mākslu kaut kā jāmēģina "iemānīt" cilvēkiem vai arī jāpaļaujas, ka tā ceļu atradīs pati?"</p>
      <figure>
        <img src="https://static.lsm.lv/media/2019/11/large/1/c4uy.jpg"/>
        <figcaption>
          <b>No kreisās: Vilnis Vējš, Helmuts Caune un Tomass Pārups</b>
          <cite>Foto: Latvijas Radio</cite>
        </figcaption>
      </figure>
      <p>Raidījums "Mākslas vingrošana" ēterā būs ik otro sestdienu pulksten 14.05 ar atkārtojumu  otrdienās pulksten 18.30, bet pēc izskanēšanas tas jebkurā ērtā laikā būs klausāms "Klasikas" mājaslapas arhīvā un <a href="https://replay.lsm.lv/lv">Replay.lv.</a></p>
      <related>
        <h4>Saistītie raksti</h4>
        <a href="https://www.lsm.lv/raksts/kultura/muzika/unikala-gitarista-hantera-un-dziedatajas-vudvardas-pirmais-koncerts-latvija--ari-lr3-klasika-tiesraide.a338407/"/>
        <a href="https://www.lsm.lv/raksts/kultura/muzika/video-lacplesa-dienas-koncerts-latvijas-radio-1-studija.a337976/"/>
        <a href="https://www.lsm.lv/raksts/kultura/muzika/latvijas-radio-3-klasika-lacplesa-dienas-koncerta-epicentra-dambja-jaundarba-pasaules-pirmatskanojums.a337908/"/>
        <a href="https://www.lsm.lv/raksts/kultura/maksla/makslinieks-starp-atminu-un-izteli-izstade-parvietojumi-makslas-stacija-dubulti.a337638/"/>
        <a href="https://www.lsm.lv/raksts/kultura/muzika/lacplesa-diena-lr3-klasika-aicina-uz-sirsnigi-patriotisku-koncertu.a337489/"/>
        <a href="https://www.lsm.lv/raksts/kultura/dizains-un-arhitektura/latvijas-radio-3--klasika-skanes-jauns-raidijums-kapec-dizains.a337262/"/>
        <a href="https://www.lsm.lv/raksts/zinas/latvija/latvijas-radio-ar-kampanu-radiofanati-svin-94-gadskartu.a336963/"/>
        <a href="https://www.lsm.lv/raksts/kultura/dizains-un-arhitektura/no-karotes-lidz-pilsetvidei-klasika-saks-skanet-raidijums-kapec-dizains.a336779/"/>
      </related>
    </article>
  </body>
</html>