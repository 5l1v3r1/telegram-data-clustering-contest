<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-illegal-sand-loaded-tractor-crushed-four-girl-students-in-lakhisarai-2860938.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T07:49:31+00:00"/>
    <meta property="og:title" content="लखीसराय में अवैध बालू लदे ट्रैक्टर ने चार छात्राओं को रौंदा, एक की हालत गंभीर"/>
    <meta property="og:description" content="लखीसराय जिले के हलसी थाना क्षेत्र में अवैध बालू लदे एक तेज रफ्तार ट्रैक्टर ने चार छात्राओं को रौंद दिया। घटना में एक छात्रा गंभीर रूप से घायल है, जबकि अन्य तीन को सामान्य चोटें आई हैं। पुलिस ने चालक..."/>
  </head>
  <body>
    <article>
      <h1>लखीसराय में अवैध बालू लदे ट्रैक्टर ने चार छात्राओं को रौंदा, एक की हालत गंभीर</h1>
      <address><time datetime="2019-11-21T07:49:31+00:00">21 Nov 2019, 07:49</time> by <a rel="author">रामगढ़ चौक(लखीसराय)। एक संवाददाता</a></address>
      <p>लखीसराय जिले के हलसी थाना क्षेत्र में अवैध बालू लदे एक तेज रफ्तार ट्रैक्टर ने चार छात्राओं को रौंद दिया। घटना में एक छात्रा गंभीर रूप से घायल है, जबकि अन्य तीन को सामान्य चोटें आई हैं। पुलिस ने चालक को हिरासत में लेकर थाने में रखा है। विरोध में ग्रामीणों ने करीब एक घंटे तक सड़क को जाम रखा।</p>
      <p>जानकारी के मुताबिक हलसी से जमुई जाने वाली मोहद्दीनगर नहर रोड के हरेवा गांव के पास एक अनियंत्रित ट्रैक्टर चार छात्राओं को ठोकर मारते हुए पानी भरे गड्ढे में जा गिरा। चारों नौवीं की छात्राएं हैं, वे लोग पढ़ाई कर वापस अपने गांव हरवे लौट रहीं थी। इनमें प्रयोग महतो की 15 वर्षीय पुत्री डोली कुमारी की हालत गंभीर बताई जा रही है। उसे पटना रेफर किया गया है। वहीं अन्य घायलों का इलाज स्थानीय पीएचसी में ही चल रहा है।</p>
      <p> घटना के विरोध में ग्रामीणों ने हलसी-जमुई मार्ग को करीब एक घंटे तक जाम कर दिया। इधर ग्रामीणों का आरोप है कि प्रशासन के आने से पहले कुछ दबंग किस्म के लोग आए और हथियार के बल पर ट्रैक्टर चालक को छुड़ाकर ले गए। हालांकि थाना के एसआई हरिशंकर प्रसाद ने कहा कि ट्रैक्टर चालक को हिरासत में ले लिया गया है। उसे थाने में रखा गया है। इधर मौके पर पहुंचे एसडीपीओ रंजन कुमार ने ग्रामीणों को समझा बुझाकर जाम को समाप्त कराया। उन्होंने कहा कि आरोपित ट्रैक्टर चालक पर कार्रवाई की जाएगी। इधर बताया जा रहा है कि चालक अवैध बालू ले जा रहा था। उसके पास से चालान भी नहीं मिला है।</p>
    </article>
  </body>
</html>