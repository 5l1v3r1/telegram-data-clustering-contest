<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000111794"/>
    <meta property="og:site_name" content="MGR Online"/>
    <meta property="article:published_time" content="2019-11-21T07:11:00+00:00"/>
    <meta property="og:title" content="ทีมงาน &quot;นิชิโนะ&quot; แจงไม่ได้ล้อ &quot;โค้ชปาร์ก&quot; แค่บอกเดี๋ยวจะโดน &quot;ช้างศึก&quot; แซง"/>
    <meta property="og:description" content="ซาชา โทดิช โค้ชผู้รักษาประตูทีมชาติไทย กล่าวชี้แจง และ ขอโทษกับเรื่องราวปัญหาที่เกิดขึ้น หลังจบเกมบุกไปเสมอ ทีมชาติเวียดนาม 0-0 ในฟุตบอลโลก 2022 รอบคัดเลือก โซนเอเชีย รอบ 2 นัดที่ 5 กลุ่มจี ที่สนามีดินห์ สเตเดียม เมื่อวันที่ 19 พฤ"/>
  </head>
  <body>
    <article>
      <h1>ทีมงาน "นิชิโนะ" แจงไม่ได้ล้อ "โค้ชปาร์ก" แค่บอกเดี๋ยวจะโดน "ช้างศึก" แซง</h1>
      <address><time datetime="2019-11-21T07:11:00+00:00">21 Nov 2019, 07:11</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011567601.JPEG"/>
      </figure>
      <p>ซาชา โทดิช โค้ชผู้รักษาประตูทีมชาติไทย กล่าวชี้แจง และ ขอโทษกับเรื่องราวปัญหาที่เกิดขึ้น หลังจบเกมบุกไปเสมอ ทีมชาติเวียดนาม 0-0 ในฟุตบอลโลก 2022 รอบคัดเลือก โซนเอเชีย รอบ 2 นัดที่ 5 กลุ่มจี ที่สนามีดินห์ สเตเดียม เมื่อวันที่ 19 พฤศจิกายน 2562<br/><br/>เหตุการณ์ทั้งหมด เกิดขึ้นหลังจบเกมในขณะที่ ปาร์ก ฮัง ซอ กุนซือเจ้าถิ่น เดินเข้ามาจับมือกับ อากิระ นิชิโนะ ตามปกติ แต่จากนั้น จู่ๆ กลับปรี่เข้ามามีเรื่องกับ ซาชา โทดิช ซึ่งเจ้าตัวเผยว่าเป็นเพราะถูกหัวเราะเยาะเย้ย ในช่วงระหว่างสั่งการ นอกจากนี้ ประเด็นดังกล่าวยังแรงขึ้นไปอีก เมื่อมีภาพที่ดูเหมือน โค้ชประตูช้างศึก ทำมือล้อเลียนเรื่องความสูง เฮดโค้ชชาวเกาหลีใต้ หลุดออกมาด้วย<br/><br/>ขณะที่ล่าสุด ซาชา โทดิช กล่าวชี้แจงว่า "ทุกอย่างที่เผยแพร่ทางสื่อและโซเชียลมีเดียไม่เป็นความจริง โดยเฉพาะอย่างยิ่งไม่มีการเหยียดเชื้อชาติอย่างที่บางสื่อนำเสนอ มีคลิปวิดีโอที่เห็นปฏิกิริยาของผมและทีมงานไทยทั้งหมดชัดเจนที่ม้านั่งสำรองเช่นกัน"<br/><br/>"เราโดนด่าทั้งที่อยู่ในพื้นที่ของเรา ตรงหน้าม้านั่งสำรอง เราทุกคนมีปฏิกิริยา แต่กระแสพุ่งตรงมาที่ผมคนเดียวอย่างที่มีรูปปรากฏออกมา ผมทำท่าวัดความสูงของโค้ช นั่นคือสิ่งที่สื่อใช้ทำให้เกิดเรื่องอื้อฉาว ถึงแม้จะมีคลิปวิดิโอที่ปฏิเสธเรื่องนี้ได้ เพราะเห็นได้เลยว่าผมทำมือขึ้นลง ผมกำลังคิดว่าเวียดนามตอนนี้อยู่ที่ 1 ของกลุ่มแต่จะร่วงลงมาในตอนหลัง เพราะไทยจะแซงพวกเขาขึ้นไปได้ ซึ่งผมไม่ได้ตั้งใจที่จะทะเลาะหรือดูหมิ่นใคร"<br/><br/>"ผมขอใช้โอกาสนี้ขอโทษคนที่เข้าใจท่าทางของผมผิดความคิดเห็นจากแฟนบอลชาวเวียดนามจำนวนมากที่โจมตีผมโดยได้รับเรื่องที่ไม่จริงจากสื่อ เห็นแค่รูปภาพและไม่รู้ความจริง ตอนนี้คุณได้รู้ความจริงแล้วก็ได้โปรดยอมรับคำขอโทษของผมด้วย มีเรื่องขัดแย้งและความตึงเครียดระหว่างเราอยู่เสมอ แต่ไม่จำเป็นที่ผมจะไม่บอกความจริงและทำให้ทุกคนโกรธ"<br/><br/>"ในอาชีพของผม ผมทำงานมาแล้วมากกว่า 400 นัดในเกมลีกและเกมทีมชาติ ผมไม่เคยมีความขัดแย้งกับใครทั้งในฐานะนักเตะและการเป็นโค้ชในภายหลัง ผมยุติธรรมกับเพื่อนร่วมงานและนักเตะของผม และรวมถึงเพื่อนร่วมงานและนักเตะของคู่แข่งด้วย ต้องขอโทษอีกครั้งสำหรับความวุ่นวายที่สื่อเขียนขึ้นมา ต่อผู้คนและแฟนบอลเวียดนาม, สมาคมฟุตบอลเวียดนาม, ทีมงานและนักเตะเวียดนาม"<br/><br/>ทั้งนี้ ซาชา โทดิช เป็น 1 ใน 2 สตาฟฟ์โค้ชชุดปัจจุบัน ที่หลงเหลือมาจากยุคของ มิโลวาน ราเยวัช ที่ถูกปลดออกจากตำแหน่งเมื่อช่วงต้นปีที่ผ่านมา ขณะที่โปรแกรมต่อไป ทีมชาติไทย จะเปิดบ้านพบกับ ทีมชาติอินโดนีเซีย ในฟุตบอลโลก 2022 รอบคัดเลือก โซนเอเชีย รอบ 2 นัดที่ 6 กลุ่มจี วันที่ 26 มีนาคม 2563</p>
      <figure>
        <img src="https://mpics.mgronline.com/pics/Images/562000011567602.JPEG"/>
        <figcaption>ภาพที่มีการเผยแพร่ทางโลกออนไลน์</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/sport/photo-gallery/9620000111794"/>
      </related>
    </article>
  </body>
</html>