<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/21/vyvedenie-bogorodichno-praznik-na-hristiianskoto-semeistvo.430307"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T07:36:00+00:00"/>
    <meta property="og:title" content="Въведение Богородично: Празник на християнското семейство"/>
    <meta property="og:description" content="По времето днес се гадае каква ще е годината | Dnes.bg"/>
  </head>
  <body>
    <article>
      <h1>Въведение Богородично: Празник на християнското семейство</h1>
      <h2>По времето днес се гадае каква ще е годината</h2>
      <address><time datetime="2019-11-21T07:36:00+00:00">21 Nov 2019, 07:36</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Християните почитат днес празника Въведение Богородично, който в църковните песнопения се назовава "предвестник на Божието благоволение към хората". Празникът е посветен на християнското семейство и на православната християнска младеж.</p>
      <p>В Константинополската църква той е въведен през седми век от патриарх Терасий, а в Римокатолическата църква - от папа Григорий Единайсети през 1374 година.</p>
      <p>Според Светото писание на този ден тригодишната Мария е заведена от родителите си Свети Йоаким и Света Анна в Йерусалимския храм, за да служи на Бога. Преданието гласи, че родителите й били изпълнили обещанието, което дали пред Бога, още преди тя да се роди.</p>
      <p>Първосвещениците и служителите в храма ги посрещнали с пеене на свещени химни. Праведните родители се върнали с роднините си в Назарет. Мария останала да живее в храма, като приела върху себе си дълга да лекува в скръбта им всички самотни и изоставени хора. Въвеждането на Мария в храма е паметно събитие за семейството на Божията майка и затова се почита от православната църква и като Ден на християнското семейство.</p>
      <p>Този ден става символ на въвеждането на младия човек в храма, в лоното на църквата и вярата, и на християнското семейство, чийто първопример са Дева Мария и съпругът й - праведният Йосиф.</p>
      <p>На Въведение Богородично православната църква препоръчва на родителите да водят децата си на богослужение, да им разказват за вярата и за библейските събития, и така да ги възпитават в християнски дух.</p>
      <p>По това какво е времето на днешния ден народът пък гадае какво ще е то през цялата следваща година. Ако времето е топло и слънчево, зимата ще е люта, лятото ще е сухо, а плодородието - слабо. Ако вали дъжд или сняг, зимата ще е снежна, лятото - дъждовно, а реколтата - богата.</p>
    </article>
  </body>
</html>