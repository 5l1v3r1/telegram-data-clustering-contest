<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/stahl-tar-strid-om-diamond-league-hela-varlden-stottar-oss/"/>
    <meta property="og:site_name" content="DN.SE"/>
    <meta property="article:published_time" content="2019-11-21T07:35:17+00:00"/>
    <meta property="og:title" content="Ståhl tar strid om Diamond League: ”Hela världen stöttar oss”"/>
    <meta property="og:description" content="Daniel Ståhl kommer på lördag att träffa trestegshopparen Christian Taylor för att prata om hur deras grenar ska återfå Diamond League-status."/>
  </head>
  <body>
    <article>
      <h1>Ståhl tar strid om Diamond League: ”Hela världen stöttar oss”</h1>
      <address><time datetime="2019-11-21T07:35:17+00:00">21 Nov 2019, 07:35</time> by <a rel="author" href="https://www.dn.se/av/martin-fransson/" target="_blank">Martin Fransson</a></address>
      <p>
        <b>Under onsdagen togs diskusvärldsmästaren Daniel Ståhl officiellt ut till OS i Tokyo. På lördag befinner han sig i Monaco för ett möte vars syfte är att få Internationella friidrottsförbundet, som kastat ut diskus och tre andra grenar från Diamond League-tävlingarna, att ändra sitt beslut.<br/>– Hela världen stöttar oss i det här. Det är tråkigt det som har hänt, men nu kommer vi att svara offensivt så att vi kommer tillbaka, det här är löjligt, säger han.</b>
      </p>
      <p>Två veckor har gått sedan Internationella friidrottsförbundet (IAAF) meddelade att damernas och herrarnas diskus, tresteg, 3 000 meter hinder och 200 meter tas bort från det ordinarie Diamond League-programmet från och med 2020.</p>
      <p>När DN möter Daniel Ståhl på det spahotell på Hasseludden utanför Stockholm där Sveriges olympiska kommitté samlat OS-aktuella idrottare för ett uppstartsläger är han fortfarande upprörd över beslutet.</p>
      <p>– Jag är förbannad och det är totalt värdelöst, säger Ståhl som ihop med sin tränare Vésteinn Hafsteinsson och en rad andra diskusprofiler skrivit ett öppet protestbrev till IAAF:s ordförande Sebastian Coe.</p>
      <p>Dessutom har han gått med i det fackförbund för friidrottare, ”We are the sport”, som startats av trestegsvärldsmästaren Christian Taylor. I helgen befinner sig båda i Monaco där galan ”World Athletics Awards” arrangeras. Då ska de tillsammans med Shaun Pickering (före detta kulstötare som numera är tränare och tv-kommentator) diskutera hur de ska gå vidare med frågan.</p>
      <p>Pickering, som är gruppens talesperson, har därefter ett möte inbokat med Internationella friidrottsförbundets vd Jon Ridgeon.</p>
      <p><b>Ett av IAAF:s huvudskäl </b>till att stryka grenar är att de vill minska tv-tiden för Diamond League-sändningarna från 120 minuters tv-tid till 90 minuter. Ett motiv som Daniel Ståhl inte ger mycket för.</p>
      <p>– Man kan inte göra så här. Man tar bort fyra anrika grenar som är på oerhörd världsnivå, alla populära grenar, säger han.</p>
      <p>Ståhl säger att det besked han fått kan liknas vid om tennisspelaren Roger Federer plötsligt skulle få reda på att han inte får ställa upp i Wimbledon.</p>
      <p>
        <b>Vad har du för alternativ plan för hur du ska tävla inför OS om IAAF:s beslut står fast?</b>
      </p>
      <p>– Det finns massvis med idéer och andra stora galor man kan vara med på, men alla grenar ska finnas med på Diamond League-programmet. Det är som Champions League i fotboll, Wimbledon i tennis – det är det största. </p>
      <p>– Vi måste synas, vara med i tv och media, så att även framtida generationer som vill börja med diskus inte känner ”det är ingen idé för jag kan ändå inte vara med i Diamond League-tävlingar”, det är ju så det kommer att bli.</p>
      <details>
        <summary>Fakta Diamond League-bråket</summary>
        <p>• I mars i år stod det klart att nästa års Diamond League, friidrottens penningstinna galacirkus, bara ska inkludera 24 grenar, tolv för kvinnor och tolv för män, i stället för 32.</p>
        <p>• Den 6 november meddelade Internationella friidrottsförbundet (IAAF), som bland annat vill göra de stora friidrottstävlingarna mer händelserika och snabbare, att damernas och herrarnas diskus, tresteg, 3 000 meter hinder och 200 meter tas bort från det ordinarie Diamond League-programmet från och med 2020.</p>
        <p>• Ståhl, hans tränare Vésteinn Hafsteinsson och flera andra diskusprofiler har kritiserat IAAF i ett öppet brev och brittiske trestegslegendaren Jonathan Edwards har också sågat beslutet.</p>
        <p>”Det är så många saker som är fel med beslutet, men vad Usain Bolt visade var att friidrotten inte handlar om grenar utan personligheter och att exkludera och alienera en av sportens stora stjärnor, Christian Taylor, är ofattbart”, skrev Edwards på Twitter.</p>
        <p>• Herrarnas diskus kommer tillfälligt att finnas med på Stockholms Diamond League-gala den 24 maj.</p>
        <p>
          <i>TT</i>
        </p>
      </details>
    </article>
  </body>
</html>