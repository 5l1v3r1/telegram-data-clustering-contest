<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/grupe-justinas-trio-ir-aktorius-zigmantas-baranauskas-suvienijo-jegas-pristato-daina.3fc56753-0c2c-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-21T07:02:00+00:00"/>
    <meta property="og:title" content="Grupė „Justinas Trio“ ir aktorius Zigmantas Baranauskas suvienijo jėgas: pristato dainą"/>
    <meta property="og:description" content="Grupė „Justinas Trio“ ir aktorius bei renginių vedėjas Zigmantas Baranauskas pristato dainą „Nemylim“."/>
  </head>
  <body>
    <article>
      <h1>Grupė „Justinas Trio“ ir aktorius Zigmantas Baranauskas suvienijo jėgas: pristato dainą</h1>
      <address><time datetime="2019-11-21T07:02:00+00:00">21 Nov 2019, 07:02</time> by <a rel="author">Žmonės.lt</a></address>
      <p>
        <b>Grupė „Justinas Trio“ ir aktorius bei renginių vedėjas Zigmantas Baranauskas pristato dainą „Nemylim“.</b>
      </p>
      <p>Po sėkmingos grupės „Justinas Trio“ ir Zigmanto Baranausko dainos „Pakilt Virš Debesų“ premjeros, vaikinai pristato dar vieną dainą. Tai dar vienas kūrinys iš jų naujojo albumo. </p>
      <p>„Kartą mano dėmesį patraukė kolegos bei draugo Antano Šilkūno tekstas, kuriuo jis pasidalino savo <i>Facebook</i> paskyroje. Tai buvo labai gilūs, jautrūs bei paliečiantys žodžiai, todėl pagalvojau, kad šį tekstą būtų galima paversti daina. Gavę leidimą iš Antano, kartu su Zigmantu sėdome prie bendro kūrybinio stalo. Pasinaudoję Antano tekstu kaip atspirties tašku, sukūrėme šią dainą“, – sako Justinas Stanislovaitis. </p>
      <p>„Pasaulis tapo priklausomas nuo interneto ir socialinių tinklų. Viskas tapo taip netikra... Atrodo, jog į pasaulį žvelgiame per stiklą, kurio negalime paliesti. Daugelis gyvename dvigubus gyvenimus – tą tikrąjį, ir tą, kurį demonstruojame internete. Juk net valgyti nepradedame tol, kol nenufotografuojame patiekalo. Ir net nesvarbu, ar atšals, kol gausime norimą kadrą... Tikri dalykai, tokie kaip: šypsena, geras ar padrąsinantis žodis, apkabinimas, beveik išnyko iš mūsų kasdienybės. Dabar užtenka tiesiog paspausti like mygtuką. O aš pamenu, kad kažkada buvo kitaip”, – sako Zigmantas Baranauskas.</p>
      <p>Dar viena naujiena – šio muzikinio klipo autoriai buvo ne patys vaikinai. Klipą režisavo bei choreografiją kūrė Laura Tuomaitė. Mergina sako, jog: „vieniems šokis yra pramoga, kitiems – tiesiog judesiai ar jausmų parodymas, o man – istorija. Scenoje be žodžių galima perteikti: praeitį, išgyvenimus, žmonių likimus. Ši grupės „Justinas Trio“ ir Zigmanto Baranausko daina „Nemylim“ yra be galo aktuali šiuolaikinėje visuomenėje. Dažnai net nesusimąstydami savo prioritetų sąraše pirmąją vietą skiriame karjerai, naujiems daiktams ar net socialiniams tinklams. Biblijoje rašoma: „Ir jei turėčiau pranašystės dovaną ir pažinčiau visus slėpinius ir visą mokslą, jei turėčiau visą tikėjimą, kad galėčiau net kalnus kilnoti, tačiau neturėčiau meilės, aš būčiau niekas“ (1 kor 13,2). Keisčiausia yra tai, jog patys nemylėdami, labiau už viską trokštame būti mylimi...“</p>
      <p>Dainos vaizdo įrašui choreografiją diktavo patys žodžiai. Judesiais pasakojami jaunų žmonių santykiai (šokėjai Dorota Šaripa ir Emilis Liauksminas). Pora savo laiką skiria darbui, nerodo vienas kitam dėmesio, bet abu svajoja gyventi kaip kino filme.. Neigiamas emocijas jie maskuoja, todėl keldami nuotraukas į socialinius tinklus, šypsosi ir apsimeta laimingais. Suaugę (šokėjai Laura Senvaitytė ir Laurynas Skukauskas) nepakeičia savo pozicijos, todėl galiausiai jų keliai išsiskiria. Vaizdo įraše taip pat pasakojama apie porą (šokėjai Audra Beleckienė ir Dalius Aleksandravičius), kuri prisimena tą tikrąją meilę, tačiau ją iškeičia į karjerą. Suvienodėjusią visuomenę ir daugybę žmonių, kurie maskuojasi kaukėmis, perteikia Vilniaus lietuvių namų šiuolaikinio šokio grupės „Devotion of souls“ merginos. Jų pasirodymas vaizdo klipe, lyg žmonių realiame gyvenime, kurie tarpusavyje nuolatos kovoja bei menkina kito nuomonę bei požiūrį... Na, o paskutinė šokio istorija apie du jaunus žmones (šokėjai Brigita Jonaitytė ir Džiugas Timukas), kurie visgi suprato, jog tam, kad meilę išsaugoti – reikia būti tiesiog paprastiems.</p>
      <p>Choreografė ir klipo režisierė Laura Tuomaitė nori, kad peržiūrėję šią choreografiją žmonės susimąstytų ir suvoktų šiuos žymaus graikų tragiko Sofoklio žodžius – „Vienas žodis mus išlaisvina nuo viso gyvenime slegiančio skausmo. Tas žodis yra meilė.“</p>
      <figure>
        <iframe src="https://www.youtube.com/embed/-b8CobiInD0" width="1280" height="720" data-service="Youtube" scrolling="no"/>
      </figure>
    </article>
  </body>
</html>