<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836965-v-kiyevi-zaplanovano-nizku-zakhodiv-do-shostoyi-richnitsi-z-pochatku-yevromaydanu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T07:46:00+00:00"/>
    <meta property="og:title" content="В Києві заплановано низку заходів до шостої річниці з початку Євромайдану"/>
    <meta property="og:description" content="КИЇВ. 21 листопада. УНН. До Дня Гідності та Свободи, що відзначають щороку 21 листопада, Національний музей Революції Гідності разом із партнерами підготував …"/>
  </head>
  <body>
    <article>
      <h1>В Києві заплановано низку заходів до шостої річниці з початку Євромайдану</h1>
      <address><time datetime="2019-11-21T07:46:00+00:00">21 Nov 2019, 07:46</time> by <a rel="author">Наталія Рябцева</a></address>
      <p><b>КИЇВ. 21 листопада. УНН.</b> До Дня Гідності та Свободи, що відзначають щороку 21 листопада, Національний музей Революції Гідності разом із партнерами підготував низку заходів різного спрямування – виставки, вистави, показ фільмів, інсталяції, презентація книжок і відеороликів, лекції, також стартує кампанія соціальної реклами. Про це повідомляє <b>УНН</b> із посиланням на пресслужбу музею Революції Гідності.</p>
      <p>Програма розписана з 15 листопада до 20 грудня.</p>
      <p>Так, 21 листопада відбудеться поминальний молебень та покладання квітів біля каплиці на алеї Героїв Небесної Сотні у Києві (Екуменічний храм архистратига Михаїла та українських Новомучеників УГКЦ).</p>
      <p>У той же день заплановане відкриття виставкового простору й виставки з однойменною назвою "М³: Майдан. Меморіал. Музей" на місці будівництва Музею Революції Гідності на вулиці Інститутській.</p>
      <p>"Котлован на алеї Героїв Небесної Сотні у центрі Києва із занедбаної пустки перетворюється на новий простір, набуває особливого символізму, змісту та функцій. Тут буде споруджено Музей Революції Гідності. А допоки зведемо стіни українського Парфенону свободи, тут діятиме динамічний виставковий і громадський простір просто неба. Тут будемо розповідати про Майдан і його героїв, вивчати уроки історії, осмилювати теперішнє. Аби міцнішати як політична нація, дорослішати як громадянське суспільство, розвиватися як демократія. Бо маємо захистити нашу гідність, свободу, майбутнє", – розповідає Ігор Пошивайло, директор Національного музею Революції Гідності.</p>
      <p>Серед інших заходів: молитва за Небесною Сотнею і запалення свічок у каплиці на алеї Героїв Небесної Сотні у Києві (Екуменічний храм архистратига Михаїла та українських Новомучеників УГКЦ). Після цього можна буде послухати концерт у Театрі на Подолі.</p>
      <p>Зазначимо, що певні заходи триватимуть і після 21 листопада: Презентація мистецького проекту "Метемпсихоз" Олі Рондяк; Виставка "Нью-Йорк – Іловайськ: Вибір" пам'яті Марка Паславського; Виставка актуального плаката "Не замість зброї" Миколи Гончарова на тему Революції Гідності та подій, пов’язаних із російською агресією.</p>
      <p>З повним списком подій та урочистостей можна ознайомитись <a href="https://maidanmuseum.org/uk/node/872">за посиланням.</a></p>
      <p>Нагадаємо, минулого року, вшанувати річницю Євромайдану <a href="https://www.unn.com.ua/uk/news/1763582-vshanuvati-richnitsyu-yevromaydanu-u-kiyevi-zibralos-menshe-50-osib">у Києві зібралось менше 50 осіб.</a></p>
    </article>
  </body>
</html>