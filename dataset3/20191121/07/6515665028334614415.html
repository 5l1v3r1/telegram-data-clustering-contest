<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3361721/ubistvo-srbina-u-johanezburgu-trtu-ubila-bugarska-mafija-zbog-nerasciscenih-poslova-sa-drogom"/>
    <meta property="og:site_name" content="kurir.rs"/>
    <meta property="article:published_time" content="2019-11-21T07:28:00+00:00"/>
    <meta property="og:title" content="UBISTVO SRBINA U JOHANEZBURGU: Trtu ubila bugarska mafija zbog neraščišćenih poslova sa drogom?"/>
    <meta property="og:description" content="Istraga likvidacije odbeglog Gorana Relića, za kojim je Srbija raspisala poternicu zbog ubistva u Zemunu, kreće se u više pravaca"/>
  </head>
  <body>
    <article>
      <h6 class="kicker">ZLOČIN</h6>
      <h1>UBISTVO SRBINA U JOHANEZBURGU: Trtu ubila bugarska mafija zbog neraščišćenih poslova sa drogom?</h1>
      <address>
        <time datetime="2019-11-21T07:28:00+00:00">21 Nov 2019, 07:28</time>
      </address>
      <p>
        <b>Istraga likvidacije odbeglog Gorana Relića, za kojim je Srbija raspisala poternicu zbog ubistva u Zemunu, kreće se u više pravaca</b>
      </p>
      <p>Policija u Johanezburgu sumnja da je Goran Relić Trta (50) iz Zemuna, koji je pre nekoliko dana ubijen u sačekuši u tom gradu, poslednja žrtva krvavog rata koji se već dve godine vodi na teritoriji Južnoafričke Republike (JAR) između srpske i bugarske mafije, i to zbog neraščišćenih poslova sa drogom.</p>
      <p>Za Relićem je, podsetimo, bila raspisana crvena Interpolova poternica zbog učestvovanja u ubistvu vlasnika menjačnice Zvonka Pličevića (37) pre deset godina u Zemunu.</p>
      <p>On je nakon zločina pobegao sa lažnim dokumentima u JAR, gde se skrivao poslednjih godina. Navodno, on se tamo oženio i zasnovao porodicu, a promenio je i lični opis.</p>
      <figure>
        <img src="https://www.kurir.rs/data/images/2019/11/19/17/2057547_untitled156754_ff.jpg?ver=1574285591"/>
        <figcaption>
          <cite>foto: MUP</cite>
        </figcaption>
      </figure>
      <p>
        <b>Povezana ubistva</b>
      </p>
      <p>- S obzirom na to da je Relić osmi Srbin koji je ubijen ili ranjen u JAR u poslednje dve godine, policija ispituje da li je on na neki način povezan sa ratom između srpske i bugarske mafije. Istraga se za sada vodi u nekoliko pravca, a ispituje se i mogućnost da je likvidiran u obračunu sa lokalnim bandama koje nemaju direktne veze sa bugarskom mafijom - kazao je za Kurir dobro obavešten izvor.</p>
      <p>On dodaje da je Relić ubijen u sačekuši i da je nepoznati napadač u njega ispalio nekoliko hitaca iz pištolja. - Ne isključuje se mogućnost da je bugarska mafija naručila likvidaciju preko lokalnih bandita upravo da bi zavarala trag. Veza Relića sa srpskom mafijom u JAR ne može se olako isključiti, imajući u vidu da je on još pre deset godina našao utočište u ovoj zemlji, bežeći od zločina u Srbiji za koji se teretio - dodaje naš sagovornik.</p>
      <p>
        <b>Krađa kokaina</b>
      </p>
      <p>Podsetimo, krvavi rat srpske i bugarske mafije otpočeo je ranjavanjem Ivana Đorđevića, zvanog Žuća, 2017, i to zbog toga što je bugarska mafija okrivila njegovog najbližeg saradnika za krađu 20 kilograma kokaina. Posle nekoliko dana od ovog ranjavanja, u Johanezburgu je ubijen i navodni vođa bugarskog klana zajedno sa suprugom. Dve godine nakon toga Đorđević nije preživeo i naredni atentat. Likvidiran je u sačekuši, koju su snimile nadzorne kamere.</p>
      <blockquote><b>Krvava serija TRTA OSMA ŽRTVA ZA DVE GODINE<br/></b>Podsetimo, u JAR su ubijeni Milan Đuričić Miki, za kojim je Srbija tragala zbog ubistva Željka Ražnatovića Arkana, zatim Darko Kulić iz Zemuna, trgovac dijamantima Đorđe Mihaljević, a u martu ove godine i Jugoslav Smiljkić iz Beograda. U Beogradu je likvidiran dvostruki agent iz JAR Gorgija Gorg Darmanović, dok su u JAR teško ranjeni i Radoje Dragojević, zvani Ćentica, kao i Ilija Martinović.</blockquote>
      <p>
        <b>Kurir.rs/ Foto: MUP, Privatna arhiva</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3360901/evo-ko-je-goran-relic-trta-likvidirani-zemunac-imao-debeli-dosije-pre-10-godina-nasmrt-pretukao-vlasnika-menjacnice"/>
        <a href="https://www.kurir.rs/crna-hronika/3360871/likvidiran-jos-jedan-srbin-u-juznoafrickoj-republici-ubijen-goran-relic-trta-osumnjiceni-za-brutalno-ubistvo-u-zemunu"/>
      </related>
    </article>
  </body>
</html>