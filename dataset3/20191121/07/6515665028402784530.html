<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/tenis/3361773/svi-samo-ne-srbija-srpski-tim-nocna-mora-za-spanske-komentatore-foto"/>
    <meta property="og:site_name" content="kurir.rs"/>
    <meta property="article:published_time" content="2019-11-21T07:11:00+00:00"/>
    <meta property="og:title" content="SVI, SAMO NE SRBIJA! Srpski tim noćna mora za španske komentatore (FOTO)"/>
    <meta property="og:description" content="Ubedljiva pobeda srpske Dejvis Kup reprezentacije zabrinula španske medije; brige u slučaju finala sa orlovima"/>
  </head>
  <body>
    <article>
      <h6 class="kicker">ŠPANCI BRINU</h6>
      <h1>SVI, SAMO NE SRBIJA! Srpski tim noćna mora za španske komentatore (FOTO)</h1>
      <address>
        <time datetime="2019-11-21T07:11:00+00:00">21 Nov 2019, 07:11</time>
      </address>
      <p>
        <b>Ubedljiva pobeda srpske Dejvis Kup reprezentacije zabrinula španske medije; brige u slučaju finala sa „orlovima“</b>
      </p>
      <figure>
        <img src="https://www.kurir.rs/data/images/2019/11/19/21/2057827_untitled2_ff.jpg?ver=1574316810"/>
        <figcaption>
          <cite>foto: Profimedia</cite>
        </figcaption>
      </figure>
      <p>Iako je Španija jedna od prvih reprezentacija koja je – posle pobeda nad Rusijom i Hrvatskom - obezbedila učešće u četvrfinalu novog formata takmičenja Dejvis Kupa u svojoj prestonici – i time potvrdila epitet favorita za osvajanje „salatare“ po šesti put u ovom veku i uopšte, ne može se reći da Nadal i družina spavaju mirno. To je svakako slučaj i sa vodećim teniskim komentatorima zvanične TV mreže Movistar Deportes, koja prenosi tok takmičenja iz velelepne „Kahe Magike“ – u kojoj se po prvi put na tri terena paralelno igraju mečevi iz 6 finalnih grupa.</p>
      <figure>
        <img src="https://www.kurir.rs/data/images/2019/11/18/19/2056795_4001dejvis-2_ff.jpg?ver=1574316858"/>
        <figcaption>
          <cite>foto: Printskrin/Instagram</cite>
        </figcaption>
      </figure>
      <p>Iako nisu lako ostvarili uvodnu pobedu protiv oslabljene Rusije (Medvedev odustao pred sam početak turnira), „crvena furija“ predvođena svetskim brojem 1 Rafaelom Nadalom znatno je popravila utisak posle ubedljive pobede nad indisponiranim braniocem prošlogodišnjeg trofeja, reprezentacijom Hrvatske (takođe bez lidera tima, Čilića) - bez izgubljenog seta. Sve pobede su do sada ostvarile još samo Australija (u Grupi D) i Kanada (Grupa F) – dok u preostalim grupama izgledne šanse da prve obezbede učešće u narednoj fazi takmičenja imaju Srbija, Argentina i Velika Britanija.</p>
      <figure>
        <img src="https://www.kurir.rs/data/images/2019/11/18/17/2056685_novak2_ff.jpg?ver=1574316886"/>
        <figcaption>
          <cite>foto: TSS</cite>
        </figcaption>
      </figure>
      <p>U svojoj analizi iz studija na temu eventualnih protivnika Španije u finalu takmičenja, komentatori su obratili posebnu pažnju na dosadašnje nastupe Argentine (mogući rival u polufinalu) i Australije i Srbije (u finalu turnira). Uz pohvale „gaučosima“ za srčanost, „kengurima“ za odlične nastupe mladih snaga Kirijosa i De Minora, zaključak je bila da Argentina ipak ne bi imala dovoljno igračkog resursa da španskom timu stvori probleme u polufinalu – a da bi, u slučaju da u finalu igraju protiv Australije – publika nosila Španiju do očekivane pobede. No, kada je došao red da se komentariše moguće finale protiv Srbije, komentatori su se gorko nasmejali.</p>
      <figure>
        <img src="https://www.kurir.rs/data/images/2019/11/14/13/2051849_collage_ff.jpg?ver=1574316926"/>
        <figcaption>
          <cite>foto: Marina Lopičić</cite>
        </figcaption>
      </figure>
      <p>„Auuuu, Srbija, Srbija...; to bi sigurno bio najteži protivnik u finalu. Zar treba nešto posebno reći o vrednosti tima koji na terenu predvodi i motiviše Novak Đoković, koji predstavlja impozantnu kombinaciju uspešnosti, zrelosti i homogenosti, i čiji mlađi igrači su proteklih sezona dokazali da mogu da dobiju bilo koga na ATP turneji. To bi bilo vraški teško finale, i bilo bi dobro kada bismo mogli da ga izbegnemo!“ složili su se svi prisutni u madridskom studiju.</p>
      <figure>
        <img src="https://www.kurir.rs/data/images/2019/11/18/17/2056675_kutak-u-teniskoj-kuci-srbije-u-kaha-mahiki_ff.jpg?ver=1574316943"/>
        <figcaption>
          <cite>foto: TSS</cite>
        </figcaption>
      </figure>
      <p>Toliko očekivan okršaj dvojice najboljih tenisera sveta na završnom Mastersu sezone je izostao, pa su čak istovremeno i prerano napustili London – već posle grupne faze takmičenja. No, izgleda da nam se ta teniska poslastica polako sprema u Madridu, a ako se može suditi po stavovima domaćih medijskih eksperata – veoma moguće je da bi epilog tog susreta ostavio gorak ukus u ustima glasnih i ponosnih poklonika tenisa na iberijskom poluostrvu. Neka se i brinu – a neka im i naši već danas protiv Francuske daju još više povoda za to!</p>
      <p>(Kurir sport)</p>
      <related>
        <h4>NE PROPUSTITE</h4>
        <a href="https://www.kurir.rs/sport/tenis/3361771/stizu-rode-biljana-i-janko-tipsarevic-cekaju-drugo-dete-prinova-stize-na-prolece-foto"/>
        <a href="https://www.kurir.rs/sport/tenis/3361731/spanac-ima-utisak-da-drzava-radi-protiv-njega-rafael-nadal-usred-nocu-besneo-i-sve-ostavio-bez-teksta"/>
        <a href="https://www.kurir.rs/sport/tenis/3361665/sjane-vesti-iz-spanije-troicki-dobio-dejvis-kup-nagradu-od-itf-a-za-sve-zasluge-i-ucesca-u-ovom-takmicenju"/>
        <a href="https://www.kurir.rs/sport/tenis/3360803/navijaci-sokirani-boze-osusio-se-novak-djokovic-mrsaviji-nego-ikada-fotografija-brine-fanove"/>
      </related>
    </article>
  </body>
</html>