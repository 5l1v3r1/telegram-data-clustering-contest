<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/metanasteutiko-boak-aporrimmata-kai-energeia-oi-prokliseis-gia-tin-kriti.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-21T07:32:00+00:00"/>
    <meta property="og:title" content="Μεταναστευτικό, ΒΟΑΚ, απορρίμματα και ενέργεια οι προκλήσεις για την Κρήτη"/>
    <meta property="og:description" content="Ο ΔΗΜΑΡΧΟΣ ΡΕΘΥΜΝΗΣ ΚΑΙ ΑΝΤΙΠΡΟΕΔΡΟΣ ΤΗΣ ΠΕΔ ΚΡΗΤΗΣ ΜΙΛΑΕΙ ΓΙΑ ΤΙΣ ΠΡΟΤΕΡΑΙΟΤΗΤΕΣ ΣΤΗΝ ΑΤΖΕΝΤΑ ΤΗΣ ΠΕΔ"/>
  </head>
  <body>
    <article>
      <h1>Μεταναστευτικό, ΒΟΑΚ, απορρίμματα και ενέργεια οι προκλήσεις για την Κρήτη</h1>
      <address>
        <time datetime="2019-11-21T07:32:00+00:00">21 Nov 2019, 07:32</time>
      </address>
      <p>
        <b>Ο ΔΗΜΑΡΧΟΣ ΡΕΘΥΜΝΗΣ ΚΑΙ ΑΝΤΙΠΡΟΕΔΡΟΣ ΤΗΣ ΠΕΔ ΚΡΗΤΗΣ ΜΙΛΑΕΙ ΓΙΑ ΤΙΣ ΠΡΟΤΕΡΑΙΟΤΗΤΕΣ ΣΤΗΝ ΑΤΖΕΝΤΑ ΤΗΣ ΠΕΔ</b>
      </p>
      <p>Μπροστά σε μεγάλες προκλήσεις βρίσκεται η Περιφερειακή Ένωση Δήμων Κρήτης, που μετά την συγκρότηση της νέας διοίκησης έχει να επιλύσει φλέγοντα ζητήματα για την Κρήτη, με τις βασικές προτεραιότητες να είναι το μεταναστευτικό-προσφυγικό που βρίσκεται προ των πυλών, το ενεργειακό, το ζήτημα των απορριμμάτων στην Κρήτη καθώς και το μεγάλο έργο του ΒΟΑΚ που επί σειρά ετών λιμνάζει και πλέον αναζητά άμεσα λύση.</p>
      <p>Πρόκειται για τέσσερις προκλήσεις που βρίσκονται ψηλά στην ατζέντα της ΠΕΔ, μετά τις πρόσφατες εκλογές και την συγκρότησή του νέου διοικητικού συμβουλίου με πρόεδρο τον Γιάννη Κουράκη, Αντιπρόεδρο τον δήμαρχο Ρεθύμνης Γιώργο Μαρινάκη, γραμματέα τον δήμαρχο Πλατανιά Γιάννη Μαλανδράκη και μέλη τους δημάρχους Αρχανών Αστερουσίων Μανόλη Κοκοσάλη και τον δημοτικό σύμβουλο Αγίου Νικολάου Νίκο Κοκκίνη.</p>
      <p>Μιλώντας στο ραδιόφωνο του ΤΕΑΜ FM ο Δήμαρχος Ρεθύμνης Γιώργος Μαρινάκης αναφέρθηκε στις προτεραιότητες της ΠΕΔ για τα επόμενα χρόνια αλλά και τα μεγάλα ανοιχτά ζητήματα που θα κληθεί να αντιμετωπίσει. Ταυτόχρονα, ο Δήμαρχος Ρεθύμνης ξεκαθαρίζει το τοπίο σχετικά με ζητήματα όπως η εγκατάσταση των προσφύγων στην Κρήτη και τις φήμες για την φιλοξενία τους στο πρώην στρατόπεδο των Αρμένων, τις προοπτικές για την χωροθέτηση του ΣΜΑ, αλλά και το σχεδιασμό για τον ΒΟΑΚ αλλά και τις στοχεύσεις που έχει θέσει η νέα διοίκηση της ΠΕΔ.</p>
      <p>Σχολιάζοντας τις εξελίξεις στην ΠΕΔ και την εκλογή της νέας Διοίκησης ο κος Μαρινάκης τόνισε : «<i>Όλοι είναι δήμαρχοι δοκιμασμένοι, και έχουν γνώσεις πάνω στα σημαντικά ζητήματα της Κρήτης και της αυτοδιοίκησης. Φροντίσαμε να υπάρχει εκπροσώπηση από όλη την Κρήτη για να πάμε παρακάτω. Θεωρώ υποχρέωση την επόμενη ημέρα που θα συναντηθούμε να έχουμε ξεχάσει και τις εκλογές, γιατί τα προβλήματα είναι απέναντί μας και είναι καθημερινά και πρέπει να τα λύσουμε. Νομίζω ότι στο πνεύμα αυτό ήταν οι δηλώσεις από όλους τους εμπλεκόμενους. Θα νικήσουμε όταν θα ηττηθούν τα προβλήματα. Εμείς δεν μιλάμε για νίκες απλώς παίρνουμε μια ευθύνη παραπάνω».</i></p>
      <p><b>ΣΤΑΘΕΡΑ ΑΝΤΙΘΕΤΟΣ ΣΤΗΝ ΔΗΜΙΟΥΡΓΙΑ </b><b>HOT</b> <b>SPOT</b><b> Ο ΔΗΜΟΣ ΡΕΘΥΜΝΗΣ</b></p>
      <p>Το ζήτημα της εγκατάστασης των προσφύγων κρατά σε επαγρύπνηση τους κρατικούς μηχανισμούς, με την κυβέρνηση να προχωρά χθες σε ανακοινώσεις για τον σχεδιασμό και τα κέντρα φιλοξενίας στην επικράτεια.</p>
      <p>Σε ό,τι αφορά την Κρήτη αλλά και τις φήμες για πιθανότητα φιλοξενίας προσφύγων στο πρώην στρατόπεδο στους Αρμένους, ο κος Μαρινάκης ξεκαθάρισε πως καμία επίσημη ενημέρωση δεν υπάρχει προς την κατεύθυνση αυτή και μίλησε για φήμες, επαναλαμβάνοντας παράλληλα την σταθερή θέση του Δήμου Ρεθύμνης που παραμένει η αντίθεση στη δημιουργία Hot spot. Ο ίδιος επεσήμανε: « <i>Νομίζω ότι δεν πρέπει να ασχολούμαστε με φήμες. Δεν κάνουμε καλό, δεν βοηθάμε τον διάλογο και διεγείρουμε τις κοινωνίες χωρίς λόγο. Όταν η κυβέρνηση κάνει προτάσεις που θα σταθμίσουμε και τη σοβαρότητα τους και την δυνατότητα να υλοποιηθούν τότε νομίζω ότι πρέπει να μιλήσουμε όλοι, η ΠΕΔ, οι Δήμοι και η κοινωνία».</i></p>
      <p>
        <b>ΛΥΣΕΙΣ, ΟΡΓΑΝΩΣΗ ΚΑΙ ΠΡΟΫΠΟΘΕΣΕΙΣ ΓΙΑ ΤΟ ΜΕΤΑΝΑΣΤΕΥΤΙΚΟ</b>
      </p>
      <p>Σε ό,τι αφορά το μεταναστευτικό- προσφυγικό ο κος Μαρινάκης μίλησε για το μεγαλύτερο ζήτημα που έχει να αντιμετωπίσει η Ελληνική κοινωνία και πρόσθεσε πως πρέπει να βρεθούν λύσεις, οι οποίες όμως θα είναι συγκροτημένες και γόνιμες για τις περιοχές που θα υποδεχτούν πληθυσμούς προσφύγων. «<i>Προφανώς είναι το μεγαλύτερο ζήτημα που έχει να αντιμετωπίσει αυτή τη στιγμή η Ελληνική κοινωνία και το κράτος, είναι κάτι το οποίο μας ξεπερνά, δεν το είχαμε προβλέψει και πρέπει να βρεθούν λύσεις. Αυτές οι λύσεις όμως δεν πρέπει να είναι η καταστροφή για κάποιους άλλους. Το να λέμε ότι οι Αρμένοι, μπορούν να φιλοξενήσουν έναν μάλιστα ευάριθμο αριθμό προσφύγων είναι αστειότητα. Η Κρήτη έδωσε προτάσεις, με τρόπο τόσο συγκροτημένο που όπου εφαρμόστηκε τα αποτελέσματα ήταν εξαιρετικά. Οι άνθρωποι αυτοί ενσωματώθηκαν στην Ελληνική κοινωνία, χωρίς κανένα πρόβλημα και μάλιστα είναι σε πολύ καλύτερη κατάσταση αυτοί που ήρθαν έτσι από εκείνους που ήρθαν χωρίς έλεγχο και υγειονομικά και από θέμα ταυτότητας» </i>υπογράμμισε ο κος Μαρινάκης.</p>
      <p>Επανέλαβε μάλιστα πως ο ίδιος παραμένει αντίθετος στη δημιουργία Hot Spot κάτι το οποίο είχε εκφράσει και παλαιότερα. Συγκεκριμένα ανέφερε: <i>« Από τότε είχα πει ότι πρέπει να προετοιμαστούμε. Δεν μπορούμε να κλείνουμε τα μάτια μας σε ένα τέτοιο θέμα. Από την άλλη το να λέμε ότι σε ένα χωριό που οι κάτοικοι είναι 200 θα πάνε 500 ή 700 πρόσφυγες δεν θεωρώ ότι μπορεί να είμαστε σοβαροί και μάλιστα σε μια εγκατάσταση, στο στρατόπεδο που είναι εγκαταλελειμμένη και σε άθλια κατάσταση. Υπάρχουν πολλά άλλα σημεία στο νησί που μπορούν να επιτελέσουν το συγκεκριμένο σκοπό και με ασφάλεια για την βιωσιμότητα της περιοχής και την αξιοπρεπή υποστήριξη των ανθρώπων αυτών».</i></p>
      <p>Τέλος, επεσήμανε πως το ζήτημα είχε τεθεί και στη συνάντηση του πρωθυπουργού με τους περιφερειάρχες και επεσήμανε την ανάγκη για αλληλεγγύη με έναν τρόπο που θα προβλέπει και την εύρυθμη λειτουργία των κοινωνιών που θα υποδεχτούν τους πρόσφυγες. Ο ίδιος τόνισε: <i>«Πρέπει να βρούμε λύσεις και να μην δημιουργούμε ανθρώπους που μας μισούν. Όταν ενσωματώνεται σε μια κοινωνία και δείχνεις ότι σέβεται, ότι στηρίζεις, ο άνθρωπος αυτός θα μπει σε έναν κόσμο πολιτισμένο και με ένα επίπεδο. Ότι γίνει πρέπει να γίνει συγκροτημένα και σωστά. Δεν είμαστε της άποψης να βουλιάζουν τα νησιά του Αιγαίου, είναι τα νησιά της εθνικής μας άμυνας και δεν θα πρέπει να επιτραπεί να χάσουν τη δομή και τη στήριξή τους. Δεν μπορούμε να ρίχνουμε το πρόβλημα και αλλού όμως αν δεν έχουμε οργανωθεί σωστά».</i></p>
      <p>Αναφερόμενος, στην αντιμετώπιση του προσφυγικού από τις υπόλοιπες ευρωπαϊκές χώρες ο κος Μαρινάκης υπογράμμισε: <i>« Δεν υπάρχουν ασφαλισμένα σύνορα και η Ευρώπη θα καταλάβει σύντομα ότι δεν μπορεί να κλείνει τα μάτια της. Η παγκόσμια ιστορία είναι γραμμένη από μετακινήσεις πληθυσμών»</i></p>
      <p>
        <b>ΕΠΕΙΓΕΙ Η ΛΥΣΗ ΓΙΑ ΤΟΝ ΒΟΑΚ</b>
      </p>
      <p>Πρώτη προτεραιότητα στην ατζέντα της ΠΕΔ Κρήτης αποτελεί η λύση για την υλοποίηση του έργου του Βορειου Οδικού Άξονα Κρήτης, ένα έργο που αν δεν μπει σύντομα σε τροχιά, απειλεί εκτός από τους χιλιάδες πολίτες που έχουν χάσει τη ζωή τους στο οδικό δίκτυο και την αναπτυξιακή προοπτική του νησιού.</p>
      <p>Όπως τόνισε ο κος Μαρινάκης, ζητούμενο για την ΠΕΔ είναι να μπουν στο «μικροσκόπιο» οι προτάσεις, να τεθεί επί τάπητος ο σχεδιασμός και να διερευνηθεί το στάδιο στο οποίο βρίσκονται οι διαδικασίες- σε συνεργασία με το κεντρικό κράτος-ώστε να τεθεί ένα σαφές χρονοδιάργαμμα και ένας συγκεκριμένος «οδικός χάρτης» υλοποίησης. Μάλιστα, όπως ανέφερε ο ίδιος σε συνάντηση που αναμένεται να πραγματοποιηθεί πρόθεση των μελών της ΠΕΔ είναι να συμμετέχει και η αντιπολίτευση προκειμένου να τεθούν τα θέματα του σχεδιασμού και να προκύψουν ομόφωνα λύσεις αλλά και δεδομένα που θα βασίζονται στις τεχνικές και επιστημονικές προδιαγραφές για τον σχεδιασμό του νέου οδικού δικτύου.</p>
      <p>Νομίζω ότι έχουν κουραστεί οι πολίτες της Κρήτης, να εναλλάσσονται οι κυβερνήσεις, όλοι να λένε για τον ΒΟΑΚ. Εμείς σαν ΠΕΔ πρέπει να προκαλέσουμε μια σοβαρή συγκροτημένη συζήτηση, έχουμε τις γνώσεις και την εμπειρία εμείς και τα στελέχη μας και στους Δήμους και την Περιφέρεια, να βάλουμε κάτω τις προτάσεις και να δούμε πως μπορούμε να βοηθήσουμε αλλά και να δώσουμε στον κόσμο μια σωστή ενημέρωση. Είναι πολύπλοκο το θέμα του ΒΟΑΚ και αφορά τις κοινωνίες μας. Η Κρήτη δυστυχώς είναι η τελευταία περιφέρεια της Ελλάδος που δεν έχει κεντρικό οδικό δίκτυο που να πηγαίνει από το Καστέλι μέχρι τη Σητεία»</p>
      <p>Σε ό,τι αφορά την επικείμενη κάθοδο της ηγεσίας του Υπουργείου Υποδομών στην Κρήτη, με επίκεντρο τον ΒΟΑΚ ο κος Μαρινάκης υπογράμμισε: «<i>Θα έρθει η ηγεσία του Υπουργείου Μεταφορών και Υποδομών και είναι καλή συγκυρία που είναι ο κος Κεφαλογιάννης υφυπουργός. Θα επιδιώξουμε να γίνει μια σοβαρή και συγκροτημένη συζήτηση. Εμείς θα καλέσουμε και την προηγούμενη κυβέρνηση να μας πει τις απόψεις της. Προφανώς υπάρχουν κάποια γκρίζα σημεία και ελλείψεις αλλά να δούμε ποια είναι η αφετηρία που έχουμε χτίσει, στην οποία να συμφωνούν όλοι και να πάμε παρακάτω. Αν ακόμα διαφωνούν για την διαδρομή του δρόμου, αν ειπωθεί ότι εγκαταλείπουμε ό,τι έχει γίνει μέχρι τώρα αυτό σημαίνει ότι θέλουμε τέσσερα χρόνια για να φτάσουμε σε ένα αρχικό σημείο ωριμότητας. Δυστυχώς το θέμα του ΒΟΑΚ είναι κάτι που δεν σχεδιάζεται, δεν διαβουλεύεται σε τοπικό περιφερειακό επίπεδο. Το θέμα αυτό είναι πολύπλοκο, δεν είναι απλό και αγνό. Έχει παραμέτρους και εμπλεκόμενα πολλά συμφέροντα. Όλα αυτά τα ζητήματα θα τα πει μια σοβαρή μελέτη. Πρέπει σε όλα τα θέματα που συζητάμε να μάθουμε να σεβόμαστε κάποιους κανόνες και της επιστήμης και τεχνικούς. Ούτε να καταστρέφουμε μπορούμε το περιβάλλον, ούτε όμως και να δείχνουμε μια υπερπροστατευτικότητα μπορούμε που περισσότερα προβλήματα δημιουργεί παρά λύνει. Πρέπει να βρούμε το ζυγό ισορροπίας και να ισορροπούμε εκεί».</i></p>
      <p>Ιδιαίτερα σε ό,τι αφορά το Ρέθυμνο, όπως εξήγησε ο κος Μαρινάκης, σε συνεργασία με τους φορείς του νησιού<i> :«Πρέπει όλοι να βιαστούμε γιατί αν γίνει το αεροδρόμιο του Καστελίου και το Ρέθυμνο απομακρυνθεί πλέον της μιας ώρας από το αεροδρόμιο αυτό σημαίνει αυτόματη υποβάθμιση του Ρεθύμνου. Αυτό το γνωρίζουν πολύ καλά και οι ξενοδόχοι. Το νησί χωρίς ένα ασφαλές οδικό δίκτυο δεν θα μπορεί να είναι ούτε καν ένας μέτριος προορισμός σε μερικά χρόνια όταν ήλιο και θάλασσα και σοβαρές υποδομές έχουν κι άλλοι προορισμοί».</i></p>
      <p>
        <b>ΜΟΝΟΔΡΟΜΟΣ ΟΙ ΑΝΑΝΕΩΣΙΜΕΣ ΠΗΓΕΣ ΕΝΕΡΓΕΙΑΣ</b>
      </p>
      <p>Στο ενεργειακό σκέλος, ο κος Μαρινάκης υπογράμμισε την θετική εξέλιξη της ενεργειακής διασύνδεσης της Κρήτης με την κεντρική Ελλάδα και τόνισε πως οι ανανεώσιμες πηγές ενέργειας αποτελούν πλέον μονόδρομο. Ο ίδιος εξήγησε:<b> «</b><i>πρέπει να καταλάβουμε όλοι μας ότι οι ανανεώσιμες πηγές ενέργειας δεν είναι πλέον στη διάθεση ή στην επιλογή μας, είναι επιτακτική υποχρέωση. Διαφορετικά θα την πληρώνουμε σε πρόστιμα. Αυτό λένε οι διεθνείς οργανισμοί και η ΕΕ. Η κλιματική αλλαγή έχει χτυπήσει και το Ρέθυμνο, ευτυχώς φέτος δεν μας προκάλεσε ζημιές όπως πέρυσι αλλά στους γειτονικούς δήμους έχουμε επανάληψη των φαινομένων. Πρέπει να καταλάβουμε ότι είναι ευθύνη όλων των τοπικών παραγόντων και του κεντρικού κράτους να παίρνουν αποφάσεις με γνώμονα το κοινό καλό και όχι το τι θέλει ο καθένας».</i></p>
      <p>
        <b>ΣΤΟΧΕΥΣΕΙΣ ΑΚΟΜΗ ΚΑΙ ΣΕ ΑΛΛΑΓΗ ΤΟΥ ΝΟΜΟΘΕΤΙΚΟΥ ΠΛΑΙΣΙΟΥ ΓΙΑ ΤΟΥΣ ΣΜΑ</b>
      </p>
      <p>Στο ζήτημα των απορριμμάτων, ο κος Μαρινάκης τόνισε πως η Κρήτη επιζητά λύσεις που θα δώσουν τέλος σε παθογένειες παλαιότερων εποχών και θα δώσουν νέες, προοπτικές που θα έχουν περιβαλλοντικό αποτύπωμα, κάτι άλλωστε που αποτελεί προϋπόθεση. Στο πλαίσιο αυτό, ανοιχτός παραμένει ο διάλογος για τους Σταθμούς Μεταφόρτωσης με τους φορείς και κατοίκους του Ατσιποπούλου να εκφράζουν, μετά τους κατοίκους των Τριών Μοναστηριών, την αντίθεσή τους στη δημιουργία ΣΜΑ στη περιοχή τους.</p>
      <p>Ο κος Μαρινάκης ξεκαθάρισε πως δεν υπάρχει συγκεκριμένη απόφαση για την χωροθέτηση του ΣΜΑ ενώ τόνισε πως διερευνάται ακόμη και η δυνατότητα αλλαγής του Νομοθετικού πλαισίου. Ο ίδιος τόνισε: «<i>Ας έχουν όλοι την υπομονή για να δούμε πως τελικά θα οργανώσουμε το ζήτημα των απορριμμάτων και έχουμε τη σοβαρότητα και την ωριμότητα να το λύσουμε σωστά» και πρόσθεσε πως ο ΣΜΑ έχει «δαιμονοποιηθεί και από τους κατοίκους αλλά και την ίδια τη Νομοθεσία. Θα δούμε τις εν δυνάμει περιοχές, θα δούμε την Νομοθεσία και θα δούμε και τα ανταλλάγματα που θα πάρει η περιοχή αυτή όπου θα χωροθετηθεί ο ΣΜΑ».</i></p>
      <p>Ο ίδιος τόνισε πως η πρόταση που θα προκύψει για το Νομό, θα γίνει μέσα από σχεδιασμό και χωροθέτηση ενώ θα βασίζεται σε όρους δικαιοσύνης για τις περιοχές.</p>
      <p>Ξεκαθάρισε παράλληλα, πως στα Τρία Μοναστήρια προέκυψαν ζητήματα «στην υλοποίηση του έργου και όχι λόγω της αντίδρασης των κατοίκων. Προτείναμε και άλλες περιοχές και μάλιστα στην περίπτωση του Ατσιποπούλου σεβόμαστε και την πληθυσμιακή του έκρηξη που δημιουργεί προβλήματα. Γι αυτό και διαρκώς υλοποιούμε έργα στην περιοχή.</p>
    </article>
  </body>
</html>