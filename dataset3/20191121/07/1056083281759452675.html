<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019481/%D8%B4%D8%AA%D8%A7%D8%A8-%D8%B2%D8%AF%DA%AF%DB%8C-%D9%88-%D8%B9%D8%AC%D9%84%D9%87-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D8%AA%D8%AC%D9%85%D8%B9%D8%A7%D8%AA-%D9%85%D8%B1%D8%AF%D9%85%DB%8C-%D8%A8%D9%87-%D8%B5%D9%84%D8%A7%D8%AD-%D9%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:48:07+00:00"/>
    <meta property="og:title" content="شتاب زدگی و عجله برای برگزاری تجمعات مردمی به صلاح نیست"/>
    <meta property="og:description" content="ایسنا/اصفهان رئیس شورای شهر اصفهان پیش بینی و ایجاد مکان مناسب برای اجتماعات مردمی را خواسته به حق و زمینه‌ساز برگزاری اعتراضات قانونی دانست و تاکید کرد: این کار باید با حساب و کتاب دنبال شود تا نتایج خوبی برای شهر داشته باشد، درحالی که اگر عجله کنیم و ابعاد پیدا و پنهان آن را نسنجیم شاید این فرصت برای همیشه بسوزد."/>
  </head>
  <body>
    <article>
      <h6 class="kicker">رئیس شورای اسلامی شهر اصفهان:</h6>
      <h1>شتاب زدگی و عجله برای برگزاری تجمعات مردمی به صلاح نیست</h1>
      <address><time datetime="2019-11-21T07:48:07+00:00">21 Nov 2019, 07:48</time> by <a rel="author">طاهره شفیعی</a></address>
      <p>ایسنا/اصفهان رئیس شورای شهر اصفهان پیش بینی و ایجاد مکان مناسب برای اجتماعات مردمی را خواسته به حق و زمینه‌ساز برگزاری اعتراضات قانونی دانست و تاکید کرد: این کار باید با حساب و کتاب دنبال شود تا نتایج خوبی برای شهر داشته باشد، درحالی که اگر عجله کنیم و ابعاد پیدا و پنهان آن را نسنجیم شاید این فرصت برای همیشه بسوزد.</p>
      <p>علیرضا نصر در گفت و گو با ایسنا، اظهار کرد: یکی از مواردی که درجریان اعتراضات مردمی مطرح می شود و جزو مطالبات مردمی است درخواست ایجاد مکانی برای تجمعات مردمی است.</p>
      <p>وی با تاکید براینکه باید اراده ای برای ایجاد مکان تجمعات قانونی مردم وجود داشته باشد، افزود: این موضوع به مدیریت شهری برنمی گردد بلکه باید مسئولان استان به آن ورود پیدا کنند.</p>
      <p>نصر ادامه داد: درصورت تصمیم مسئولان استان برای تعین مکانی جهت برگزاری تجمعات و اعتراضات قانونی مردمی، مدیریت شهری نیز آمادگی خود را برای همکاری در این زمینه اعلام می کند.</p>
      <p>رئیس شورای اسلامی شهر اصفهان با بیان اینکه تاکنون در این زمینه طرح و لایحه ای از سوی مدیریت شهری اصفهان تهیه نشده، تصریح کرد: مسئولان باید اراده کنند و افراد، گروه ها و سمن ها مجوزات لازم را برای برگزاری راهپیمایی دریافت کنند تا مسئولیت برگزاری مراسم را بپذیرند، در این صورت مدیریت شهری هم برای تحقق این مهم کمک خواهد کرد.</p>
      <p>وی با اشاره به نبود تجربه لازم در این زمینه، اظهارکرد: مباحث این چنینی پیش از هرچیز نیاز به آموزش های لازم، ظرفیت سازی مناسب، فعال شدن احزاب، گروه ها، تشکل های اجتماعی و سمن ها دارد.</p>
      <p>نصر نخستین گام در این زمینه را ظرفیت سازی و فراهم کردن ساز و کارهای لازم دانست و افزود: برای برگزاری هر مراسمی باید مجموعه یا گروهی مسئولیت آن را بپذیرند، نه اینکه ناپختگی کنیم و بگوییم صرف فراهم کردن مکان برگزاری تجمع کافی است.</p>
      <p>وی خاطرنشان کرد: نباید این فرصت که می تواند برای شهر فراهم شود را به خاطر تعجیلی که می کنیم بسوزانیم.</p>
      <p>رئیس شورای اسلامی شهر اصفهان با تاکید بر اهمیت فراهم کردن سازوکارهای لازم برای برگزاری تجمعات قانونی مردم، ابراز نگرانی کرد که درصورت فراهم نبودن مقدمات لازم حتما با مشکلاتی مواجه شویم.</p>
      <p>وی هرگونه عجله و شتاب بی مورد در این زمینه را به صلاح ندانست و گفت: اگر این فرصت بسوزد در آینده هم گفته می شود در یک مقطع زمانی چنین خواسته ای دنبال شد ولی شکست خورد، بنابراین نه تنها زمان حال بلکه آینده هم تحت تاثیر بی تدبیری و شتاب بی مورد امروز قرار می گیرد.<br/>انتهای پیام</p>
    </article>
  </body>
</html>