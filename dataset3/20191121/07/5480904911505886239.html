<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/prumerna-cena-benzinu-i-nafty-v-cr-klesla-za-tyden-o-tri-halere/1823505?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T07:19:00+00:00"/>
    <meta property="og:title" content="Průměrná cena benzinu i nafty v ČR klesla za týden o tři haléře"/>
    <meta property="og:description" content="Praha - Průměrné ceny pohonných hmot v Česku za poslední týden mírně klesly. Benzin od minulé středy zlevnil o tři haléře na 32,20 koruny za litr. O tři haléře klesla také průměrná cena nafty, a to na 31,77 koruny. Vyplývá to z údajů firmy CCS, která ceny paliv sleduje."/>
  </head>
  <body>
    <article>
      <h1>Průměrná cena benzinu i nafty v ČR klesla za týden o tři haléře</h1>
      <address><time datetime="2019-11-21T07:19:00+00:00">21 Nov 2019, 07:19</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Průměrné ceny pohonných hmot v Česku za poslední týden mírně klesly. Benzin od minulé středy zlevnil o tři haléře na 32,20 koruny za litr. O tři haléře klesla také průměrná cena nafty, a to na 31,77 koruny. Vyplývá to z údajů firmy CCS, která ceny paliv sleduje.</p>
      <p>Analytici očekávají, že ani příštím týdnu se ceny pohonných hmot příliš měnit nebudou. "V nejbližších týdnech by cena ropy měla nadále oscilovat poblíž aktuálních úrovní, neočekáváme tak žádnou podstatnější změnu ani v cenách pohonných hmot na čerpacích stanicích," sdělil ČTK analytik Raiffeisenbank Luboš Růžička. Podle analytika Czech Fund Lukáše Kovandy nahrává stagnaci cen také vysoká stabilita kurzu koruny vůči dolaru, za který se ropa a pohonné hmoty na komoditní burze obchodují. "Kurz je dnes prakticky úplně stejný jako před měsícem," podotkl Kovanda.</p>
      <p>Nejdražší benzin tankují řidiči v Praze. Litr Naturalu 95 vyjde v hlavním městě v průměru na 32,66 Kč. V ceně nafty metropoli předběhla Vysočina. Motoristé tam za diesel dají průměrných 32,31 koruny.</p>
      <p>Naopak nejlevněji tankují motoristé na jihu Čech. Průměrná cena benzinu v Jihočeském kraji je 31,78 Kč. Litr dieselu tam vyjde na 31,32 koruny.</p>
      <p>Natural 95 zdražoval v Česku od poloviny dubna do počátku června, od té doby se jeho průměrná cena postupně snižovala. Cena dieselu rostla do počátku října, v jehož první dekádě se dostala nad 32 Kč/l. V posledních šesti týdnech klesala.</p>
      <h3>Průměrné ceny pohonných hmot v Praze k 20. listopadu (v Kč/l):</h3>
      <ul>
        <li>Kraj | Natural 95 | Nafta</li>
        <li>ČR | 32,20 | 31,77</li>
        <li>Praha | 32,66 | 32,25</li>
        <li>Jihočeský | 31,78 | 31,32</li>
        <li>Jihomoravský | 32,44 | 31,95</li>
        <li>Karlovarský | 31,90 | 31,45</li>
        <li>Královéhradecký | 31,94 | 31,46</li>
        <li>Liberecký | 32,15 | 31,76</li>
        <li>Moravskoslezský | 31,88 | 31,55</li>
        <li>Olomoucký | 32,51 | 32,05</li>
        <li>Pardubický | 31,99 | 31,50</li>
        <li>Plzeňský | 32,43 | 32,07</li>
        <li>Středočeský | 32,52 | 32,07</li>
        <li>Ústecký | 31,93 | 31,39</li>
        <li>Vysočina | 32,59 | 32,31</li>
        <li>Zlínský | 32,13 | 31,71</li>
      </ul>
      <p>Zdroj: CCS</p>
      <p>dto snm</p>
    </article>
  </body>
</html>