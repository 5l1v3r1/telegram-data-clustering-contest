<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/eletstilus/egyszer-strasbourgba-is-el-kell-latogatnia-2043699/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T07:28:00+00:00"/>
    <meta property="og:title" content="Egyszer Strasbourgba is el kell látogatnia!"/>
    <meta property="og:description" content="Elzász fővárosa a történelem során többször is országot váltott, ezért kicsit francia és kicsit német is egyszerre."/>
  </head>
  <body>
    <article>
      <h6 class="kicker">UTAZÁS</h6>
      <h1>Egyszer Strasbourgba is el kell látogatnia!</h1>
      <address>
        <time datetime="2019-11-21T07:28:00+00:00">21 Nov 2019, 07:28</time>
      </address>
      <h4>Kevés olyan város akad Európában, amely történelme során annyiszor váltott volna „állampolgárságot”, mint ez a Rajna-parti település. Elzász fővárosa sajátos történelmének köszönhetően rengeteg látnivalót kínál minden korosztálynak.</h4>
      <p>Lakói szerint zöld, élhető és nem utolsósorban nagyon európai város – írja a Fanny magazin nyomán a Vasárnap Reggel legutóbbi száma.</p>
      <h3>A francia–német város</h3>
      <p>Az 1262-ben alapított települést a franciák és németek vállvetve építették fel, hiszen a történelem folyamán hol az egyik, hol a másik országhoz tartozott. A IV. században püspöki székhellyé, majd a XV. században, Gutenberg Jánosnak köszönhetően, nyomdai nagyhatalommá vált, aztán a reformáció fellegvára lett. Érdekesség, hogy az itteni Notre-Dame katedrálist 1439-ben emelt tornya miatt egészen 1874-ig a világ legmagasabb épületeként tartották számon.</p>
      <figure>
        <img src="https://kpi.mediaworks.hu/wp-content/uploads/2019/11/shutterstock493743946-e1574259913522.jpg"/>
        <figcaption>Az Európai Parlament strasbourgi épülete<br/>Fotó: Shutterstock</figcaption>
      </figure>
      <p>Strasbourg ma már a Franciaország kulturális és történelmi városa címet viseli, és itt székel az Európa Tanács, valamint itt található az Emberi Jogok Európai Bírósága és az Európai Parlament egyik épülete is.</p>
      <h3>A katedrális</h3>
      <p>A gazdag díszítéséről és csillagászati órájáról híres, 124 méter magas épület a környék egyik legszebb gótikus temploma. Az egytornyú katedrális felső teraszára szűk csigalépcsőn juthat fel. Érdemes megmászni a 332 lépcsőfokot, hiszen a magasból gyönyörű a panoráma. A túra után nem marad el a jutalom sem: az épület előtt lévő téren remek kávézók várják a megfáradt turistákat.</p>
      <figure>
        <img src="https://kpi.mediaworks.hu/wp-content/uploads/2019/11/shutterstock591603638-e1574259411401.jpg"/>
        <figcaption>Az óriási strasbourgi katedrális<br/>Fotó: Shutterstock</figcaption>
      </figure>
      <p>Természetesen a katedrálison túl még rengeteg más középkori templomot is felfedezhet a városban, amelyek közül talán az orgonájáról nevezetes Église Szent Tamás a leghíresebb. A hangszeren állítólag olyan hírességek is játszottak, mint Wolfgang Amadeus Mozart vagy épp Albert Schweitzer.</p>
      <h3>Hívogató belváros</h3>
      <p>Strasbourg kétségkívül egyik legfontosabb látványossága a csatornákkal körülölelt történelmi belváros, mely az UNESCO világörökségi listáján is szerepel. A Petite France negyed szűk, kanyargó utcáin sétálva rengeteg izgalmas épülettel találkozhat, több száz éves, fagerendás házakkal, végig a csatornák mentén, amelyeket, a gyerekek legnagyobb örömére, itt-ott kis zsilipek kötnek össze. A girbegurba utcákból kisebb terekre érkezhet, ahol hangulatos teraszokon élvezheti a helyi specialitásokat.</p>
      <figure>
        <img src="https://kpi.mediaworks.hu/wp-content/uploads/2019/11/shutterstock568268620-e1574258237338.jpg"/>
        <figcaption>Strasbourg izgalmas belvárosa<br/>Fotó: Shutterstock</figcaption>
      </figure>
      <h3>További látnivalók</h3>
      <p>Az elzászi borút több mint 170 km hosszú útvonala mentén fekvő falvakban hangulatos borozók és pincék várják a fehérborok szerelmeseit. Utóbbiakban sylvaner, pinot blanc, rizling, muscat d’Alsace, pinot gris fajtákat kóstolhat. A helyi borokon túl érdemes kipróbálni a helyi ízeket is: bár itt is népszerű a bagett, az elzásziak imádják a kemencében sütött szalonnás-tejfölös lepényt, vagyis a tarte flambée-t, no és a choucroutot, amely egy, a mi savanyú káposztánkhoz hasonló, kolbászos egytálétel.</p>
      <figure>
        <img src="https://kpi.mediaworks.hu/wp-content/uploads/2019/11/shutterstock486123091-e1574259398503.jpg"/>
        <figcaption>Haut-Koenigsbourg vára ma is olyan, mint volt a középkorban<br/>Fotó: Shutterstock</figcaption>
      </figure>
      <p>Haut-Koenigsbourg, a 12. századi kastély Strasbourgtól 55 kilométerre, Colmar közelében található. Izgalmas program lehet családoknak is, hiszen a hegy tetején álló, teljesen felújított vár pontos képet ad arról, hogyan nézhetett ki egy ilyen hely a középkorban, ráadásul egy XVI. századi fegyvergyűjteménnyel is büszkélkedhet.</p>
      <h3>Majom-hegy – Montagne des Singes</h3>
      <p>Rövid autóútra a vártól, Kintzheimban üzemel a 24 hektáros majompark, ahol közel kétszáz berber makákó kószál szabadon, a gyerekek legnagyobb örömére. Mindenképpen szánjon időt a kirándulásra, mert a majmokat meg is lehet etetni a bejáratnál vett pattogatott kukoricával.</p>
      <hr/>
      <p>
        <b>Hasznos és praktikus</b>
      </p>
      <p>Strasbourg körülbelül 1050 kilométerre van Budapesttől, Németországon át egy 8-9 órás autóúttal elérhető. Ha már ott van, jó választás lehet a Strasbourg Pass, illetve a Strasbourg Pass Junior kártya. A háromnapos Strasbourg-kártya számos ingyenes szolgáltatást és kedvezményt kínál a város felfedezéséhez. Az ára felnőtteknek 22 euró, míg gyerekeknek 12 éves korig 10 euró, 13-17 éves korig pedig 15 euró.</p>
      <hr/>
    </article>
  </body>
</html>