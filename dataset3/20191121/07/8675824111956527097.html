<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/virat-kohli-speaks-about-why-he-become-ready-to-play-day-night-test-143435"/>
    <meta property="og:site_name" content="Wah Cricket"/>
    <meta property="article:published_time" content="2019-11-21T07:14:39+00:00"/>
    <meta property="og:title" content="IND Vs BAN: विराट कोहली ने खुद बताया, इसलिए डे नाइट टेस्ट खेलने को तैयार हुई टीम इंडिया"/>
    <meta property="og:description" content="टीम इंडिया लंबे समय तक डे नाइट खेलने का विरोध करती रही है. लेकिन अब विराट कोहली डे नाइट टेस्ट खेलने के लिए पूरी तरह से तैयार हैं."/>
  </head>
  <body>
    <article>
      <h1>IND Vs BAN: विराट कोहली ने खुद बताया, इसलिए डे नाइट टेस्ट खेलने को तैयार हुई टीम इंडिया</h1>
      <h2>टीम इंडिया लंबे समय तक डे नाइट खेलने का विरोध करती रही है. लेकिन अब विराट कोहली डे नाइट टेस्ट खेलने के लिए पूरी तरह से तैयार हैं.</h2>
      <address>
        <time datetime="2019-11-21T07:14:39+00:00">21 Nov 2019, 07:14</time>
      </address>
      <p><b>IND Vs BAN:</b> टीम इंडिया और बांग्लादेश के बीच 22 नवंबर से पहला डे नाइट टेस्ट खेला जाने वाला है. टीम इंडिया के कप्तान विराट कोहली का कहना है कि डे नाइट टेस्ट इस फॉर्मेट को खेलने का अकेला तरीका नहीं हो सकते हैं. विराट कोहली ने मैच से पहले यह भी साफ किया है किया है कि क्यों लंबे समय तक डे नाइट टेस्ट का विरोध करने वाली टीम इंडिया इसके लिए तैयार हो गई.</p>
      <p>विराट कोहली ने कहा, ''मेरी नज़र में डे नाइट टेस्ट इस फॉर्मेट को खेलने का अकेला तरीका नहीं हो सकते. यह साफ है कि लोगों की टेस्ट क्रिकेट में दिलचस्पी कम हो रही है, पर डे नाइट टेस्ट के जरिए आप उन्हें खींच कर नहीं ला सकते. डे नाइट टेस्ट एक हिस्सा हो सकते हैं, पर सभी टेस्ट मैच को इस तरह से नहीं खेला जा सकता है.''</p>
      <p>
        <b>इसलिए तैयार हुए</b>
      </p>
      <p>कोहली ने कहा कि यह अच्छी बात है कि 80 हजार दर्शक टेस्ट मैच को देखने के लिए मैदान पर आने वाले हैं. कोहली ने बताया कि उनकी टीम को कभी ना कभी तो डे नाइट टेस्ट खेलने के लिए तैयार होना ही था. बता दें कि टीम इंडिया ने 2018 में ऑस्ट्रेलिया में डे नाइट टेस्ट खेलने से इंकार कर दिया था.</p>
      <figure>
        <img src="https://static.wahcricket.com/prod/front_images/wahcricket-logo.png"/>
      </figure>
      <p>कोहली ने कहा, ''हम पिंक बॉल के साथ पहले होम ग्राउंड पर खेलना चाहते थे. आप एक बड़े दौरे पर बिना तैयारी के पिंक बॉल के साथ नहीं खेल सकते हैं. हमने कोई प्रैक्टिस मैच भी पिंक बॉल के साथ नहीं खेला है. इसलिए हम चाहते थे कि घरेलू परिस्थितियों में सबसे पहले पिंक बॉल के साथ खेला जाए.</p>
      <p>कोहली ने विदेशी दौरों पर डे नाइट मैच से पहले प्रैक्टिस मैच खेले जाने पर भी जोर दिया. कोहली का कहना है कि अगर डे नाइट टेस्ट पहला मैच हो तो प्रैक्टिस मैच बहुत ज्यादा अहम हो जाते हैं. बता दें कि टीम इंडिया और बांग्लादेश के बीच खेला जाना वाला डे नाइट टेस्ट दोनों टीमों का पहला डे नाइट टेस्ट है.</p>
      <p>टीम इंडिया ने दो मैचों की सीरीज में 1-0 से बढ़त बना रखी है. अगर टीम इंडिया यह टेस्ट जीतने में कामयाब हो जाती है तो टेस्ट चैंपियनशिप में उसके 360 प्वाइंट्स हो जाएंगे.</p>
      <p>
        <a href="https://www.wahcricket.com/photos/virat-kohli-practice-with-pink-ball-bowlers-also-balled-with-pink-ball-143425">
          <b>IND Vs BAN: पिंक बॉल के साथ टीम इंडिया ने की जमकर प्रैक्टिस, देखें तस्वीरें</b>
        </a>
      </p>
    </article>
  </body>
</html>