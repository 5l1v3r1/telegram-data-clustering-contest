<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/focus/ts-florenzi-l-inter-resta-in-attesa-sarebbe-il-jolly-per-il-centrocampo-dura-per-kulusevski-e-vidal-323612"/>
    <meta property="og:site_name" content="FcInterNews.it"/>
    <meta property="article:published_time" content="2019-11-21T07:36:19+00:00"/>
    <meta property="og:title" content="TS - Florenzi, l'Inter resta in attesa: sarebbe il jolly per il centrocampo. Dura per Kulusevski e Vidal"/>
    <meta property="og:description" content="L’Inter ha deciso di mantenere una posizione da osservatrice nella vicenda fra Roma e Florenzi. Lo riferisce oggi Tuttosport. Il quotidiano torinese torna ad approfondire il tema: &quot;Il..."/>
  </head>
  <body>
    <article>
      <h1>TS - Florenzi, l'Inter resta in attesa: sarebbe il jolly per il centrocampo. Dura per Kulusevski e Vidal</h1>
      <address><time datetime="2019-11-21T07:36:19+00:00">21 Nov 2019, 07:36</time> by <a rel="author">Alessandro Cavasinni</a></address>
      <p>L’<b>Inter </b>ha deciso di mantenere una posizione da osservatrice nella vicenda fra <b>Roma </b>e <b>Florenzi</b>. Lo riferisce oggi Tuttosport. Il quotidiano torinese torna ad approfondire il tema: "Il capitano, come noto, non è una prima scelta di Fonseca che nello scorso mese gli ha preferito Spinazzola e pure Santon nel ruolo di terzino destro, mentre in avanti, da esterno del 4-2-3-1, la concorrenza è agguerrita - si legge -. Florenzi non ha fatto polemiche, anzi, quando ha parlato ha spiegato che da buon capitano deve rispettare le scelte dell’allenatore, ma è evidente che non potrà accettare il ruolo di riserva a lungo. In nazionale è un titolare per Mancini e contro la Bosnia ha giocato un’ottima partita. Il prossimo mese, quindi, sarà fondamentale per capire quale sarà il futuro di Florenzi. In quest’ottica si piazza l’Inter che, come altre squadre interessate (<b>Fiorentina </b>e <b>Sampdoria</b>, per esempio), vedrà l’evolversi della situazione del jolly romano nella squadra giallorossa e poi farà la sua mossa. L’Inter oggi non ha bisogno del Florenzi esterno, ma il capitano della Roma potrebbe rivelarsi<b> un’ottima soluzione per il ruolo di mezzala</b>, posizione in cui ha iniziato la carriera e giocato anche nella nazionale di <b>Conte</b>". </p>
      <p>Al momento, per il centrocampo, l'Inter sta valutando parecchi profili. "<b>Kulusevski </b>del Parma (ma è in prestito dall’Atalanta) rimane il preferito, il giocatore su cui <b>Marotta </b>e <b>Ausilio </b>investirebbero a occhi chiusi, ma l’operazione, oltre a essere molto onerosa (il prezzo sale di giorno in giorno, ormai siamo sui 35-40 milioni), è difficile da imbastire a gennaio (idem per <b>Tonali </b>o <b>Castrovilli</b>) - spiega <i>TS </i>-. Ci sono poi altre opzioni, da <b>Duncan </b>(Sassuolo) a <b>De Paul </b>(Udinese), mentre difficilmente si aprirà la finestra per <b>Vidal</b>: Conte lo vorrebbe, l’Inter eventualmente lo prenderebbe solo in prestito, ma per ora il Barcellona lo ritiene incedibile". E allora ecco che Florenzi potrebbe diventare un jolly prezioso, magari inserendo <b>Politano </b>nello scambio.</p>
    </article>
  </body>
</html>