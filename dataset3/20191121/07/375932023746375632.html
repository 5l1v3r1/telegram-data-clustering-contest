<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/ingatlan/bovulnie-kell-az-uj-lakasok-kinalatanak-hogy-fekezze-a-dragulas-utemet-1882791/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T07:57:00+00:00"/>
    <meta property="og:title" content="Bővülnie kell az új lakások kínálatának, hogy fékezze a drágulás ütemét"/>
    <meta property="og:description" content="Bővülnie kell az új lakások kínálatának, hogy fékezze a drágulás ütemét."/>
  </head>
  <body>
    <article>
      <h1>Bővülnie kell az új lakások kínálatának, hogy fékezze a drágulás ütemét</h1>
      <address><time datetime="2019-11-21T07:57:00+00:00">21 Nov 2019, 07:57</time> by <a rel="author">VG</a></address>
      <p>Budapesten belül a XVIII. és XXIII. kerületben vannak 500 ezer forintnál alacsonyabb négyzetméteráron megvehető új lakások, a legdrágábbak pedig a budai kerületek.</p>
      <aside>A megyeszékhelyek közül Nyíregyházán, Szekszárdon, Miskolcon a legolcsóbbak az új lakások, a négyzetméterárak átlagosan 339-421 ezer forintnál járnak.</aside>
      <p>A kedvezményes lakásépítési áfa megszűnése várhatóan nem hoz durva leállást a piacon, de a következő években a jelenleginél kevesebb új lakás épülhet. Középtávon ugyanakkor kínálatbővülésre van szükség, hogy egyensúlyban maradjon a lakáspiac és az árak is megfizethetők maradjanak.</p>
      <figure>
        <img src="https://www.vg.hu/wp-content/uploads/2019/01/felsoshutter-3-e1566390320651.jpg"/>
        <figcaption>Fotó: Shutterstock</figcaption>
      </figure>
      <p>Alig több mint egy hónap múlva – az év végén – lejár az újlakás-építések felfutásában főszerepet játszó kedvezményes áfára vonatkozó határidő, ezzel részben új időszámítás kezdődik majd a piacon. Ugyanakkor vannak még a kínálatban olyan új, átadás előtt lévő vagy még épülő lakások, amelyekre az 5 százalékos kedvezményes áfa vonatkozik, és ezzel az olcsóbb kategóriába tartoznak – derül ki az ingatlan.com legfrissebb elemzéséből, amely összegyűjtötte a legalacsonyabb négyzetméteráron kínált fővárosi és megyeszékhelyeken található lakásokat.</p>
      <p>Balogh László, az ingatlan.com vezető gazdasági szakértője az év végén kifutó áfakedvezményről piaci hatásairól azt mondta, hogy várhatóan nem hoz durva leállást az új lakások piacán, mert a 2018 novembere előtt építési engedélyhez jutó, a következő 2-3 évben elkészülő lakásokra is vonatkozik a kedvezmény. Ugyanakkor az is látszik, hogy a következő években a jelenleginél kevesebb új lakás épülhet. “Ahhoz, hogy a teljes lakáspiac középtávon is stabil növekedésben maradjon és az árak se szabaduljanak el a kínálatnak bővülnie kell. A szakember példaként hozta fel Győrt, ahol az országon belül 2013 óta a legtöbb új lakás épül ezer lakosra vetítve, és az új lakások országos szinten mérve is a legolcsóbbak közé tartoznak.</p>
      <figure>
        <img src="https://www.vg.hu/wp-content/uploads/2019/11/varosok.png"/>
        <figcaption>Forrás: ingatlan.com</figcaption>
      </figure>
      <p>Októberben a győri használt lakások átlagos négyzetméterára 432 ezer forint volt, az újaké pedig 466 ezer forint volt, de az új lakások közül a legolcsóbbak 440 ezer forintért is elérhetőek. Balogh László szerint, ha az új lakások kínálata bővül az a használt lakások piacán is fékezheti a drágulás ütemét. Ahhoz, hogy a teljes lakáspiac egyensúlyban legyen, és ne a drasztikus drágulás határozza meg az ingatlanpiaci trendeket, megfelelő újlakás-kínálatra van szükség.</p>
      <h3>Legolcsóbb új lakások a fővárosban és vidéken</h3>
      <p>Az ingatlan.com elemzése szerint a budapesti kínálatban novemberben közel 4 ezer új lakás volt, ezek a következő 1-3 évben kerülnek átadásra és a többségükre még az 5 százalékos áfa vonatkozik, mert az építési engedélyük még 2018 növembere előtt megszületett.</p>
      <aside>A legolcsóbbak a XVIII. kerületben épülő új lakások, ezeknek a négyeztmétetára 469 ezer forint, a második legalacsonyabb ár a XXIII. kerülethez köthető, ahol 478 ezer forintot kell fizetni. A XVII. kerület a harmadik legolcsóbb városrész, itt 571 ezer forintba került egy-egy négyzetméter.</aside>
      <p>A budai kerületekben a legalacsonyabb áron kínált új lakások négyzetméterára is bőven felülmúlja a milliós szintet, az I.,a II. és a XII. kerületben 1,2-1,6 milliót kell fizetni értük.</p>
      <figure>
        <img src="https://www.vg.hu/wp-content/uploads/2019/11/Budapest.png"/>
        <figcaption>Fotó: ingatlan.com</figcaption>
      </figure>
      <p>A megyeszékhelyek közül a Nyíregyházán a legolcsóbbak az új lakások, 339 ezer forintért kínálták ezeket novemberben az ingatlan.com adatai szerint. Szekszárd az ezüstérmes 374 ezer forintot négyzetméterárral, A harmadik helyezett Miskolc, ahol 421 ezer forintról indul az új lakások négyzetméterára. Az olcsóbb városok közé tartozik még Eger és Szolnok, előbbiben 432, utóbbiban 435 ezer forintnál jártak az árak.</p>
    </article>
  </body>
</html>