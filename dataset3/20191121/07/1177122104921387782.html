<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/o-oferia-care-a-dat-intr-o-groapa-a-primit-despagubiri-de-la-primarie-conducatorii-auto-nu-au-obligaia-de-ocolire-a-gropilor-din-carosabil-148747.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T07:32:00+00:00"/>
    <meta property="og:title" content="O șoferiță, care a dat într-o groapă, a primit despăgubiri de la primărie: ”Conducătorii auto nu au obligația de ocolire a gropilor din carosabil”"/>
    <meta property="og:description" content="Primăria Dej și firma Samus Tec au fost obligate, în primă instanță, să plătească peste 6.000 de lei românești unei șoferițe care a dat într-o groapă și și-a avariat..."/>
  </head>
  <body>
    <article>
      <h1>O șoferiță, care a dat într-o groapă, a primit despăgubiri de la primărie: ”Conducătorii auto nu au obligația de ocolire a gropilor din carosabil”</h1>
      <address>
        <time datetime="2019-11-21T07:32:00+00:00">21 Nov 2019, 07:32</time>
      </address>
      <p>Primăria Dej și firma Samus Tec au fost obligate, în primă instanță, să plătească peste 6.000 de lei românești unei șoferițe care a dat într-o groapă și și-a avariat mașina.</p>
      <p>Suma include despăgubiri și cheltuieli de judecată. În motivarea deciziei magistrații au indicat că, ”Conducătorii auto nu au obligația de ocolire a gropilor din carosabil”,</p>
      <p>Primăria și compania vizate au fost obligate să plătească despăgubirile (4345,56) și cheltuielile de judecată (1856,50 lei) în mod solidar.</p>
      <p>Compania a fost atrasă în proces pentru că a fost responsabilă de efectuarea lucrărilor de reparare a străzii pe care a avut loc accidentul.</p>
      <p>În cadrul procesului, reclamanta a indicat că nu a observat groapa din carosabil, zona fiind în lucru, iar groapa din asfalt nu era semnalizată, astfel ca a intrat cu roata dreapta față în groapă,</p>
      <p>Expertiza efectuată în cauză a relevat că, în principal, cauza producerii evenimentului rutier ce a dus la avarierea autoturismului a fost existența în carosabil a unei gropi nesemnalizate. Expertul a concluzionat și faptul că reclamanta nu a dat dovadă de suficienta diligentă în a observa groapa din carosabil, raportat la modul în care era amplasată, și la vizibilitatea oferita de iluminatul stradal.</p>
      <p>Susținerile pârâtelor că reclamantei îi revine o culpă în producerea evenimentului rutier în condițiile în care locuia în zonă și avea cunoștință de faptul că se executau lucrări de modernizare pe acea stradă, iluminată corespunzător, nu au fost, în opinia instanței, de natură să înlăture răspunderea delictuală a pârâtelor în condițiile în care atât Consiliul Local Dej, în calitate de administrator al drumului, cât și Samus Tec Sa în calitate de executant al lucrării de modernizare, aveau obligația de a semnaliza corespunzător groapa din carosabil.</p>
      <p>Instanța a arătat că, ”conducătorii auto nu au obligația de ocolire a gropilor din carosabil, deoarece atenția conducătorului auto trebuia îndreptată asupra conduitei lor în trafic și a celorlalți participanți, iar obligația de a semnaliza denivelările din carosabil, revine în exclusivitate administratorului drumului”.</p>
      <p>Despăgubirile la plata cărora au fost obligate primăria și compania au inclus cheltuielile suportate de reclamantă pentru reparația automobilului - 4345,56 lei, dar și 1.856,50 lei - onorariul avocațial si taxa judiciară de timbru.</p>
      <p>Decizia primei instanțe a fost atacată cu apel.</p>
      <p>
        <a href="http://www.bizlaw.md/public/primarie-obligata-de-instanta-sa-plateasca-despagubiri-unei-soferite-care-a-dat-intr-o-groapa-conducatorii-auto-nu-au-obligatia-de-ocolire-a-gropilor-din-carosabil">http://www.bizlaw.md</a>
      </p>
    </article>
  </body>
</html>