<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/riksrevisionen-sagar-planer-for-hoghastighetstag/"/>
    <meta property="og:site_name" content="DN.SE"/>
    <meta property="article:published_time" content="2019-11-21T07:00:07+00:00"/>
    <meta property="og:title" content="Riksrevisionen sågar planer för höghastighetståg"/>
    <meta property="og:description" content="Planerna för höghastighetståg har allvarliga brister, varnar Riksrevisionen. Granskningens slutsats är att processen måste pausas."/>
  </head>
  <body>
    <article>
      <h1>Riksrevisionen sågar planer för höghastighetståg</h1>
      <address><time datetime="2019-11-21T07:00:07+00:00">21 Nov 2019, 07:00</time> by <a rel="author" href="https://www.dn.se/av/hans-rosen/" target="_blank">Hans Rosén</a></address>
      <p>
        <b>Planerna för höghastighetståg har allvarliga brister, varnar Riksrevisionen. I en ny rapport pekar man på att grundläggande principer för stora infrastrukturprojekt har åsidosatts. Granskningens slutsats är att processen måste pausas.<br/>– Besluten har fattats i fel ordning, säger revisionsdirektör Ingemar Delveborn.</b>
      </p>
      <p>De nya stambanorna för höghastighetståg mellan Sveriges tre storstäder skulle bli det dyraste infrastrukturprojektet någonsin, med en prislapp på 230 miljarder kronor enligt Trafikverket. Planerna har smitts länge men gick in i en intensivare fas när regeringen Reinfeldt 2014 tillsatte Sverigeförhandlingen, som regeringen Löfven sedan övertog. Nu är tågplanerna en del av januariavtalet mellan S, MP, C och L.</p>
      <p>DN har tagit del av en granskning av projektet som Riksrevisionen presenterar på torsdagen. Där riktas svidande kritik mot hur arbetet har bedrivits.</p>
      <p>Revisionsdirektör Ingemar Delveborn har lett granskningen.</p>
      <p>– Vi har en enda rekommendation i den här granskningen: Man bör stanna upp nu, inte ta några vidare beslut utan istället komplettera med undersökningar av alternativen, säger han.</p>
      <p><b>Riksrevisionen tar inte</b> ställning till om de nya stambanorna ska byggas eller ej. Det är en fråga för politikerna. Vad myndigheten har granskat är om planeringen och besluten har följt principer som riksdagen har slagit fast.</p>
      <p>Svaret på den frågan är nej. </p>
      <p>Det handlar om fyrstegsprincipen som innebär att andra, mindre kostsamma lösningar ska analyseras först, innan man fattar beslut om att bygga helt nytt. Det kan handla om att ändra skatter, avgifter och regler för att påverka trafikflöden, eller optimera eller bygga om nuvarande system.</p>
      <p><a href="https://www.dn.se/nyheter/politik/ministern-sa-kan-40-miljarder-mer-satsas-pa-jarnvag/">Läs mer: Så vill ministern frigöra pengar till andra järnvägsprojekt</a> </p>
      <p>– Det här sättet att tänka har aldrig genomsyrat den här processen. Här har man gått på lösningen direkt utan att riktigt utrett vad det är för problem man löser. Vår bedömning är att den inte har varit så förutsättningslös som det är tänkt, säger Ingemar Delveborn.</p>
      <p>– Med tanke på att det är så stora pengar så tycker vi att det är särskilt angeläget att göra prövningen utifrån den här fyrstegsprincipen och se vad det finns för alternativ.</p>
      <p><b>Problem har nämnts som</b> nödvändiga att lösa med höghastighetsjärnväg är flygets klimatpåverkan och brist på spårkapacitet. Riksrevisionen menar att det kan finnas andra verktyg som skulle kunna tjäna samma mål.</p>
      <p>– De här alternativen bör man gå igenom ordentligt först. Då har man ett bättre underlag. Det kan ju hända att problemen kan lösas med bråkdelen av kostnaden för höghastighetsjärnväg. Vi säger inte att det är så men vi saknar den analysen, säger Ingemar Delveborn.</p>
      <p>Riksrevisionen vänder sig också mot tågordningen i processen. Något slutgiltigt beslut om ja till de nya stambanorna har ännu inte fattats. Ändå det är arbetet redan igång med delsträckor, exempelvis Järna–Linköping. Pengarna tas från den befintliga tioåriga nationella budgeten för infrastruktur trots att finansieringen inte alls är klar för projektet som helhet.</p>
      <p><b>Kritiken drabbar även</b> Sverigeförhandlingen, den kommitté som förhandlade fram en överenskommelse mellan staten och kommunerna om järnvägar i utbyte mot bostadsbyggande. Det var på en detaljnivå som borde ha väntat tills de övergripande besluten vara fattade, anser Riksrevisionen som också anser att Sverigeförhandlingens beräkningar av järnvägens nyttoeffekter höll låg kvalitet. </p>
      <p>– Vill man bygga de här nya stambanorna så anser vi att man först bör ta det stora beslutet så att man kan ha en helhetssyn, till exempel på vilken hastighet som ska gälla på spåren. Nu blir det ett lappande och lagande med olika delsträckor, säger Ingemar Delveborn.</p>
      <p>Han framhåller att en paus i processen inte betyder att den måste tas om från början.</p>
      <p>– Innan fortsatta beslut tas bör regeringen ge Trafikverket uppdraget att förutsättningslös utreda vilka alternativa lösningar som finns. Med tanke på hur stora pengar det handlar om så bör man göra effektbedömningar på också på alternativ som framstår som möjliga, säger Ingemar Delveborn. </p>
      <details>
        <summary>Stambanor för höghastighetståg</summary>
        <p>• Höghastighetsjärnvägar brukar definieras som banor där tåg reguljärt körs i över 250 km/timme. De finns i de flesta av EU:s största länder, men ännu inte i Norden.</p>
        <p>• För svensk del resulterade den så kallade Sverigeförhandlingen mellan staten och kommuner i ett förslag 2017. Det gick ut på höghastighetsbanor för upp till 320 km/timme Stockholm-Göteborg och Stockholm-Malmö, via Jönköping. Däremellan skulle en rad platser trafikeras, däribland flygplatserna Skavsta och Landvetter.</p>
        <p>• Prislappen bedömdes då till 230 miljarder kronor. Lånefinansiering föreslogs. Upplåning genom gröna obligationer skulle utvärderas. Båda sträckorna föreslogs vara klara cirka 2035.</p>
        <p> • Storstadsregionerna och kommuner utmed den tänkta höghastighetsbanan har i gengäld lovat bygga 285.400 nya bostäder och anslutande kollektivtrafik.</p>
        <p>• Trafikverket rekommenderade för sin del 2017 nya banor för högst 250 km/timme. I oktober förra året meddelade verket att man endast på sträckan Lund-Hässleholm projekterar för 320 km/timme.</p>
        <p>• Januariavtalet mellan S, MP, C och L säger att höghastighetsbanorna ska byggas. </p>
      </details>
    </article>
  </body>
</html>