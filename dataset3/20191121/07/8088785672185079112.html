<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/konut-arac/konut-kredisi-faizlerindeki-indirimler-devam-edecek-mi-h543842.html"/>
    <meta property="og:site_name" content="KamuAjans"/>
    <meta property="article:published_time" content="2019-11-21T07:12:36+00:00"/>
    <meta property="og:title" content="Konut Kredisi Faizlerindeki İndirimler Devam Edecek mi?"/>
    <meta property="og:description" content="Bankaların konut kredisi faiz oranları Ağustos ayından itibaren hızla gerilemeye başladı. Ağustos ayında bir önceki aya göre 27 baz puan düşüş gösteren konut kredisi faizleri Eylül ayında bir önceki aya oranla 14 baz puan, Ekim ayında 9 baz puan ve Kasım ayının ilk üç haftasında 4 puan geriledi."/>
  </head>
  <body>
    <article>
      <h1>Konut Kredisi Faizlerindeki İndirimler Devam Edecek mi?</h1>
      <address><time datetime="2019-11-21T07:12:36+00:00">21 Nov 2019, 07:12</time> by <a rel="author">KamuAjans</a></address>
      <p>
        <b>Bankaların konut kredisi faiz oranları Ağustos ayından itibaren hızla gerilemeye başladı. Ağustos ayında bir önceki aya göre 27 baz puan düşüş gösteren konut kredisi faizleri Eylül ayında bir önceki aya oranla 14 baz puan, Ekim ayında 9 baz puan ve Kasım ayının ilk üç haftasında 4 puan geriledi.</b>
      </p>
      <p>Birçok bankada kampanyalı <a href="http://www.kamuajans.com/haberleri/konut+kredisi">konut kredisi</a> faizleri %1’in altına inerken tabela konut kredisi faiz ortalaması ise %1.40 oldu. Peki konut kredisi faiz indirimleri devam edecek mi?</p>
      <p>Merkez Bankası’nın 10 ayın ardından Temmuz para politikası toplantısında gerçekleştirdiği faiz indirimi ile hareketlenen kredi faiz indirimleri TCMB’nin faiz indirimlerine devam etmesi ile düşüşünü sürdürdü.  Merkez Bankası son üç toplantısında politika faizlerini toplamda 1000 puan indirirken likidite maliyetleri azalan bankalar da aynı süre zarfında konut kredisi faiz oranlarını ortalamada 65 baz puan düşürdü.</p>
      <p>TCMB’nin önümüzdeki ilk ve yılın son para politikası toplantısı 12 Aralık’ta gerçekleşecek. Piyasaların beklentisi Merkez Bankası’nın faiz indirimlerine devam etmesi yönünde. ABD-Çin arasındaki ticaret gerilimlerinin devam ettiği İngiltere’deki Brexit sürecinin ticari olarak gerginlik yarattığı ve Suriye'deki jeopolitik ve siyasi risklerin devam ettiği süreçte Türk Lirası varlıklar gelişmekte olan ülkelere nazaran değerlenişini sürdürüyor. BİST 100 endeksleri son bir buçuk yılın en yüksek seviyelerinde seyrederken döviz kurlarında da sakin bir ivme izleniyor.</p>
      <p>Yurtiçi piyasada konut, taşıt ve beyaz eşya gibi birçok alanda desteklerin artırılması ile enflasyon yeniden tek haneli rakamlara indi. Enflasyonda yaşanan düşün ve Türk Lirası’ndaki dengelenme ile Merkez Bankası’nın faiz indirim alanı genişledi.</p>
      <p>Dün gerçekleşen konuşmasında konuya ilişkin değerlendirmelerde bulunan Cumhurbaşkanı Erdoğan, ‘‘"Enflasyonu yeniden tek haneli rakamlara indirerek, faizleri hızla düşürerek, ülkemizin üzerindeki kara bulutları dağıtıyoruz. 2020 inşallah, faizlerin çok daha düştüğü bir yıl olacak.’’ açıklamasında bulundu.</p>
      <p>Merkez Bankası’nın politika faizlerinde indirime devam etmesi halinde bankaların konut kredisi faizlerinde indirim uygulamayı sürdürmesi tahmin ediliyor. Fakat repo faizleri düşsede bankalar genellikle belli kriterlerde kredi faiz oranlarını düşürüyor. Bankalardaki batık kredi oranlarının yükselmesi bankaların düşük faiz oranların sadece çok yüksek kredi notu bulunan müşterilerine açmalarına ya da kredi koşullarını zorunlu olarak sıkılaştırmalarına neden oluyor.</p>
      <p>KrediPazari.com’un araştırmalarına göre 21 Kasım itibariyle en düşük kampanyalı konut kredisi faiz oranı %0.95 olarak uygulanıyor. En düşük tabela konut kredisi faiz oranı ise %1.01 seviyesinde yer alıyor.</p>
      <p>En uygun konut kredisi faiz oranı üzerinden 100.000 TL tutarda konut kredisi hesaplama yapıldığında kredinin 5 yıl vade için masraflar dahil toplam geri ödemesi 131.600 TL’ ye denk geliyor. Kredinin aylık ödemeleri de 2.200 TL oluyor.</p>
    </article>
  </body>
</html>