<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ministerul-apararii-trimite-o-echipa-de-specialisti-la-timisoara-pentru-verificari-suplimentare-in-blocurile-in-care-s-a-facut-dezinsectie-si-deratizare-si-unde-trei-oameni-au-murit.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T07:55:05+00:00"/>
    <meta property="og:title" content="Ministerul Apărării trimite o echipă de specialişti la Timişoara, pentru verificări suplimentare în blocurile în care s-a făcut dezinsecţie şi deratizare şi unde trei oameni au murit"/>
    <meta property="og:description" content="O echipă din cadrul Ministerului Apărării Naţionale se deplasează, joi, la Timişoara, pentru a face verificări suplimentare cu echipamente specializate în"/>
  </head>
  <body>
    <article>
      <h1> Ministerul Apărării trimite o echipă de specialişti la Timişoara, pentru verificări suplimentare în blocurile în care s-a făcut dezinsecţie şi deratizare şi unde trei oameni au murit </h1>
      <address><time datetime="2019-11-21T07:55:05+00:00">21 Nov 2019, 07:55</time> by <a rel="author">Redacția</a></address>
      <p>O echipă din cadrul Ministerului Apărării Naţionale se deplasează, joi, la Timişoara, pentru a face verificări suplimentare cu echipamente specializate în blocurile de garsoniere unde s-a făcut dezinsecţie şi deratizare cu substanţa toxică Delicia – Gastoxin, relatează <a href="https://www.news.ro/social/mapn-trimite-o-echipa-de-specialisti-la-timisoara-pentru-verificari-suplimentare-in-blocurile-in-care-s-a-facut-dezinsectie-si-deratizare-si-unde-trei-oameni-au-murit-1922401021002019110719176153">News.ro</a>.</p>
      <p>Comitetul Judeţean pentru Situaţii de Urgenţă Timişoara a anunţat că o echipă din cadrul Ministerului Apărării Naţionale se va deplasa la Timişoara şi, în cursul zilei de joi, va efectua verificări suplimentare cu echipamente specializate în locaţiile în care s-a identificat prezenţa substanţei toxice.</p>
      <p>„În urma rezultatelor obţinute după aceste verificări, în cursul dimineţii zilei de 21.11.2019 se va efectua o acţiune de neutralizare, decontaminare şi igienizare a acestor spaţii, pentru a înlătura orice sursă care ar putea pune în pericol sănătatea locatarilor. La finalizarea acestor acţiuni, se va permite accesul total al locatarilor în imobilele blocuri de locuinţe de la adresele Mioriţa nr. 4 şi Vaida Voievod nr.1”, au transmis autorităţile din Timişoara.</p>
      <p>Deocamdată, acestea nu au specificat exact în ce vor consta acţiunile de neutralizare, decontaminare şi igienizare, decizia urmând a fi luată de specialiştii DSP.</p>
      <p>În cursul zilei de miercuri, autorităţile au permis accesul locatarilor pentru scurt timp.</p>
      <p>Inspectorii Inspecţiei Sanitare de Stat au luat probe din imobilele unde a fost folosit insecticidul. Probele vor fi analizate într-un laborator de toxicologie, pentru a se determina dacă mai există în aer fosfina, substanţă letală care a provocat decesul celor trei persoane şi intoxicarea altor 88, iar în funcţie de rezultate se va stabili dacă locatarii se pot întoarce în imobile.</p>
      <p>Potrivit Ministerului Sănătăţii, insecticidul respectiv este certificat pentru a fi folosit „strict în interiorul silozurilor goale, al celulelor de depozitare goale, stive, camere de depozitare goale, alte clădiri etanşe la gaze (închise/sigilate, libere)”, fiind interzisă folosirea în spaţii de locuit.</p>
      <p>Miercuri seară, mai erau internate 43 de persoane, dintre care 32 copii la Spitalul ”Louis Ţurcanu”, 8 adulţi la Spitalul Judeţean şi 3 adulţi la Spitalul Municipal.</p>
      <p>
        <i>Sursa foto: Inquam Photos / Virgil Simonescu</i>
      </p>
    </article>
  </body>
</html>