<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191121-vsesvitnij-den-telebachennya-istoriya-u-tsikavyh-faktah/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T07:35:12+00:00"/>
    <meta property="og:title" content="Всесвітній день телебачення: історія у цікавих фактах"/>
    <meta property="og:description" content="21 листопада щороку відзначається Всесвітній день телебачення. Факти ICTV підібрали цікаві факти з історії телебачення."/>
  </head>
  <body>
    <article>
      <h1>Всесвітній день телебачення: історія у цікавих фактах</h1>
      <address>
        <time datetime="2019-11-21T07:35:12+00:00">21 Nov 2019, 07:35</time>
      </address>
      <p>21 листопада щороку відзначається Всесвітній день телебачення. Факти ICTV підібрали цікаві факти з історії телебачення.</p>
      <p>17 грудня 1996 року Генасамблея ООН проголосила 21 листопада <b>Всесвітнім днем телебачення</b>. Його дата прив’язана до дня проведення першого Всесвітнього телевізійного форуму.</p>
      <p>Телебачення так міцно увійшло у наше життя, що важко навіть уявити, що якихось 100 років тому світ не знав про таке поняття.</p>
      <p>Хоча історики кажуть, що цей великий винахід людства з’явився ще на початку XX століття, коли у США, Японії і СРСР проводилися перші експерименти з використанням електронних променів для передання та прийому зображення на певні відстані.</p>
      <p><b>Читайте:</b> <a href="https://fakty.com.ua/ua/ukraine/20191105-koduvannya-suputnykovogo-tb-yak-ne-zalyshytys-bez-ulyublenyh-kanaliv-u-2020-rotsi/">Як не залишитись без улюблених каналів у 2020 році</a></p>
      <p>У 1933 році американський інженер Володимир Зворикін винайшов <b>катодну трубку</b>, яка протягом тривалого часу була головною частиною більшості телевізорів.</p>
      <figure>
        <img src="https://fakty.com.ua/wp-content/uploads/2018/11/20/Televizor-683x512.jpg?1542723608"/>
      </figure>
      <p>
        <i>Фото: pixabay.com</i>
      </p>
      <p>Завдяки цьому відкриттю, в 1936 році почалися регулярні телепередачі у Великобританії та Німеччині, у 1936 році – в СРСР, а у США – в 1941 році.</p>
      <p>В Україні телебачення з’явилося набагато пізніше – в 1951 році, але зараз українське ТБ налічує 101 канал, зокрема 65 регіональних телекомпаній.</p>
      <p>Факти ICTV підібрали<b> кілька цікавих фактів про телебачення.</b></p>
      <p>В епоху чорно-білого телебачення <b>дикторів фарбували зеленими рум’янами і помадою</b>, бо в камерах часто застосовувалися червоні фільтри – і губи на екранах телевізорів виглядали блідими.</p>
      <p><b>Жарт популярного американського телеведучого Джонні Карсона спровокував дефіцит туалетного паперу</b>. У 1973 році в ефірі свого шоу він сказав, що у США криза виробництва туалетного паперу, а його запаси в магазинах скорочуються. Наступного дня Карсон вибачився, але було вже запізно – нестача цього виробу відчувалася ще протягом трьох тижнів.</p>
      <p><b>Київську телевежу</b> вважають найвищою ґратчастою спорудою в світі – 380 метрів та 24 поверхи. Унікальність її конструкції в тому, що під час монтажу не використовувалися болти або заклепки – всі з’єднання виконані електрозварюванням.</p>
      <p>У 30-х роках минулого століття на американському радіо з’явилися багатосерійні програми з легкими сюжетами, спонсорами яких виступали виробники мила та інших мийних засобів. Дивились їх переважно домогосподарки. Тому за радіо-, а згодом і телесеріалами закріпився вислів <b>мильна опера</b>.</p>
      <p>До речі, найдовшим серіалом була не Санта-Барбара, а <b>Дороговказне світло</b>. Він занесений до Книги рекордів Гіннеса як найтриваліший фільм на телебаченні. На ТБ він вийшов у 1952 році і проіснував до 2009 року. Всього було показано 15 763 серії.</p>
      <p><b>Найбільшими телеманами вважають японців</b> – вони проводять перед екранами телевізорів близько дев’яти години на день.</p>
      <figure>
        <img src="https://fakty.com.ua/wp-content/uploads/2018/11/20/Telebachennya-768x512.jpg?1542723871"/>
      </figure>
      <p>
        <i>Фото: pixabay.com</i>
      </p>
      <p>В Африці телебачення “підкорило” навіть братів наших менших. У Беніні в 1997 році <b>за крадіжку телевізійної антени заарештували мавпу</b>.</p>
      <p>Факти ICTV писали, <a href="https://fakty.com.ua/ua/ukraine/20191113-koduvannya-suputnyku-yak-dyvytys-ukrayinski-kanaly-u-2020-rotsi/">які варіанти будуть у глядача</a> після кодування сигналу.</p>
    </article>
  </body>
</html>