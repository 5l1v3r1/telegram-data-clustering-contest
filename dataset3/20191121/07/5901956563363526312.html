<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/medijska-konferenca-sempl-brezplacno-na-voljo-gluhim-in-naglusnim-252349"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T07:12:00+00:00"/>
    <meta property="og:title" content="Medijska konferenca SEMPL: brezplačno na voljo gluhim in naglušnim  "/>
    <meta property="og:description" content="Potekala bo že 21. konferenca Sempl, ki vsako leto predstavi najnovejše medijske trende, predstavi prelomne inovacije iz industrije in pogleda v prihodnost stroke. Odprta vrata gluhim in naglušnim..."/>
  </head>
  <body>
    <article>
      <h1>Medijska konferenca SEMPL: brezplačno na voljo gluhim in naglušnim  </h1>
      <h2>Prihodnji četrtek in petek, 28. in 29. novembra, bo Portorož ponovno postal zbirališče ljudi, ki so – ali pa še bodo – zablesteli v medijih.  </h2>
      <address><time datetime="2019-11-21T07:12:00+00:00">21 Nov 2019, 07:12</time> by <a rel="author">N. M.</a></address>
      <p>Potekala bo že 21. konferenca Sempl, ki vsako leto predstavi najnovejše medijske trende, predstavi prelomne inovacije iz industrije in pogleda v prihodnost stroke.<br/><br/><b>Odprta vrata gluhim in naglušnim</b><br/>Letos pa se ne bo o trendih samo govorilo, saj so organizatorji konference naredili ogromen korak naprej tudi v organizaciji dogodka. Celoten program glavnega odra, na katerega bo stopilo 20 strokovnjakov iz 11 držav, bo tolmačen v slovenski znakovni jezik. SEMPL bo tako postal prvi trženjskokomunikacijski dogodek v regiji, ki bo na voljo gluhim in naglušnim.<br/><br/>S pomočjo društev, ki združujejo gluhe in naglušne, bodo njihove člane razveselili  z možnostjo brezplačne udeležbe dogodka. »<i>Če obisk omogočimo samo enemu posamezniku, ki si tega želi in mu prej tovrstno pridobivanje znanj ni bilo omogočeno, smo naredili ogromno</i>,« je povedala predsednica konference SEMPL,<b> Valerija Prevolšek</b>.<br/><br/>Na konferenci bodo opozorili tudi na prihajajoče tehnologije, ki za osnovo uporabljajo govor in zvok, s tem pa dodatno pozabljajo na skupino ljudi, ki so že tako ali tako zaznamovani in odrinjeni na obrobje družbenega življenja. <br/><br/><b>Festivalski program</b><br/>Pester program tudi letos ne bo razočaral, saj bodo med govorci tudi predstavniki svetovnih multinacionalk, kot so Facebook, Viber in Mastercard. Med drugim bodo razprave tekle o prihodnosti brez všečkov, o vplivnežih in o generacijskih premikih na družbenih omrežjih.<br/><br/>Govor bo tudi o pojavu trenutno najbolj vroče aplikacije na svetu, TikTok, ki se uspešno prebija tudi v Slovenijo. Brezplačna mobilna aplikacija, ki temelji na interaktivnem deljenju videovsebin, je osvojila srca predvsem generacije Z. Gre za mlade, rojene med letoma 1995 in 2010, ki že od rojstva sobivajo s tehnologijo in pametnimi telefoni.<br/><br/><b>Zabava </b><br/>Tudi legendarna zabava bo letos v znamenju trendov, pridružuje se ji namreč Kurzschluss. Da bodo obiskovalci na tekočem z zadnjimi plesnimi ritmi, bodo poskrbeli <b>Sharkastique Tunes – DJ Shark, Jaka</b> in Sylvain.<br/> </p>
    </article>
  </body>
</html>