<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2579641/viprobuvanna-ternopilsinou-koli-proavit-sebe-sopel-i-ci-proavit-vzagali"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-21T07:02:00+00:00"/>
    <meta property="og:title" content="Випробування Тернопільщиною: коли проявить себе Сопель і чи проявить взагалі?"/>
    <meta property="og:description" content="Хто такий Ігор Сопель і як починав свою політичну кар'єру"/>
  </head>
  <body>
    <article>
      <h1>Випробування Тернопільщиною: коли проявить себе Сопель і чи проявить взагалі?</h1>
      <address><time datetime="2019-11-21T07:02:00+00:00">21 Nov 2019, 07:02</time> by <a rel="author">Андрій Вацик</a></address>
      <p>
        <i>Минає тиждень за тижнем, відколи Ігор Сопель із Хоросткова сів у крісло голови Тернопільської ОДА, а мешканці краю й далі запитують: «Що собою являє цей чоловік?» Більшість людей наразі чула тільки його прізвище.</i>
      </p>
      <p>Із сайту Тернопільської ОДА дізнаємося, що новопризначений керівник області вже зустрівся з кількома іноземними делегаціями, провів ряд нарад, колегію, привітав із професійним святом діячів мистецтв, працівників сільського господарства, медійників, з днем Ангела — архиєпископа Нестора. Зустрівся Ігор Михайлович також із ветеранами АТО. Побував на засіданні обласної ради, взяв участь у святкуванні ювілею храму в селі Галущинці Підволочиського району та на відкритті ЦНАПу в Чорткові, а також «пережив» перший пікет студентів-медиків під стінами ТОДА, пише <a href="http://nova.te.ua/statti/hto-takyj-igor-sopel-fenomen-chy-vypadkova-lyudyna-z-vulytsi/?fbclid=IwAR1eMolOx6HQadf_SYshOFbYCFDw2Etw5VJQ8icpddC-ZkUtAWcZG7S7Nx4">НОВА...</a></p>
      <p>Чи ця інформація дає розуміння про нового керівника області? Абсолютно ні. Ні виступів перед громадськістю краю, ні представлення свого бачення розвитку області (а всі ж чекають після виборчих обіцянок на економічний прорив, на подолання корупції, кримінальних схем і т.д.), не дав жодного інтерв’ю, хоча журналісти неодноразово зверталися до пресслужби ТОДА і навіть телефонували особисто Ігорю Михайловичу. Досі не відбулося очікуваної громадськістю зміни старих кадрів в обласній адміністрації, а чим далі, то бувалі чиновники все більше «втираються» в довіру до пана Сопеля і почуваються комфортно.</p>
      <p>Наразі всі процеси в ТОДА виглядають дуже й дуже туманно. Всі ми розуміємо, що керівнику краю недостатньо вийти в гарному костюмі і вручити грамоту чи висловити банальне привітання. Потрібно бути відкритим для спілкування, мати чітку стратегію розвитку області, розуміти що і як потрібно робити, щоб досягти результату.</p>
      <p>
        <b>Із весільного музиканта — у високопосадовці</b>
      </p>
      <p>Чи достатньо в Ігоря Сопеля досвіду і знань, щоб обіймати таку високу посаду? Проаналізуємо інформацію про голову ТОДА, яка доступна в інтернеті і яка нам відома зі своїх джерел.</p>
      <p>На нещодавніх парламентських виборах Ігор Сопель балотувався по Теребовлянському округу від партії «Слуга народу» і здобув підтримку 19,9 тис. голосів виборців (22,18%), зайнявши друге місце. Переміг ставленик попередньої влади Микола Люшняк, який вдруге став нардепом від цього округу. Але хоростківчанин не втратив надії стати частиною команди Зе — подав свою кандидатуру на голову ТОДА. І пройшов відбір, на відміну від інших кандидатів.</p>
      <p>Ігорю Михайловичу — 45 років, народився і донедавна постійно мешкав він у Хоросткові. Наразі невідомо, чи високопосадовцю надали службове житло в Тернополі, чи він орендує помешкання за власні кошти, а чи, може, щодня добирається на роботу за 60 км з рідного містечка.</p>
      <p>Вищу освіту здобув у Тернопільському державному технічному університеті за спеціальністю «інженер-механік». Упродовж 13 років пропрацював на Хоростківському цукровому заводі, спершу — слюсарем, згодом — інженером.</p>
      <p>У 90-их роках разом із братом Олегом створили музичний гурт «Брати», який був популярний серед місцевих мешканців. Грали по весіллях. У 2003-ому, як зазначив Ігор Михайлович у своїй офіційній біографії, разом із дружиною Ольгою розпочали підприємницьку діяльність — відкрили кіоски, в яких вели роздрібну торгівлю продуктами харчування, напоями і тютюновими виробами. У 2010-ому Ігор Сопель очолив у Хоросткові регіональне відділення ТзОВ «Агробізнес», що зареєстроване у селі Токи Підволочиського району. Товариство займається виробництвом хлібобулочної продукції. Власне, розповідають, бізнес пана Ігоря полягав у тому, що з «Агробізнесу» до Хоросткова приїжджає велика машина з хлібом. Продукцію з неї перевантажують у кілька малих автівок і розвозять по довколишніх селах. Ось і весь «керівний досвід» Ігоря Михайловича, і таке «директорство»</p>
      <p>У своїй останній декларації, оформленій у зв’язку із поданням кандидатури на посаду голови ОДА, пан Сопель вказав дохід за 2018-ий рік від підприємницької діяльності — 965 тис. грн., в ТзОВ «Агробізнес» — 44 тис. 676 грн., загалом — близько мільйона гривень.</p>
      <p>
        <b>Дружба з Хоптянами</b>
      </p>
      <p>У 2010-2015 роках Ігор Сопель був депутатом Хоростківської міськради (від партії «Громадянська позиція»), пізніше балотувався до міськради від «Народного фронту», а згодом «засвітився» у Партії регіонів. В інтернеті нещодавно опублікували «регіоналівське» посвідчення Ігоря Михайловича. Вочевидь, хтось із конкурентів «злив» документ, щоб підірвати довіру до тодішнього кандидата на голову ТОДА. Розпитати вже голову ТОДА, чи ця інформація достовірна, — наразі неможливо.</p>
      <p>Ще у поважних колах пан Сопель часто представлявся головою «Федерації футболу Хоросткова», хоча в місті знають, що таку організацію він формально зареєстрував «під себе» у 2017-ому році. Насправді у містечку такої громадської організації не існує, а давно діє тільки футбольний клуб «Зоря», який офіційно очолює (є його президентом) мер міста Степан Гладун. У Хоросткові футбол — як релігія, на матчі улюбленої команди приходять тисячі. А ось самозваного «голову федерації» на стадіоні люди майже ніколи не бачили</p>
      <p>Більше знають у Хоросткові, і не тільки, дружину Ігоря Ольгу. Кажуть, що вона «перша скрипка» у їхньому сімействі, і практично все вирішує сама. Подружжя виховує двох дітей — доньку Галину і сина Ігоря. Ольга Мирославівна — депутат Хоростківської ОТГ, офіційно працює також в «Агробізнесі», була довіреною особою чоловіка на парламентських виборах. Відомо також, що найбільше поружжя Сопелів доробилося за часів, коли головою ТОДА був одіозний «регіонал» Валентин Хоптян, а Гусятинщиною управляла не менш одіозна його дружина Надія Хоптян — обоє у минулому комсомольські функціонери, а згодом затяті «регіонали». Розповідають, що з очільницею Гусятинської районної ради Надією Хоптян Ольгу Сопель познайомила її кума. Поступово знайомство переросло в тісну дружбу, що супроводжувалося спільними святкуваннями, саунами і застіллями. Одного такого разу Хоптяниха, будучи в гарному настрої, «віддала» Сопелям забезпечення харчуванням усіх шкіл Гусятинського району. Після цього статки Сопелів почали рости, мов на дріжджах, в них з’явилася можливість виходити в омріяний світ — їздити за кордон на футбольні матчі збірної України, бувати на дорогих концертах зірок української естради, а головне — «тусити» біля відомих імен, заводити потрібні знайомства.</p>
      <p>
        <b>Шлях до Зеленського</b>
      </p>
      <p>Ще задовго до того, як Володимиру Зеленському спала на думку ідея піти в президенти, подружжя Сопелів зав’язало з ним й іншими учасниками студії «Квартал 95» тісне спілкування.</p>
      <p>Із палких фанатів-шанувальників гумористів хоростківчани стали їхніми друзями. На сторінках Ольги Мирославівни в соцмережах Facebook та Instagram — тисячі фотографій із концертів «кварталівців». У їхній колекції світлини із Володимиром Зеленським, Юрієм Корявченковим (нині депутат від «Слуги народу»), Євгеном Кошовим, Степаном Казаніним, Оленою Кравець та ін. Розповідають, що подружжя Сопелів майже завжди купувало квитки на концерти коміків із Кривого Рогу в першому ряду і так «впало в око» артистам.</p>
      <p>Згодом хоростківчани почали зустрічатися з «кварталівцями» за лаштунками, разом із ними їздили на відпочинок за кордон, грали у волейбол, святкували в дорогих закладах Новий рік, дні народження тощо. Пані Ольга особливо заприятелювала з Оленою Кравець. Подружжя завжди гостинно зустрічало артистів у Тернополі. Зокрема, оприлюднена в соцмережах фотографія, як під час передвиборчої президентської кампанії Володимир Зеленський з «кварталівцями» і Сопелями ситно обідають у пивоварній ресторації «Ковчег».</p>
      <p>В електронній декларації за 2018-ий рік Ігор Сопель вказав, що володіє квартирою площею 68,2 км. м у Хоросткові, магазином площею 50 кв. м і тимчасовою спорудою (МАФ) на 30 кв. м. Дата набуття права власності на об’єкти нерухомості — 2008-2010 роки.</p>
      <p>У власності його дружини перебуває частина гуртожитку в Хоросткові — 27% від будівлі з загальною площею 171,9 кв. м. Рік набуття права власності — 2004-ий. Ольга Мирославівна у декларації вказала, що користується житловим будинком площею 120 кв. м у селі Увисла Гусятинського району, власником якого є третя особа.</p>
      <p>Земельних ділянок ні у власності, ні в користуванні подружжя не зазначено. Ігор Сопель задекларував автомобіль «TOYOTA CAMRY» 2014-го року випуску, який придбав у червні 2017-го, проте вартість на момент набуття права не зазначив. З інтернету відомо, що такий автомобіль у нормальному стані вартує майже пів мільйона гривень.&lt;/p&gt;&lt;p&gt;У декларації Ігоря Михайловича вказано, що в жовтні 2018-го його дружина отримала кредит на суму 19,07 тис. грн., а її зарплата в ТОВ «Агробізнес» за минулий рік склала майже 36 тис. грн.</p>
      <p>Як депутат Хоростківської ОТГ Ольга Мирославівна також подавала електронну декларацію, але майно і доходи чоловіка чомусь не вказала. Іншою вона зазначила і загальну площу гуртожитку, частка якого належить їй, зокрема, — 185 кв. м. Немає в декларації депутатки й даних про отриманий кредит.</p>
      <p>
        <b>Замість резюме, або Чи під силу непосильний тягар?</b>
      </p>
      <p>Питання скоріше риторичне. Сумнозвісне ленінське, що «навіть остання кухарка може керувати країною», давно показало всю свою абсурдність, недієздатність і зазнало краху. За Ющенка, Януковича і Порошенка «процвітало» кумівство. Нинішнє Зе-керівництво, схоже, застосовує перше і друге — призначають на високі посади кумів із вулиці і колєг із концерту.</p>
      <p>Чи може підприємець із маленького містечка, який ніколи не керував десятьма людьми, без жодної підготовки, належної освіти і державницького стажу раптом почати успішно керувати цілою областю?</p>
      <p>Очевидно, це зі сфери фантастики. Тому новоспечений очільник області і навіть зовні виглядає явно не в своїй тарілці. Схоже, він досі не може відійти від шоку, спричиненого «подарунком долі», що так несподівано звалився на його голову. Чи довго витримає він такий стрес владою? Чи довго область витримає таку владу?..</p>
      <slideshow>
        <figure>
          <img src="https://s.0352.ua/section/newsInText/upload/images/news/intext/000/051/465/222_5dd59a0e95914.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/465/111_5dd59a0d8e10b.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/465/333_5dd59a0f0af7f.jpg"/>
        </figure>
      </slideshow>
    </article>
  </body>
</html>