<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/pethane-o-konstantinos-dafermos-poios-itan-o-arxontas-ton-oplon/2920232/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T07:08:52+00:00"/>
    <meta property="og:title" content="Πέθανε ο Κωνσταντίνος Δαφέρμος – Ποιος ήταν ο “άρχοντας των όπλων”"/>
    <meta property="og:description" content="Ο Κωνσταντίνος Δαφέρμος είχε προφυλακιστεί για παράνομες αμοιβές σε εξοπλιστικά προγράμματα που δόθηκαν για την προμήθεια αντιαρματικών εκτοξευτών"/>
  </head>
  <body>
    <article>
      <h1>Πέθανε ο Κωνσταντίνος Δαφέρμος – Ποιος ήταν ο “άρχοντας των όπλων”</h1>
      <h2>Έφυγε από την ζωή σε ηλικία 75 ετών ο άλλοτε πανίσχυρος "άρχοντας" των όπλων Κωνσταντίνος Δαφέρμος.</h2>
      <address><time datetime="2019-11-21T07:08:52+00:00">21 Nov 2019, 07:08</time> by <a rel="author">Newsit Newsroom</a></address>
      <p>Ο Κωνσταντίνος Δαφέρμος είχε προφυλακιστεί το 2016 για παράνομες αμοιβές σε εξοπλιστικά προγράμματα που φέρονται να δόθηκαν για την προμήθεια 98 αντιαρματικών εκτοξευτών μεγάλου βεληνεκούς νέας γενιάς τύπου «Κορνέτ». To παρατσούκλι του ήταν “ασπρούλης” επειδή του άρεσε συχνά να ντύνεται με λευκά κοστούμια.</p>
      <p>Πριν την προφυλάκισή του είχε χάσει τον ένα του γιο από σοβαρό καρδιακό επεισόδιο. Ο Δαφέρμος κάποτε κυριαρχούσε στο εμπόριο οπλικών συστημάτων, με γραφεία στη Βιέννη, στην Αθήνα, στην Μαδρίτη και τη Μόσχα. Ωστόσο τα τελευταία χρόνια η οικονομική του κατάσταση ήταν άσχημη, και φέρεται να ζούσε από βοήθειες συγγενών του.</p>
      <p>Χαρακτηριστικό είναι ότι τα πολυτελή γραφεία της SCORPION στην οδό Πανεπιστημίου 10, αξίας πολλών εκατομμυρίων ευρώ κατασχέθηκαν από ιδιώτη που του είχε δανείσει ένα ποσό προκειμένου να μπορέσει να πληρώσει άλλα δάνεια.</p>
      <p>Το “ανάκτορό” του στην οδό Βασιλέως Γεωργίου στο κέντρο της Αθήνας έχει και αυτό κατασχεθεί από την τράπεζα Πειραιώς.</p>
      <p>Ο Κωνσταντίνος Δαφέρμος είχε κατηγορηθεί για εμπόριο όπλων στην Γιουγκοσλαβία την περίοδο του εμφυλίου, λαθρεμπόριο κ.α. Είχε συλληφθεί και είχε κλειστεί για τρεις μήνες σε φυλακή της Τουρκίας. Ωστόσο είχε ανακηρυχτεί “Άρχων του Πατριαρχείου” το 2001.</p>
    </article>
  </body>
</html>