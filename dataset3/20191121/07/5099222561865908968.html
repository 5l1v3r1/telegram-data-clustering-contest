<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23504470-nezavisimaia-gazeta-rusia-republica-belarus-sunt-pragul-divortului.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T07:41:00+00:00"/>
    <meta property="og:title" content="Nezavisimaia Gazeta: ​Rusia și Republica Belarus sunt în pragul divorțului"/>
    <meta property="og:description" content="La Moscova a avut loc ședința Consiliului de Miniștri al Statului Unional. Pe ordinea de zi a figurat discutarea planurilor privind aprofundarea integrării. Deocamdată &quot;în ceea ce privește"/>
  </head>
  <body>
    <article>
      <h1>Nezavisimaia Gazeta: ​Rusia și Republica Belarus sunt în pragul divorțului</h1>
      <address><time datetime="2019-11-21T07:41:00+00:00">21 Nov 2019, 07:41</time> by <a rel="author">G.S.</a></address>
      <p><b>La Moscova a avut loc ședința Consiliului de Miniștri al Statului Unional. Pe ordinea de zi a figurat discutarea planurilor privind aprofundarea integrării. Deocamdată "în ceea ce privește o serie de 'foi de drum' problemele sunt nesoluționate", recunoaște partea belarusă, potrivit publicației ruse Nezavisimaia Gazeta, preluată de Rador.<br/></b><br/>Ședința guvernului unional a avut loc marți, 19 noiembrie, la Moscova. Aceasta este prima ședință după ce în decembrie 2018 Dmitri Medvedev făcuse apel la colegii belaruși la o integrare mai profundă și a declarat că doar în acest caz Republica Belarus va putea pune în discuție problemele referitoare a sprijinul financiar. De atunci părțile nu au mai avut nicio ședință. Înaintea ședinței de ieri, primul ministru belarus, Serghei Rumas, a atras atenția asupra abaterii de la "regulamentul în exercițiu".<br/><br/>"Cred că este foarte important să menținem o regularitate clară a întâlnirilor noastre în acest format, cu atât mai mult cu cât la mijlocul acestui an s-a luat o hotărâre foarte importantă referitoare la aprofundarea integrării economice", a remarcat Rumas.<br/><br/>Pe ordinea de zi a Consiliului de Miniștri al Statului Unional s-au aflat două pachete. Primul pachet de probleme a cuprins un număr de 14 probleme stringente, dintre care amintim rezultatele colaborării economice, execuția bugetului unional, problemele constituirii spațiului unic de migrație și a sistemului unic de transport. În al doilea pachet de probleme s-a convenit să fie analizate aspecte ale colaborării strategice, în special stadiul de pregătire al "foilor de drum", care sunt anexate la programul de acțiuni privind realizarea tratatului privind Statul Unional. <br/><br/>Premierii rus și belarus au parafat proiectul pe 6 septembrie, iar specialiștii de ambele părți au trecut la pregătirea celor 31 de "foi de drum" care prevăd apropierea, unificarea și armonizarea în ceea ce privește principalele direcții social-economice.<br/><br/>Se preconiza ca documentele să fi pregătite pentru semnare pentru data de 8 decembrie - zi în care se marchează împlinirea a 20 de ani de la semnarea Tratatului privind crearea Statului Unional. Potrivit informațiilor deținute de Rumas, în documente există poziții "nereglementate", însă nu sunt "nesoluționabile"; în special în ceea ce privește petrolul și gazele și Codul Fiscal. Serghei Rumas nu are nicio îndoială că, dacă la nivel de premieri nu se va reuși să se ajungă la o înțelegere, șefii de stat vor găsi sigur o "soluție".<br/><br/>Cu toate acestea, președintele Republicii Belarus, Aleksandr Lukașenko, a izbucnit în tirade furioase la adresa celei mai apropiate aliate. El a declarat că nu va avea loc nicio semnare dacă Minskul și Moscova nu vor ajunge la o înțelegere în legătură cu problemele litigioase - livrările de petrol și gaze, anularea restricțiilor comerciale și condiții egale de gospodărire. În caz contrar nu ne trebuie o asemenea alianță, a declarat Lukașenko.<br/><br/>Marți, la ședința de guvern, lui Rumas nu i-a rămas nimic altceva decât să se mențină pe linia trasată de șeful statului și a recunoscut că "nu totul mergea pur și simplu conform prevederilor acestor 'foi de drum'", că în cursul dezbaterii părțile au exprimat "idei diametral opuse integrării", iar în legătură cu o serie de "foi de parcurs" rămân întrebări nerezolvate. <br/><br/>"Vreau să subliniez că poziția noastră la negocieri a fost clară și consecventă. Integrarea pe viitor este posibilă numai în legătură cu soluționarea problemelor celor mai stringente ale cooperării economice bilaterale - includem aici formarea prețurilor la petrol și gaze, barierele în ceea ce privește accesul mărfurilor pe piețele interne și naționale, condițiile de sprijinire a producătorilor, inclusiv prin subvenții", a avertizat premierul belarus pe omologul său rus.<br/><br/>După cum a declarat Rumas, "foile de drum" pregătite deja nu conțin deocamdată răspunsuri la întrebările pe care Minsk-ul le consideră ca fiind cele mai importante. Ele "rămân până în prezent, dacă se poate spune așa, între paranteze", a mărturisit el. Chiar dacă esența este înțeleasă în același fel, în legătură cu termenul de execuție există divergențe. Premierul belarus se referea, probabil, la data primirii compensației de la punerea în aplicare a manevrei fiscale în domeniul petrolului, care crește treptat costul petrolului pentru rafinăriile din Republica Belarus și privează bugetul de taxe vamale al republicii. <br/><br/>"Pentru Republica Belarus capătă o importanță deosebită condițiile de funcționare a economiei în 2020, deoarece consecințele de realizare, în Federația Rusă, a manevrei fiscale, au pentru Republica Belarus un efect negativ în creștere", a spus el. Și, deși premierul belarus s-a exprimat la figurat în debutul ședinței, menționând faptul că nu există "ceață" în relațiile dintre cele două țări, este evident că în relațiile bilaterale ruso-belaruse există totuși "ceață".<br/><br/>Experții de la Minsk sunt înclinați să creadă că la începutul lunii decembrie părțile ori, într-adevăr, nu vor semna nimic, ori vor semna ceva nesemnificativ. Ei nu cred foarte mult în probabilitatea să fie luate unele decizii importante în condițiile unei asemenea multitudini de divergențe de păreri. În același timp, autoritățile belaruse demonstrează prin toate modalitățile încrederea în propriile forțe, încrederea că vor rezista și fără sprijinul rusesc. <br/><br/>Analiștii locali nu exclud faptul că încrederea de care dă dovadă Aleksandr Lukașenko va duce în cele din urmă la dezghețarea relațiilor cu UE și cu SUA. Acest lucru nu a adus încă dividende deosebite, însă totuși nu este exclus ca el să primească unele promisiuni în cazul în care relațiilor cu Rusia să se agraveze în continuare.</p>
    </article>
  </body>
</html>