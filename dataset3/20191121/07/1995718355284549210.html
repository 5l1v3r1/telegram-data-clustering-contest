<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152663-iak-zatarabanyt-luchany-skarzhatsia-na-gurkit-iz-kotelni-video"/>
    <meta property="og:site_name" content="ВолиньPost"/>
    <meta property="article:published_time" content="2019-11-21T07:32:00+00:00"/>
    <meta property="og:title" content="«Як затарабанить»: лучани скаржаться на гуркіт із котельні. ВІДЕО"/>
    <meta property="og:description" content="Лучанка Лілія Байда, яка мешкає у будинку №21 на вулиці Гулака Артемовського, скаржиться на гучну роботу котельні, яка розташована поруч."/>
  </head>
  <body>
    <article>
      <h1>«Як затарабанить»: лучани скаржаться на гуркіт із котельні. ВІДЕО</h1>
      <address>
        <time datetime="2019-11-21T07:32:00+00:00">21 Nov 2019, 07:32</time>
      </address>
      <p>Лучанка <b>Лілія Байда</b>, яка мешкає у будинку №21 на вулиці Гулака Артемовського, скаржиться на гучну роботу котельні, яка розташована поруч. <br/><br/>Жінка каже, що котельня заважає спати вночі та погано впливає на самопочуття, йдеться у сюжеті <a href="https://vo.suspilne.media/news/47942">Суспільного Волині</a>. <br/><br/>Лучанка розповідає, що мешканці її та сусіднього будинку зверталися у різні структури, але реакції не отримали жодної.<br/><br/>Йдеться про модульну котельну установку на території обласної клінічної лікарні. Навпроти два будинки - Гулака Артемовського 19 і 21.<br/><br/>«Як затарабанить…, гримить, валиться, це страшне, що було! Вчора я засікала час: на 30 секунд вмикають, потім через 15-20 хвилин знову. І так щоразу в день і ніч», - нарікає <b>Валентина Шаргородська</b>, котра живе у будинку №19. <br/><br/>Оператор котельні <b>Анатолій Яковлев</b> зауважує, що котельню встановили торік, не було палива – вона не працювала:<br/><br/>«Тут нічого не зробиш, така конструкція. Їх дві, працюють на палетах».<br/><br/>«Вона облаштована за будинком в обласній лікарні, так шумить, ніби бетономішалка вдома. Шум неймовірний! Не заснути, голова болить, деякі сусіди до невропатологів ходять, знервовані, діти не можуть заснути, зранку встати», - обурюється <b>Наталія Петренко</b>, що живе у будинку №19.<br/><br/>Колективну скаргу від мешканців занесли 12-го листопада у Держпродспоживслужбу. Люди хочуть, аби перевірили рівень шуму роботи котельні.</p>
      <figure>
        <iframe src="https://www.youtube.com/embed/EkcrCcye9L0" width="750" height="422" data-service="Youtube" scrolling="no"/>
      </figure>
    </article>
  </body>
</html>