<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/cau-dodon-i-a-transmis-primarului-de-hinceti-sa-revina-in-parlament--cum-comenteaza-botnari-148748.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T07:45:00+00:00"/>
    <meta property="og:title" content="Cașu: Dodon i-a transmis primarului de Hîncești să revină în Parlament. Cum comentează Botnari"/>
    <meta property="og:description" content="Președintele Igor Dodon i-ar fi transmis lui Alexandru Botnari, primarul ales al orașului Hîncești în urma alegerilor locale din 3 noiembrie, să revină în Parlament, întrucât altfel ar fi fost provocate alegeri în circumscripția parlamentară pe care acesta o câștigase la 24 februarie."/>
  </head>
  <body>
    <article>
      <h1>Cașu: Dodon i-a transmis primarului de Hîncești să revină în Parlament. Cum comentează Botnari</h1>
      <address>
        <time datetime="2019-11-21T07:45:00+00:00">21 Nov 2019, 07:45</time>
      </address>
      <p>
        <b>Președintele Igor Dodon i-ar fi transmis lui Alexandru Botnari, primarul ales al orașului Hîncești în urma alegerilor locale din 3 noiembrie, să revină în Parlament, întrucât altfel ar fi fost provocate alegeri în circumscripția parlamentară pe care acesta o câștigase la 24 februarie.</b>
      </p>
      <p>Cel puțin asta susține vicepreședintele „Partidului Nostru”, Ilian Cașu, într-o postare pe Facebook.</p>
      <p>„Deși a câștigat Primăria Hancesti la alegerile locale, Alexandru Botnari a decis sa rămână în parlament. Decizia lui Botnari vine după o discuție cu Dodon. Dacă ar fi rămas la primărie, Botnari ar fi provocat alegeri parlamentare noi in Circumscripția 38 Hancesti. Cu o organizație teritorială PSRM slaba și discreditata, Dodon nu ar fi avut nici o șansa sa câștige un mandat pe 38. În schimb, îl poate juca cum dorește pe Botnari in parlament. Așa ca, locuitorii din Hancesti vor trebui sa meargă repetat la urne pentru a alege un nou primar”, a scris Cașu pe Facebook.</p>
      <p>L-am contactat pe Botnari pentru a comenta aceste informații, iar primarul de Hîncești ne-a spus că încă nu a luat o decizie dacă va reveni în Parlament sau își va păstra mandatul de primar.</p>
      <p>„Nu sunt coleg cu domnul Cașu și nu poate ști ce se întâmplă în echipa noastră. Nu am decis dacă voi renunța la mandatul de primar, acum sunt ocupat cu treburile orașului, pregătim hramul de mâine. Până la 5 decembrie trebuie să decid ce fac, pentru că la 5 îmi expiră mandatul”, a declarat Botnari pentru Cotidianul.md.<br/>Întrebat dacă a analizat să lase mandatul de primar a spus: „nu prea”, pentru că nu se identifică cu „ceea ce se întâmplă în Parlament”.</p>
      <p>El a mai spus că nu a avut discuții cu Igor Dodon la acest subiect.</p>
      <p>În cadrul alegerilor parlamentare din 24 februarie curent Botnari a câștigat circumscripția Hîncești cu 47% din voturi, față de 34%, rezultatul obținut de candidatul Blocului ACUM Grigore Cobzac.</p>
      <p>La 3 noiembrie, în cadrul alegerilor pentru funcția de primar, el s-a impus cu un scor de 52,8% din voturi.</p>
      <p>Anterior s-a vehiculat informația că în această circumscripție ar urma să candideze fostul premier Maia Sandu, care ar fi putut astfel reveni în Parlament. Potrivit surselor noastre, Sandu ar fi fost candidatul Blocului ACUM în această circumscripție în caz de alegeri anticipate.</p>
      <p>În cadrul alegerilor din 20 octombrie, Blocul ACUM a obținut peste 35% din voturi în localitățile arondate circumscripției, clasându-se pe prima poziție.</p>
      <p>
        <a href="https://cotidianul.md/2019/11/20/casu-dodon-i-a-transmis-prifmarului-de-hincesti-sa-revina-in-parlament-cum-comenteaza-botnari/">https://cotidianul.md/</a>
      </p>
    </article>
  </body>
</html>