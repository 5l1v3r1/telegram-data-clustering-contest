<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562558/diethnis-amnistia-apeili-gia-ta-anthrwpina-dikaiwmata-to-oikonomiko-montelo-tis-facebook-kai-tis-google"/>
    <meta property="og:site_name" content="NOOZ."/>
    <meta property="article:published_time" content="2019-11-21T07:24:00+00:00"/>
    <meta property="og:title" content="Διεθνής Αμνηστία: Απειλή για τα Ανθρώπινα Δικαιώματα το οικονομικό μοντέλο της Facebook και της Google"/>
    <meta property="og:description" content="«Συστημική απειλή για τα ανθρώπινα δικαιώματα» χαρακτηρίζει η Διεθνής Αμνηστία το οικονομικό μοντέλο της Facebook και της Google «που βασίζεται στην παρακολούθηση»."/>
  </head>
  <body>
    <article>
      <h1>Διεθνής Αμνηστία: Απειλή για τα Ανθρώπινα Δικαιώματα το οικονομικό μοντέλο της Facebook και της Google</h1>
      <address>
        <time datetime="2019-11-21T07:24:00+00:00">21 Nov 2019, 07:24</time>
      </address>
      <p>
        <b>«Συστημική απειλή για τα ανθρώπινα δικαιώματα» χαρακτηρίζει η Διεθνής Αμνηστία το οικονομικό μοντέλο της Facebook και της Google «που βασίζεται στην παρακολούθηση».</b>
      </p>
      <p>Σε έκθεσή της η μη κυβερνητική οργάνωση αναφέρει ότι προσφέροντας διαδικτυακές, δωρεάν υπηρεσίες απαραίτητες σε δισεκατομμύρια ανθρώπους και στη συνέχεια χρησιμοποιώντας τα προσωπικά τους δεδομένα για στοχευμένες διαφημίσεις, οι εταιρείες αυτές απειλούν την ελευθερία της έκφρασης.</p>
      <p>«Ο ύπουλος έλεγχος των διαδικτυακών μας ζωών υπονομεύει τα ίδια τα θεμέλια της προσωπικής ζωής και αποτελεί μία από τις μεγαλύτερες προκλήσεις της εποχής μας σε ό,τι αφορά τα ανθρώπινα δικαιώματα», αναφέρει ο Κούμι Νάιντου γενικός γραμματέας της Διεθνούς Αμνηστίας στην ανακοίνωση της οργάνωσης.</p>
      <p>«Η Google και το Facebook σταδιακά έχουν διαβρώσει τον σεβασμό στην προσωπική μας ζωή. Σήμερα είμαστε παγιδευμένοι. Είτε υποτασσόμαστε σε αυτή την τεράστια μηχανή παρακολούθησης – όπου τα στοιχεία μας χρησιμοποιούνται εύκολα για να μας χειραγωγήσουν και να μας επηρεάσουν—είτε απαρνιόμαστε τα προνόμια του διαδικτυακού κόσμου», προσθέτει.</p>
      <p>Σύμφωνα με την ΜΚΟ, «το τεράστιο διαφημιστικό οικοδόμημα της Google και του Facebook είναι ένα ισχυρό όπλο σε κακά χέρια» καθώς «μπορεί να χρησιμοποιηθεί για πολιτικούς σκοπούς» και «αφήνει ελεύθερο το πεδίο για κάθε είδους νέες διαφημιστικές στρατηγικές που αποπνέουν εκμετάλλευση».</p>
      <p>Η Διεθνής Αμνηστία καλεί τις κυβερνήσεις «να δράσουν άμεσα» «εφαρμόζοντας ισχυρούς νόμους για την προστασία των δεδομένων και υιοθετώντας αποτελεσματικούς ρυθμιστικούς κανόνες στις δραστηριότητες των ομίλων της τεχνολογίας».</p>
      <p>Το Facebook αντέδρασε καταγγέλλοντας τις ανακρίβειες της έκθεσης.</p>
      <p>«Το οικονομικό μοντέλο του Facebook δεν βασίζεται, όπως υπονοεί η έκθεσή σας, στη συλλογή των προσωπικών στοιχείων των ανθρώπων», απάντησε η εταιρεία. «Όπως αναφέρετε σωστά δεν πουλάμε τα δεδομένα, πουλάμε διαφημίσεις».</p>
      <p>Ο ιδρυτής και επικεφαλής του Facebook Μαρκ Ζάκερμπεργκ έχει ζητήσει από τις κυβερνήσεις να υιοθετήσουν επιπλέον ρυθμιστικούς κανόνες για τη διαχείριση των προσωπικών δεδομένων αντί να αφήνουν τις ιδιωτικές εταιρείες να λαμβάνουν μόνες τους κρίσιμες αποφάσεις, για παράδειγμα σχετικά με τα όρια της ελευθερίας της έκφρασης.</p>
      <p>Από την πλευρά της η Google δεν έχει αντιδράσει στην έκθεση της Διεθνούς Αμνηστίας.</p>
    </article>
  </body>
</html>