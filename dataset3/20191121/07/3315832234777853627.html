<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/7600a0c747536883/o-femeie-a-fost-condamnata-la-7-ani-de-puscarie-pentru-exploatarea-prin-munca-a-10-moldoveni-la-moscova.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-21T07:54:46+00:00"/>
    <meta property="og:title" content="O femeie a fost condamnată la 7 ani de pușcărie pentru exploatarea prin muncă a 10 moldoveni, la Moscova"/>
    <meta property="og:description" content="Procuratura pentru Combaterea Criminalității Organizate și Cauze Speciale anunță condamnarea unei femei la 7 ani de pușcărie, după ce a exploatat la construcție 10 cetățeni ai Moldovei, pe care i-a chemat la muncă în Moscova, Rusia.Aceasta i-a recrutat și exploatat prin muncă în perioada aprilie-decembrie 2013, cu promisiunea că vor avea un salariu bine plătit, mai bun decât media pe piața de muncă în construcții, la Moscova, în acea perioadă."/>
  </head>
  <body>
    <article>
      <h1>O femeie a fost condamnată la 7 ani de pușcărie pentru exploatarea prin muncă a 10 moldoveni, la Moscova</h1>
      <address><time datetime="2019-11-21T07:54:46+00:00">21 Nov 2019, 07:54</time> by <a rel="author">Jurnal.md</a></address>
      <p>
        <b>Procuratura pentru Combaterea Criminalității Organizate și Cauze Speciale anunță condamnarea unei femei la 7 ani de pușcărie, după ce a exploatat la construcție 10 cetățeni ai Moldovei, pe care i-a chemat la muncă în Moscova, Rusia.</b>
      </p>
      <p>
        <b>Aceasta i-a recrutat și exploatat prin muncă în perioada aprilie-decembrie 2013, cu promisiunea că vor avea un salariu bine plătit, mai bun decât media pe piața de muncă în construcții, la Moscova, în acea perioadă.</b>
      </p>
      <p>Aceștia au acceptat, așa cum unii cunoșteau alte cazuri în care muncitorii au fost plătiți de către inculpată, iar pe de altă parte, unul din conducătorii companiei avea o reputație bună în oraș.</p>
      <p>Și, bineînțeles, un alt motiv erau și necesitățile financiare stringente, spre exemplu, într-un caz, părinții erau la muncă cu feciorul, student la frecvență redusă la Universitatea Tehnică, iar în alt caz, copiii nici nu aveau împlinită vârsta majoratului.</p>
      <p>
        <b>Copiii erau nevoiți să colecteze fier uzat, ca să supraviețuiască</b>
      </p>
      <p>Însă, deși volumul de muncă convenit fusese executat de către muncitori, salariul promis nu a fost oferit. Unicii bani pe care i-au primit majoritatea erau anumite sume pentru mâncare: între 100-150 de ruble rusești pe săptămână, în alte cazuri – 300 și 1000 de ruble pe săptămână. </p>
      <p>Din lipsa salariului, însă, muncitorii nu puteau reveni acasă, iar așa cum nu lucrau declarat, nu puteau reclama autorităților rusești această încălcare a drepturilor lor. Prin urmare, în cazul părinților cu copii minori, aceștia erau nevoiți să strângă fier uzat, pe care-l vindeau ca să poată să-și cumpere de-ale gurii.</p>
      <p>
        <b>Feciorul inculpatei și-a cumpărat Mercedes</b>
      </p>
      <p>În schimb, inculpata care era responsabilă de achitarea salariului, avea călătorii frecvente în Moldova, iar feciorului i-a cumpărat și un autoturism de model Mercedes.</p>
      <p>Pe de altă parte, conducătorii companiei locale declarau că i-au dat acesteia banii pentru achitarea salariilor muncitorilor. Așa cum situația degenera, iar în această situație erau și alți muncitori de alte etnii, inculpata a recurs la amenințări, inclusiv cu moartea fiicei care se afla în Moldova a unei muncitoare care-și cerea drepturile.</p>
      <p>Mai mult decât atât, în majoritatea cazurilor în care situația se agrava, concubinul acesteia comunica cu muncitorii, pe care-i agresa fizic și psihologic.</p>
      <p>
        <b>Restanțe salariale de până la 250.000 de ruble rusești pentru unii muncitori</b>
      </p>
      <p>Prin urmare, muncitorii au acuzat-o pe inculpată de restanțe salariale – între 25.000 și 250.000 ruble rusești, în funcție de durata și volumul de muncă.</p>
      <p>La solicitarea procurorilor PCCOCS, instanța de judecată le-a dat dreptate celor 10 cetățeni, a dispus încasarea prejudiciilor victimelor și a condamnat-o pe inculpată la pedeapsa cu închisoarea pentru un termen de 7 ani și 3 luni, cu interdicția pentru o perioadă de 3 ani ca aceasta să aibă activitate legată de plecările peste hotare.</p>
    </article>
  </body>
</html>