<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/accident-teribil-in-raionul-hincesti-un-camion-s-a-rasturnat-langa-satul-buteni-video-_3059724.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-21T07:53:15+00:00"/>
    <meta property="og:title" content="Accident teribil în raionul Hînceşti. Un camion s-a răsturnat lângă satul Buţeni (VIDEO)"/>
    <meta property="og:description" content="Un camion stă, încă de aseară, răsturnat  într-o curbă, în preajma satului Buţeni, raionul Hînceşti. Vehiculul era încărcat cu 14 tone de fulgi de plastic. Şoferul, un bărbat în vârstă de 57 de ani, s-a ales cu o sperietură zdravănă, dar şi cu o noapte al"/>
  </head>
  <body>
    <article>
      <h1>Accident teribil în raionul Hînceşti. Un camion s-a răsturnat lângă satul Buţeni (VIDEO)</h1>
      <address><time datetime="2019-11-21T07:53:15+00:00">21 Nov 2019, 07:53</time> by <a rel="author">PUBLIKA.MD</a></address>
      <p>
        <b>Un camion stă, încă de aseară, răsturnat  într-o curbă, în preajma satului Buţeni, raionul Hînceşti. Vehiculul era încărcat cu 14 tone de fulgi de plastic. Şoferul, un bărbat în vârstă de 57 de ani, s-a ales cu o sperietură zdravănă, dar şi cu o noapte albă.  Accidentul s-a produs ieri, în jurul orei 18.00, iar vehiculul nu a fost, încă, ridicat de pe marginea carosabilului. </b>
      </p>
      <p>Şoferul camionului povesteşte că se întorcea din România. La un moment dat, bărbatul a pierdut controlul volanului, iar vehiculul s-a răsturnat.</p>
      <blockquote>''- Era ceaţă, umed şi ori frâna a înclinat, ori nu ştiu, ceva s-a întâmplat. <br/> - Cum vă simţiţi? <br/> - Aşa un pic mă doare, dar parcă e bine'', spune şoferul</blockquote>
      <p>Camionul s-ar fi răsturnat în curbă pentru că marfa nu a fost repartizată corect în vehicul, mai spune bărbatul:</p>
      <blockquote>''Nu au pus încărcătura dreaptă de acolo, dar nu mi-au dat voie să mă duc să mă uit cum încarcă. Au plombat şi nu au pus-o dreaptă, au pus jumătate.''</blockquote>
      <p>Acelaşi lucru îl spune şi un şofer care nu a putut trece indiferent pe lângă camionul răsturnat şi s-a oprit să-i dea o mână de ajutor conducătorului auto:</p>
      <blockquote>''Nu a fost încărcat corect de la firma cutare din România. A fost încărcat doar pe faţă. Cu 14 tone de marfă doar pe faţă, spatele nu s-a pus nimic''. </blockquote>
      <p>Ieri, la faţa locului s-a deplasat o ambulanţă şi un echipaj de poliţie. Şoferul a trecut testul de alcoolemie care a demonstrat că bărbatul a urcat treaz la volan. După ce au analizat circumstanţele accidentului, oamenii legii au plecat. Conducătorul auto a înnoptat însă, în camion aşa cum, până dimineaţa, nu a găsit nicio soluţie pentru a ridica vehiculul.</p>
      <blockquote>''Sunt 16 ore de când s-a întâmplat accidentul. Maşina stă aici, nu-i nimeni. Omul acesta stă singur. A fost ambulanţa şi a spus că tot e în regulă, a fost poliţia şi a scris un act că s-a întâmplat accidental şi s-a dus acasă.'', ne-a povestit un martor ocular. </blockquote>
      <p>
        <b>Potrivit ofiţerului de presă al Inspectoratului de Poliţie din Hânceşti, Cristina Vicol, proprietarul vehicului este obligat să ridice camionul. Mai mult, şoferul riscă să fie tras la răspundere contravenţională.</b>
      </p>
    </article>
  </body>
</html>