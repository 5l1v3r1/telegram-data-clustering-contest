<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/vinuvatcya-smertelnoyi-dtp-zalishili-i-dali-vidbuvati-pokarannya"/>
    <meta property="og:site_name" content="Кременчугская газета"/>
    <meta property="article:published_time" content="2019-11-21T07:00:00+00:00"/>
    <meta property="og:title" content="Винуватця смертельної ДТП залишили і далі відбувати покарання"/>
    <meta property="og:description" content="Суд вищої інстанції задовольнив апеляційну скаргу. Після апеляції прокуратури винуватцю ДТП, в результаті якої загинули 3 людини, відмовлено в умовно-достроковому звільненні."/>
  </head>
  <body>
    <article>
      <h1>Винуватця смертельної ДТП залишили і далі відбувати покарання</h1>
      <address>
        <time datetime="2019-11-21T07:00:00+00:00">21 Nov 2019, 07:00</time>
      </address>
      <p>
        <b>Суд вищої інстанції задовольнив апеляційну скаргу.</b>
      </p>
      <p>Після апеляції прокуратури винуватцю ДТП, в результаті якої загинули 3 людини, відмовлено в умовно-достроковому звільненні.</p>
      <p>Про це повідомила  <a href="https://pol.gp.gov.ua/ua/news.html?_m=publications&amp;_c=view&amp;_t=rec&amp;id=261421">Прес-служба прокуратури Полтавської області.</a></p>
      <p>У державній установі «Крюківська виправна колонія № 29» відбуває покарання харків’янин, засуджений у вересні 2018 року до 9 років з позбавленням права керувати транспортними засобами на 3 роки. Таке покарання він отримав за скоєну у листопаді 2016 року у стані алкогольного сп’яніння дорожньо-транспортну подію, у результаті якої загинули 3 людини.</p>
      <p>Відбувши майже 3 роки та врахувавши строк перебування під вартою за так званим «Законом Савченко», засуджений самостійно звернувся до суду із клопотанням про умовно-дострокове звільнення, як такий, що відбув необхідну половину призначеного покарання. Це клопотання Полтавський районний суд задовольнив. Проте Полтавська місцева прокуратура не погодилася із рішенням і внесла апеляційну скаргу. На думку прокуратури, засуджений не довів своє виправлення. </p>
      <p>Суд вищої інстанції задовольнив апеляційну скаргу, постановивши нову ухвалу, відповідно до якої чоловікові відмовлено в умовно-достроковому звільненні.</p>
      <p>Відтак він продовжить відбувати покарання, а знову звернутися до суду із вказаного питання матиме право не раніше, ніж через рік із моменту відмови судом у застосуванні умовно-дострокового звільнення.<br/> <br/> <br/>Світлана Павленко</p>
      <p> </p>
      <p> </p>
      <p> </p>
    </article>
  </body>
</html>