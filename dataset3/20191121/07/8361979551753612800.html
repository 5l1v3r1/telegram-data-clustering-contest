<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/nacbank-za-tri-roki-vitrativ-na-sudovi-procesi-mayzhe-1-mlrd-grn-novini-ukrajini-50054802.html"/>
    <meta property="og:site_name" content="НВ"/>
    <meta property="article:published_time" content="2019-11-21T07:49:00+00:00"/>
    <meta property="og:title" content="Нацбанк з 2017 року витратив на судові процеси майже 1 млрд грн — Данилишин"/>
    <meta property="og:description" content="З 2017 року Національний банк витратив майже 800 млн грн на правову допомогу та юридичні послуги, а також 145 млн грн на судові збори."/>
  </head>
  <body>
    <article>
      <h1>Нацбанк з 2017 року витратив на судові процеси майже 1 млрд грн — Данилишин</h1>
      <h2>З 2017 року Національний банк витратив майже 800 млн грн на правову допомогу та юридичні послуги, а також 145 млн грн на судові збори.</h2>
      <address>
        <time datetime="2019-11-21T07:49:00+00:00">21 Nov 2019, 07:49</time>
      </address>
      <p>Про це <a href="https://www.facebook.com/permalink.php?story_fbid=2708726689210117&amp;id=100002184378189">написав</a> в Facebook голова ради НБУ Богдан Данилишин.</p>
      <p>Він прокоментував слова голови Нацбанку Якова Смолія, який <a href="https://www.facebook.com/NationalBankOfUkraine/posts/2420760688138089">заявив</a> під час зустрічі з тимчасовим повіреним у справах США посольства США в Києві Вільямом Тейлором про систематичні спроби у різні способи обмежити видатки Національного банку на юридичні послуги, які необхідні для повернення боргів власниками збанкрутілих банків.</p>
      <p>Данилишин заявив, що в кошторис Нацбанку закладається достатньо коштів на юридичні послуги.</p>
      <p>«Про наявність достатнього обсягу коштів свідчить і часткове використання навіть затверджених в кошторисі витрат. Так, за статтею „правова допомога та юридичні послуги“ у 2018 році виділений бюджет використано на 83%, за 9 місяців 2019 року — на 20%. На 2020 рік рада НБУ затвердила кошторис, включивши в повному обсязі витрати, запропоновані правлінням. Усього Національним банком за 2017 рік — 9 місяців 2019 року витрачено майже 800 млн грн на правову допомогу та юридичні послуги, а також 145 млн грн на судові збори. Разом з тим, зважаючи на суттєвість таких витрат, рада НБУ неодноразово наголошувала на необхідності здійснення аналізу їх ефективності та прозорості закупівлі відповідних послуг», — написав голова ради НБУ.</p>
      <p>Він підкреслив, що в юридичному департаменті Нацбанку працює понад 80 співробітників, однак витрачаються значні кошти на закупівлю юридичних послуг.</p>
      <p>«Мова може йти і про те, що закупівлі юридичних послуг притаманні ризики неекономного використання коштів та недотримання принципів добросовісної конкуренції», — додав Данилишин.</p>
      <p>Нагадаємо, в НБУ заявляли, що на початок листопада 2019 року загальний борг неплатоспроможних банків перед Нацбанком за кредитами рефінансування <a href="https://nv.ua/ukr/biz/finance/bahmatyuk-firtash-kolomoyskiy-zhevago-skilki-oligarhi-zaborguvali-nacbanku-novini-ukrajini-50053558.html">складав близько 46 млрд грн з урахуванням відсотків</a>. Регулятор намагається повернути ці кошти в судах. Проти Ігоря Коломойського та його компаній подано більше 140 позовів, проти Олега Бахматюка — більше 50, проти Костянтина Жеваго та його компаній — 30 позовів, проти Миколи Лагуна та його компаній — 10 позовів, проти Леоніда Клімова та його компаній — сім позовів.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/economics/minulogo-tizhnya-nbu-vikupiv-udvichi-menshe-valyuti-50054099.html">Минулого тижня НБУ викупив удвічі менше валюти</a>
        </li>
        <li>
          <a href="https://nv.ua/ukr/biz/finance/diamantbank-sud-viznav-zakonnim-rishennya-nbu-pro-neplatospromozhnist-diamantbanku-novini-ukrajini-50054210.html">Суд підтвердив рішення НБУ про неплатоспроможність Діамантбанку</a>
        </li>
        <li>
          <a href="https://nv.ua/ukr/biz/finance/privatbank-nbu-prograv-apelyaciyu-kolishnogo-auditora-privatu-novini-ukrajini-50054634.html">НБУ програв апеляцію колишнього аудитора ПриватБанку</a>
        </li>
      </ul>
    </article>
  </body>
</html>