<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/scontro_mes_salvini_conte-6589669/news/2019-11-21/"/>
    <meta property="og:site_name" content="Agi"/>
    <meta property="article:published_time" content="2019-11-21T07:37:00+00:00"/>
    <meta property="og:title" content="Conte attacca Salvini: &quot;Sul Mes sovranismo da operetta&quot;"/>
    <meta property="og:description" content="Il premier ricorda che anche il leader della Lega &quot;qualche mese fa partecipava ai tavoli dove si discuteva&quot;. La replica: &quot;Bugiardo o smemorato. A quei tavoli abbiamo sempre detto di no&quot;"/>
  </head>
  <body>
    <article>
      <h1>Conte attacca Salvini: "Sul Mes sovranismo da operetta"</h1>
      <h2>Il premier ricorda che anche il leader della Lega "qualche mese fa partecipava ai tavoli dove si discuteva". La replica: "Bugiardo o smemorato. A quei tavoli abbiamo sempre detto di no"</h2>
      <address><time datetime="2019-11-21T07:37:00+00:00">21 Nov 2019, 07:37</time> by <a rel="author" href="https://www.agi.it/authors/filippo-frignani/" target="_blank">Filippo Frignani</a></address>
      <p>Uno pretende che "l'opposizione sia seria e credibile altrimenti fa solo sovranismo da operetta", l'altro gli dà del "bugiardo" o, in subordine, dello "smemorato". L'ennesimo duello tra il presidente del Consiglio, <b>Giuseppe Conte</b>, e il leader della Lega, <b>Matteo Salvini</b> si rinnova sul tema del Mes, il meccanismo europeo di stabilità che il Carroccio contesta e sul quale il Movimento 5 stelle vuole chiarimenti.</p>
      <h3>L'affondo di Conte</h3>
      <p>Sul negoziato sul fondo salva stati, dice il premier dopo aver partecipato ad Arezzo all'<b>Assemblea dell'Anci</b>, Salvini ha "scatenato un delirio collettivo. Oggi "abbiamo scoperto che c'è un negoziato" ma la trattativa, sottolinea, "è in corso da un anno e più". Il premier, che non nomina mai l'ex alleato di governo, ricorda che anche Salvini "qualche mese fa partecipava ai tavoli dove si discuteva il <b>Mes</b>. Da marzo a giugno 2019 - ribadisce - abbiamo avuto quattro incontri con i massimi esponenti della Lega, dove abbiamo affrontato tutti i risvolti" della questione.</p>
      <p>"Il governo deve essere responsabile e lo è - rimarca - sedendosi ai tavoli, difendendo gli interessi nazionali in modo serio e rigoroso e studiando i dossier. Quando invece si partecipa ai tavoli a propria insaputa e poi si disconosce o non si capisce quello che si era studiato o si fa finta di nulla per suscitare scandalo e delirio", si assume un comportamento "irresponsabile. Pretendo che l'opposizione sia seria e credibile, perché così tutti difendiamo gli interessi nazionali. Altrimenti - è la stoccata finale - è un <b>sovranismo da operetta</b>".</p>
      <h3>La risposta di Salvini</h3>
      <p>Parole che il capo della Lega commenta nel giro di mezz'ora: "Il signor Conte è bugiardo o smemorato. Se fosse onesto direbbe che a quei tavoli, così come a ogni dibattito pubblico, compresi quelli parlamentari, abbiamo sempre detto di no al Mes". L'ex ministro degli Interni invita ad andarsi a rileggere le "numerose dichiarazioni a testimonianza della contrarietà espressa da tutti i componenti della Lega, ministri compresi" e non perde l'occasione per lanciare nuove accuse al capo del governo: "Non è difficile da ammettere".</p>
      <p>"Cosa teme il presidente del Consiglio? Ha forse svenduto i risparmi degli italiani?" L'opposizione contesta intanto i tempi sul chiarimento chiesto a Conte. La decisione della capigruppo del Senato di sentire il premier il 10 dicembre, nell'ambito dell'informativa che precede del Consiglio europeo del 12, non sta bene alla <b>Lega</b>, a <b>Forza Italia</b> e a <b>Fratelli d'Italia</b>.</p>
      <p>"Riteniamo che venti giorni siano troppi e che le proposte di modifica di questo meccanismo debbano essere portate a conoscenza del Parlamento prima che ci presentino un pacchetto 'prendere o lasciare", dice <b>Massimiliano Romeo</b>, presidente dei senatori leghisti. Anche <b>Luca Ciriani</b>, capogruppo di FdI, chiede tempi meno lunghi: "La vicenda ha un respiro nazionale molto importante per il futuro e la sovranità del Paese, solo il presidente del Consiglio può riferirne al Parlamento".</p>
      <p>Per il Partito democratico, invece, "la campagna di comunicazione di queste ore è una tempesta in un bicchier d'acqua". Il capogruppo Pd in commissione Politiche Ue della Camera, <b>Piero De Luca</b>, spiega che a metà giugno "il vertice euro ha preso atto dell'accordo raggiunto sulla revisione del Trattato sul Meccanismo europeo di stabilità, rinviando la firma finale al dicembre 2019".  </p>
    </article>
  </body>
</html>