<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/anadromika-enstolon-kai-eidikon-misthologion-apofasi-stathmos-gia-katavoli-tokon-5etias-6/2919183/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T07:13:02+00:00"/>
    <meta property="og:title" content="Αναδρομικά ενστόλων και ειδικών μισθολογίων: Απόφαση – σταθμός για καταβολή τόκων 5ετίας!"/>
    <meta property="og:description" content="Την απόφαση για τα αναδρομικά έλαβε το Διοικητικό Πρωτοδικείο Αθηνών. Διατάσσει την καταβολή τόκων για τα αναδρομικά του 2018. Αφορά στους ένστολους και σε υπαλλήλους των Ειδικών Μισθολογίων. Ωφελημένοι περίπου 300.000 δικαιούχοι!"/>
  </head>
  <body>
    <article>
      <h1>Αναδρομικά ενστόλων και ειδικών μισθολογίων: Απόφαση – σταθμός για καταβολή τόκων 5ετίας!</h1>
      <h2>Την απόφαση για τα αναδρομικά έλαβε το Διοικητικό Πρωτοδικείο Αθηνών. Διατάσσει την καταβολή τόκων για τα αναδρομικά του 2018. Αφορά στους ένστολους και σε υπαλλήλους των Ειδικών Μισθολογίων. Ωφελημένοι περίπου 300.000 δικαιούχοι!</h2>
      <address><time datetime="2019-11-21T07:13:02+00:00">21 Nov 2019, 07:13</time> by <a rel="author">Newsit Newsroom</a></address>
      <p>Πρωτοποριακή δικαστική απόφαση εκδόθηκε από το Διοικητικό Πρωτοδικείο Αθηνών, σχετικά με τα <b>αναδρομικά των ενστόλων και των υπαλλήλων των Ειδικών Μισθολογίων.</b></p>
      <p>Η απόφαση<b> αναγνωρίζει την υποχρέωση του Δημοσίου να καταβάλλει</b> σε στρατιωτικούς, λιμενικούς, πυροσβέστες, αστυνομικούς κλπ, αλλά και σε πανεπιστημιακούς ή γιατούς του ΕΣΥ <b>τον νόμιμο τόκο ύψους 6%</b> επί των ποσών που είχαν λάβει σε υλοποίηση αποφάσεων της Ολομέλειας του Συμβουλίου της Επικρατείας.</p>
      <p>Όπως επισημαίνεται σε ανακοίνωση της “Ένωσης για την Υπεράσπιση της Εργασίας και του Κοινωνικού Κράτους” (ΕΝΥΠΕΚΚ) του καθηγητή Αλέξη Μητρόπουλου, οι αποφάσεις της Ολομέλειας του ΣτΕ είχαν κρίνει αντισυνταγματικές τις περικοπές των μισθών και την κατάργηση των Δώρων του ν. 4093/2012 για τους ένστολους υπαλλήλους και τον <a href="https://www.newsit.gr/ellada/anadromika-stratiotikon-ksekinise-apo-to-apogeyma-i-katavoli-ton-xrimaton/2676922/"><b>Δεκέμβριο του 2018</b></a>, βάσει του ν. 4575/2018, <b>η τότε κυβέρνηση είχε καταβάλει εφάπαξ το κεφάλαιο που διεκδικούσαν</b>.</p>
      <p>Όμως -όπως επισημαίνει πάντα η ΕΝΥΠΕΚΚ- η κυβέρνηση του ΣΥΡΙΖΑ παρέλειψε να τους καταβάλλει και τους τόκους που αναλογούσαν στα ποσά που τους χορηγήθηκαν.</p>
      <p>Η υπ’αριθ. 14545/2019 απόφαση του Διοικητικού Πρωτοδικείου Αθήνας<b> διατάσσει το Ελληνικό Δημόσιο να καταβάλλει και τους τόκους επί των ποσών που χορηγήθηκαν το 2018 και μάλιστα για μία ολόκληρη πενταετία</b> (από τον Μάιο του 2015 έως και 30-4-2019).</p>
      <p>Συγκεκριμένα το διατακτικό της υπ’αριθ. 14545/2019 απόφασης του Διοικητικού Πρωτοδικείου Αθήνας ορίζει ότι:<br/><i>«Δέχεται την αγωγή, κατά τα λοιπά, ήτοι ως προς το παρεπόμενο αίτημα επιδίκασης τόκων στους λοιπούς ενάγοντες.</i><br/><i>Αναγνωρίζει την υποχρέωση του εναγομένου να καταβάλει σε καθέναν από τους ενάγοντες αυτούς το ποσό του οφειλόμενου νόμιμου τόκου επί του ειδικότερα αιτηθέντος με την αγωγή για καθέναν από αυτούς κεφαλαίου, υπολογιζομένου (του ως άνω τόκου) με επιτόκιο 6% από την επίδοση της αγωγής (στις 05.05.2015) και μέχρι τις 30.04.2019, κατά το άρθρο 21 του από 26.06/10.07.1944 β.δ. και από 01.05.2019 μέχρι την ολοσχερή εξόφληση, με επιτόκιο υπολογιζόμενο σύμφωνα με τα οριζόμενα στο άρθρο 45 παρ. 1 του ν. 4507/2019».</i></p>
      <p><b>Δείτε ολόκληρη την επίμαχη απόφαση του Πρωτοδικείου:</b> <a href="https://www.newsit.gr/wp-content/uploads/2019/11/14545-2019-%CE%94%CE%A0%CE%A1%CE%A9%CE%A4%CE%91%CE%98.pdf">14545-2019 ΔΠΡΩΤΑΘ</a></p>
    </article>
  </body>
</html>