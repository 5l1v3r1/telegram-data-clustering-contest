<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/turizmas/vilnius-uzsienio-sveciu-akimis-labiausiai-dziugina-draugiski-vietiniai-zmones/"/>
    <meta property="og:site_name" content="Made in vilnius"/>
    <meta property="article:published_time" content="2019-11-21T07:57:25+00:00"/>
    <meta property="og:title" content="Vilnius užsienio svečių akimis: labiausiai džiugina draugiški vietiniai žmonės"/>
    <meta property="og:description" content="Iš dažno Vilniuje besisvečiuojančio užsieniečio galima išgirsti, kad Lietuvos sostinė jį maloniai nustebino. Vienus žavi unikalus senamiestis, kitus – gyvybingas kultūrinis gyvenimas, treti būna nustebę, koks modernus ir šiuolaikiškas šis miestas. Naujausias Vilniuje viešinčių turistų nuomonės tyrimas, atliktas rinkos tyrimų ir konsultacijų bendrovės SIC, patvirtino, kad tokie įspūdžiai objektyviai atspindi..."/>
  </head>
  <body>
    <article>
      <h1>Vilnius užsienio svečių akimis: labiausiai džiugina draugiški vietiniai žmonės</h1>
      <address><time datetime="2019-11-21T07:57:25+00:00">21 Nov 2019, 07:57</time> by <a rel="author">Made in Vilnius</a></address>
      <p>Iš dažno Vilniuje besisvečiuojančio užsieniečio galima išgirsti, kad Lietuvos sostinė jį maloniai nustebino. Vienus žavi unikalus senamiestis, kitus – gyvybingas kultūrinis gyvenimas, treti būna nustebę, koks modernus ir šiuolaikiškas šis miestas. Naujausias Vilniuje viešinčių turistų nuomonės tyrimas, atliktas rinkos tyrimų ir konsultacijų bendrovės SIC, patvirtino, kad tokie įspūdžiai objektyviai atspindi daugumos miesto svečių vertinimus.</p>
      <p>Pasitenkinimo miestu indeksas, apskaičiuotas remiantis Vilniuje viešėjusių turistų apklausa, siekia net 83 procentus. Indeksas atspindi tiek turistų nuomonę apie miestą, jo reputaciją, gyventojų svetingumą, tiek apgyvendinimo, transporto, maitinimo ir kitų mieste teikiamų paslaugų įvertinimą, tiek tikimybę, ar jie rekomenduotų Vilnių aplankyti kitiems žmonėms. Daugelio rodiklių, lyginant su praėjusiais metais, vertinimas pagerėjo, o bendras pasitenkinimo indeksas šoktelėjo 7,5 procentiniais punktais.</p>
      <figure>
        <img src="https://cdn3.hellovilnius.lt/wp-content/uploads/2019/11/sad.jpg"/>
      </figure>
      <p>Tyrimas parodė, kad turistai ypač gerai vertina miesto gyventojų pozityvumą, tolerantiškumą bei svetingumą, taip pat – mieste teikiamas apgyvendinimo paslaugas.</p>
      <p>„Unikalia istorija garsėjantis Vilnius sparčiai auga ir stengiasi atliepti vilniečių ir miesto svečių poreikius. Ir tiesiogiai dirbantieji turizmo sektoriuje – gidai, muziejininkai, viešbučių, restoranų darbuotojai, ir miestiečiai, su kuriais susiduria užsieniečiai – visi formuoja svečių nuomonę apie miestą. Geras išsivežtas įspūdis tampa sėkmingai sklindančia Vilniaus vizitine kortele užsienyje, tai skatina augti ir rekomendacijų čia apsilankyti skaičių – vadinasi, kryptis, kuria judame, gera. Ir vis dėlto tikiu, kad Vilnius gali būti dar veržlesnis ir ambicingesnis“, – sakė Vilniaus miesto meras Remigijus Šimašius. Apklausa parodė, kad mėgstamiausi turistų užsiėmimai mieste – maisto ir gėrimų ragavimas, savarankiškas miesto pažinimas bei muziejų ir meno galerijų lankymas. Prastesnio vertinimo sulaukė, turistų nuomone, per maža SPA paslaugų, dieninių ir naktinių pramogų įvairovė bei nepakankamas viešųjų tualetų prieinamumas.</p>
      <figure>
        <img src="https://cdn1.hellovilnius.lt/wp-content/uploads/2019/11/111-1.jpg"/>
      </figure>
      <p>„Mums, kaip miesto plėtros agentūrai, svarbu žinoti du dalykus: ką apie miestą žino užsienyje esantys potencialūs svečiai, ir ką apie jį galvoja jau atvykusieji. Ir čia situacija yra labai skiriasi, – sakė „Go Vilnius“ direktorė Inga Romanovskienė. – Į Vilnių atvykę užsieniečiai jį vertina labai gerai, o štai užsienyje miesto žinomumas vis dar yra per mažas. Todėl turime nuosekliai ir aktyviai dirbti, kad apie miestą sužinotų kuo daugiau potencialių svečių.“</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>8 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/turizmas/pristatytas-naujas-marsrutas-po-virsuliskes/"/>
        <a href="https://madeinvilnius.lt/naujienos/turizmas/po-apdovanojimo-vilnius-pasaulio-ziniasklaidos-demesio-centre/"/>
        <a href="https://madeinvilnius.lt/naujienos/turizmas/dvidesimt-viesojo-sektoriaus-instituciju-kuria-projekta-kuris-pades-gerinti-lietuvos-ivaizdi-pasaulyje/"/>
        <a href="https://madeinvilnius.lt/naujienos/turizmas/vilniui-turizmo-oskaras-uz-g-spot-reklamine-kampanija/"/>
        <a href="https://madeinvilnius.lt/naujienos/turizmas/pristatytas-pirmas-juodas-lietuvos-zemelapis-velniu-raganu-ir-dvasiu-vietos/"/>
        <a href="https://madeinvilnius.lt/naujienos/turizmas/vilnius-nusitaike-i-aukstuju-technologiju-renginius/"/>
      </related>
    </article>
  </body>
</html>