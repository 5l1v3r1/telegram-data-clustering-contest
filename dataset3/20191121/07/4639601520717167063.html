<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/society/xaidari-nea-stoixeia-gia-tin-dolofonia-tou-epixeirimatia-oi-epafes-me-stelexi-tis-el-as/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T07:31:05+00:00"/>
    <meta property="og:title" content="Χαϊδάρι : Νέα στοιχεία για τη δολοφονία του επιχειρηματία – Οι επαφές με στελέχη της ΕΛ.ΑΣ"/>
    <meta property="og:description" content="Σειρά στοιχείων που καταδεικνύουν επαφές του 50χρονου επιχειρηματία που δολοφονήθηκε στα τέλη Οκτωβρίου στο Χαϊδάρι, με σημαντικά στελέχη της ΕΛ.ΑΣ, φαίνεται ν' αποκαλύπτονται στην πορεία της έρευνας για την εξιχνίαση της εγκληματικής ενέργειας."/>
  </head>
  <body>
    <article>
      <h1>Χαϊδάρι : Νέα στοιχεία για τη δολοφονία του επιχειρηματία – Οι επαφές με στελέχη της ΕΛ.ΑΣ</h1>
      <h2>Σειρά στοιχείων που καταδεικνύουν επαφές του 50χρονου επιχειρηματία που δολοφονήθηκε στα τέλη Οκτωβρίου στο Χαϊδάρι, με σημαντικά στελέχη της ΕΛ.ΑΣ, φαίνεται ν’ αποκαλύπτονται στην πορεία της έρευνας για την εξιχνίαση της εγκληματικής ενέργειας.</h2>
      <address><time datetime="2019-11-21T07:31:05+00:00">21 Nov 2019, 07:31</time> by <a rel="author">Λαμπρόπουλος Βασίλης Γ.</a></address>
      <p>Σειρά στοιχείων που καταδεικνύουν επαφές του 50χρονου επιχειρηματία που δολοφονήθηκε στα τέλη Οκτωβρίου στο <a href="https://www.tovima.gr/tag/%CF%87%CE%B1%CF%8A%CE%B4%CE%AC%CF%81%CE%B9/">Χαϊδάρι</a>, με σημαντικά στελέχη της ΕΛ.ΑΣ, φαίνεται ν’ αποκαλύπτονται στην πορεία της έρευνας για την εξιχνίαση της εγκληματικής ενέργειας.</p>
      <p>Σύμφωνα με ορισμένες πληροφορίες οι επαφές αυτές φέρεται να προκύπτουν από ανάλυση τηλεφωνικών κλήσεων από τον αριθμό του κινητού του επιχειρηματία (σσ. η συσκευή του θύματος χάθηκε περιέργως από τον τόπο του εγκλήματος) ή κι από άλλες παράλληλες έρευνες .</p>
      <p>
        <a href="https://www.in.gr/2019/11/21/economy/syntaksi-poioi-dimosioi-ypalliloi-vgainoun-noritera-se-syntaksi/">Σύνταξη : Ποιοι δημόσιοι υπάλληλοι βγαίνουν νωρίτερα σε σύνταξη</a>
      </p>
      <p>Την ίδια ώρα από βίντεο σε διόδια της Αττικής οδού όπου απεικονίζεται η διέλευση του οχήματος στο οποίο επέβαινε ο άτυχος επιχειρηματίας λίγο πριν την δολοφονία,<br/>φέρεται να επιβεβαιώνεται ότι συνοδευόταν από δύο αστυνομικούς, οι οποίοι βρέθηκαν στον τόπο του εγκλήματος.</p>
      <p>Οι δύο ένστολοι έχουν αρνηθεί στις αρχικές καταθέσεις τους ότι ήσαν φρουροί του επιχειρηματία, ενώ υποστήριξαν ότι ήταν απλώς γνωστοί κι η παρουσία τους στο σημείο του φόνου συμπτωματική.</p>
      <p>Σύμφωνα με νεώτερες πληροφορίες, ένας από τους εν λόγω αστυνομικούς είχε τοποθετηθεί στο πλευρό του 50χρονου ύστερα από ενέργειες του πρώην αστυνομικού των ΕΚΑΜ που είχε δολοφονηθεί τον Μάιο του 2018 στην Παλλήνη κι ο οποίος διατηρούσε πολύχρονη επαφή με το θύμα της εγκληματικής ενέργειας στο Χαϊδάρι.</p>
      <p>Η δολοφονική επίθεση σημειώθηκε το μεσημέρι της 29ης Οκτωβρίου σε σημείο της λεωφόρου Αθηνών κοντά στην εταιρεία διανομής καφέ που διατηρούσε ο 50χρονος. Τον επιχειρηματία πυροβόλησαν με καλάσνικοφ δύο άγνωστοι που επέβαιναν σε μοτοσικλέτα με τους αστυνομικούς που ήσαν παρόντες στο σημείο να αιφνιδιάζονται.</p>
      <p>Σε περίπτωση που επιβεβαιωθούν επαφές του 50χρονου δολοφονηθέντα με στελέχη της ΕΛ.ΑΣ, θα ανακύψουν νέα ερωτηματικά για ύποπτες επαφές ένστολων με ιδιώτες ή και για την ύπαρξη κυκλώματος διαφθοράς στα σώματα ασφαλείας.</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
    </article>
  </body>
</html>