<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134848-galingas-jokiciaus-pasirodymas-nutrauke-rockets-pergaliu-serija.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-21T07:05:00+00:00"/>
    <meta property="og:title" content="Galingas Jokičiaus pasirodymas nutraukė „Rockets“ pergalių seriją"/>
    <meta property="og:description" content="Hjustono „Rockets“ (11-4) į Denverį atvyko iškovojusi aštuonias paeiliui pergales Nacionalinėje krepšinio asociacijoje (NBA), tačiau šią seriją nutraukė vietos „Nuggets“ (10-3). Nikola Jokičiaus vedami šeimininkai 105:95 (27:22, 27:29, 28:22, 23:22) palaužė vienus iš Vakarų konferencijos favoritų. Ketvirtojo kėlinio pradžioje Russellas Westbrookas sumažino svečių atsilikimą iki 8 taškų (76:84), tačiau tuomet „Nuggets“ laimėjo ..."/>
  </head>
  <body>
    <article>
      <h1>Galingas Jokičiaus pasirodymas nutraukė „Rockets“ pergalių seriją</h1>
      <address>
        <time datetime="2019-11-21T07:05:00+00:00">21 Nov 2019, 07:05</time>
      </address>
      <p>Nuotr.: ZUMAPRESS.com-Scanpix</p>
      <figure>
        <a href="https://www.basketnews.lt/paveikslelis-206164-any1000x1000.jpg">
          <img src="https://www.basketnews.lt/paveikslelis-206164-any630x500.jpg"/>
        </a>
      </figure>
      <p>Nuotr. ZUMAPRESS.com-Scanpix</p>
      <p>Hjustono „Rockets“ (11-4) į Denverį atvyko iškovojusi aštuonias paeiliui pergales Nacionalinėje krepšinio asociacijoje (NBA), tačiau šią seriją nutraukė vietos „Nuggets“ (10-3).</p>
      <p>Nikola Jokičiaus vedami šeimininkai <a href="https://www.basketnews.lt/rungtynes/ziureti/83401-denver-nuggets-houston-rockets.html"><b>105:95</b> (27:22, 27:29, 28:22, 23:22)</a> palaužė vienus iš Vakarų konferencijos favoritų.</p>
      <p>Ketvirtojo kėlinio pradžioje Russellas Westbrookas sumažino svečių atsilikimą iki 8 taškų (76:84), tačiau tuomet „Nuggets“ laimėjo atkarpą 18:8 (102:84) ir rungtynių likimas tapo aiškus.</p>
      <p>Denverio klubas šį sezoną septynis sykius išlaikė varžovus žemiau 100 pelnytų taškų ribos ir visus šiuos kartus pasiekė pergales.</p>
      <p>Rezultatyviausiai nugalėtojų gretose rungtyniavęs Jokičius per 32 minutes pelnė 27 taškus (10/15 dvit., 2/4 trit., 1/1 baud.), atkovojo 12 kamuolių, atliko 4 rezultatyvius perdavimus, tačiau 7 sykius suklydo.</p>
      <figure>
        <iframe src="https://www.youtube.com/embed/ruvcsDhwPeA" width="630" height="354" data-service="Youtube" scrolling="no"/>
      </figure>
      <p>Šeimininkams šiame mače pavyko pristabdyti rezultatyviausią lygos žaidėją Jamesą Hardeną.</p>
      <p>„Rockets“ žvaigždė įmetė 27 taškus (4/8 dvit., 4/8 trit., 7/10 baud.), tačiau buvo toli nuo savo 39 taškų vidurkio. Hardenas per 37 minutes taip pat atliko 7 rezultatyvius perdavimus bei tiek pat sykių atkovojo kamuolį, bet suklydo net 8 kartus.</p>
      <p>Vis dėlto tokio savo gynėjo pasirodymo nesureikšmino „Rockets“ strategas Mike'as D'Antoni.</p>
      <p>„Man nerūpi, kaip varžovai ginasi – jei Jamesas (Hardenas) turi geras rungtynes, tai yra dėl jo. Jei jis turi blogas rungtynes, tai irgi yra dėl jo. Tas pats yra ir su Russellu (Westbrooku). Yra keli žaidėjai lygoje, kurie yra ypatingi“, – kalbėjo D'Antoni.</p>
      <p>Westbrookas šioje dvikovoje per 35 minutes surinko 25 taškus (6/13 dvit., 2/9 trit., 7/9 baud.) ir atliko 5 rezultatyvius perdavimus.</p>
      <p>
        <i>„Nuggets“: Nikola Jokičius 27 (10/15 dvit., 12 atk. kam., 7 kld.), Willas Bartonas 15, Paulas Millsapas 11, Garry Harrisas ir Jamalas Murray (9 rez. perd., 6 per. kam.) po 10.</i>
      </p>
      <p>
        <i>„Rockets“: Jamesas Hardenas 27 (7/10 baud., 8 kld.), Russellas Westbrookas 25 (2/9 trit., 7/9 baud.), Clintas Capela 12 (21 atk. kam.).</i>
      </p>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-203953-crop100x150.jpg"/>
      </figure>
      <p><a href="https://www.basketnews.lt/zaidejai/18838-nikola-jokic.html">Nikola Jokic</a> Taškai: 27 Naudingumas: 24 Dvitaškiai: 67% 10/15 Atkovoti kamuoliai: 12</p>
    </article>
  </body>
</html>