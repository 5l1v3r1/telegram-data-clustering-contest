<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/news/giornata-nazionale-degli-alberi-e-festa-dellalbero-oggi-21-novembre-le-iniziative/"/>
    <meta property="og:site_name" content="InvestireOggi"/>
    <meta property="article:published_time" content="2019-11-21T07:43:15+00:00"/>
    <meta property="og:title" content="Giornata nazionale degli alberi e festa dell’albero oggi 21 novembre: le iniziative"/>
    <meta property="og:description" content="Oggi 21 novembre si festeggia la festa degli alberi e Lega Ambiente promuoverà tutta una serie di iniziative che dureranno fino al week-end."/>
  </head>
  <body>
    <article>
      <h1>Giornata nazionale degli alberi e festa dell’albero oggi 21 novembre: le iniziative</h1>
      <h2>Oggi 21 novembre si festeggia la festa degli alberi e Lega Ambiente promuoverà tutta una serie di iniziative che dureranno fino al week-end.</h2>
      <address><time datetime="2019-11-21T07:43:15+00:00">21 Nov 2019, 07:43</time> by <a rel="author" href="https://www.investireoggi.it/news/author/alessandradibartolomeo/" target="_blank">Alessandra Di Bartolomeo</a></address>
      <p>Oggi in Italia si celebra la<b> giornata nazionale degli alberi</b> ma anche la <b>festa dell’albero</b>, iniziativa promossa da Legambiente grazie alla quale<b> verranno piantati alberi in tutta la penisola</b>. Ecco le info in merito e le iniziative che si protrarranno fino al week-end promosse da Lega Ambiente.</p>
      <h3>Giornata nazionale degli alberi oggi 21 novembre</h3>
      <p>La <b>giornata nazionale degli alberi</b> ha radici lontane. Nell’antica Roma, infatti, gli alberi venivano rispettati per motivi religiosi ed inoltre venivano <b>piantati in occasione di celebrazioni e di ricorrenze,</b> basti pensare alla “festa Lucaria” che era quella in cui si celebravano i boschi sacri ogni anno. Negli Stati Uniti d’America, poi, venne promosso il primo Arbor Day nel 1872 con lo scopo di dedicare almeno una giornata a piantare gli alberi per creare una coscienza ambientale nella popolazione.</p>
      <p>In Europa, invece, la <b>prima festa dell’albero</b> è stata celebrata nel 1898 con lo scopo di rendere la popolazione più rispettosa nei confronti di madre natura. La giornata degli alberi, in ogni caso, come la conosciamo oggi, è stata codificata dalla Legge numero 10 del 14 gennaio 2013 che obbliga i Comuni al di sopra dei quindicimila abitanti di piantare un albero per ogni nato a partire dal 16 febbraio 2013.</p>
      <h3>La festa dell’albero di Lega Ambiente</h3>
      <p>Lo slogan della <b>festa dell’albero</b> sarà “un albero per il clima – #ChangeClimateChange”. Dalla giornata di oggi 21 novembre, infatti, e per tutto il fine settimana ci saranno circa <b>cinquecento appuntamenti in tutta Italia</b> promossi da Lega Ambiente nei quali si pianteranno simbolicamente degli alberi. Si prediligeranno sopratutto le zone colpite da eventi estremi o quelle danneggiate dagli incendi con lo scopo di portare un messaggio di salvaguardia e valorizzazione della biodiversità.</p>
      <p>Oltre sessantamila studenti hanno risposto all’appello e pianteranno oltre 3.500 piante. Lega Ambiente <b>per avviare la Festa dell’albero ha scelto la Campania</b> e precisamente l’area del Vesuvio dove oggi verranno piantati 300 nuovi alberi tra corbezzoli, lecci e querce per risanare il grave danno subito a causa degli incendi del 2017 dove andarono in fumo oltre tremila ettari.</p>
      <p>La FederParchi comunica che nel nostro paese vi sono <b>820 mila ettari di boschi e di foreste</b> nelle aree protette ed essi svolgono delle funzioni ambientali importantissime tra cui l’<b>assorbimento di 145 milioni di tonnellate di anidride carbonica</b>. Tra gli appuntamenti di oggi ci sarà anche quello al Parco Nord di Milano alle ore 10, quello a Montecorvino Pugliano in provincia di Salerno presso il Bosco San Benedetto nonché quello a Corticella in occasione della settimana dei Diritti dell’Infanzia. Per tutti gli appuntamenti specifici, consultare la pagina web di Lega Ambiente.</p>
      <p>Leggete anche: <a href="https://www.investireoggi.it/economia/allarme-cambiamenti-climatici-e-investimenti-ecco-perche-si-rischiano-sofferenze-umane-indicibili/">Allarme cambiamenti climatici e investimenti: ecco perché si rischiano ‘sofferenze umane indicibili’</a></p>
      <p>alessandra.dibartolomeo@investireoggi.it</p>
    </article>
  </body>
</html>