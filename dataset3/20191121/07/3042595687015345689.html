<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hitlers-flosshatt-solgt-for-over-500-000-kroner/71844238"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T07:39:11+00:00"/>
    <meta property="og:title" content="Hitlers flosshatt solgt for over 500 000 kroner"/>
    <meta property="og:description" content="En flosshatt som tilhørte Adolf Hitler, og en luksusutgave av «Mein Kampf», er blant gjenstandene som ble solgt på en omstridt auksjon i Tyskland."/>
  </head>
  <body>
    <article>
      <h1>Hitlers flosshatt solgt for over 500 000 kroner</h1>
      <h2>En flosshatt som tilhørte Adolf Hitler, og en luksusutgave av «Mein Kampf», er blant gjenstandene som ble solgt på en omstridt auksjon i Tyskland.</h2>
      <address><time datetime="2019-11-21T07:39:11+00:00">21 Nov 2019, 07:39</time> by <a rel="author">NTB I</a></address>
      <p>Blant de over 800 nazi-tilknyttede gjenstandene som ble auksjonert bort onsdag, var kjolen til Adolf Hitlers kone Eva Braun, Hitlers flosshat og Hermann Görings sigareske.</p>
      <p>Kjolen til Braun ble auksjonert bort for stive 46.000 kroner, mens «Mein Kampf» gikk for 1,3 millioner kroner. Hitlers flosshatt gikk for over en halv millioner kroner.</p>
      <figure>
        <img src="https://dbstatic.no/71844292.jpg?imageId=71844292&amp;width=1024&amp;height=615"/>
        <figcaption><b>SOLGT:</b> Denne flosshatten, eid av Adolf Hitler, ble auksjonert bort for over en halv million kroner i Tyskland onsdag. Foto: Matthias Balk, AP / NTB scanpix Vis mer</figcaption>
      </figure>
      <p>Auksjonen, som ble avholdt i Grasbrunn nær München i regi av auksjonshuset Hermann Historica, har blitt møtt med kritikk fra blant andre den europeiske jødiske foreningen EJA.</p>
      <p>Hermann Historica-sjef Bernhard Pacher opplyser at de har solgt rundt 80 prosent av gjenstandene og sier at de fleste som kjøpte, var museer, nasjonalsamlinger og private samlere med akademisk interesse for feltet.</p>
      <p>- Vår jobb er å hindre at disse tingene havner i feil hender, sa han før auksjonen, som fortsetter over internett torsdag.</p>
    </article>
  </body>
</html>