<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/economy/giati-i-google-thelei-tora-na-ftiaksei-kai-trapeza/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T07:17:28+00:00"/>
    <meta property="og:title" content="Γιατί η Google θέλει τώρα να φτιάξει και τράπεζα"/>
    <meta property="og:description" content="Το όλο σχέδιο έχει την κωδική ονομασία Cache και, από επιχειρηματικής άποψης, αποτελεί απάντηση στις πρωτοβουλίες των Facebook και Apple,"/>
  </head>
  <body>
    <article>
      <h6 class="kicker">Νέα συναλλακτικά εργαλεία</h6>
      <h1>Γιατί η Google θέλει τώρα να φτιάξει και τράπεζα</h1>
      <h2>Το όλο σχέδιο έχει την κωδική ονομασία Cache και, από επιχειρηματικής άποψης, αποτελεί απάντηση στις πρωτοβουλίες των Facebook και Apple,</h2>
      <address><time datetime="2019-11-21T07:17:28+00:00">21 Nov 2019, 07:17</time> by <a rel="author" href="https://www.tanea.gr/editor/aleksandros-kapsylis/" target="_blank">Αλέξανδρος Καψύλης</a></address>
      <p>Νέα συναλλακτικά εργαλεία, εκτός κρατικών ή υπερεθνικών ρυθμίσεων και θεσμικών κανόνων, πρόκειται να αποκτήσουν η παγκόσμια οικονομία και οι καταναλωτές - σε πείσμα όσων πασχίζουν να περιορίσουν το ξέπλυμα χρήματος και πρωτίστως να κόψουν τα κανάλια χρηματοδότησης της διεθνούς τρομοκρατίας. Η Alphabet Inc, μητρική εταιρεία της Google, έδωσε στη δημοσιότητα το σχέδιό της να προσφέρει προσωπικούς τραπεζικούς λογαριασμούς μέσω της εφαρμογής της Google Pay, αρχικά σε συνεργασία με την Citigroup Inc. Ανακοίνωσε επίσης το σχέδιό της να συνεργαστεί με μια μικρή πιστωτική ένωση που έχει δημιουργήσει το Πανεπιστήμιο Στάνφορντ.</p>
      <p>Το όλο σχέδιο έχει την κωδική ονομασία Cache και, από επιχειρηματικής άποψης, αποτελεί απάντηση στις πρωτοβουλίες των Facebook και Apple, των ανταγωνιστριών δηλαδή της Google, οι οποίες επεκτείνονται με ταχείς ρυθμούς στον τομέα της παροχής οικονομικών υπηρεσιών, έναν νέο, ευρύ επιχειρηματικό κλάδο που ξεκινά από εφαρμογές για ψηφιακές πληρωμές και φθάνει μέχρι τη λιανική τραπεζική, καλύπτοντας ταυτόχρονα λογαριασμούς χρηματιστηριακών συναλλαγών και βεβαίως χορηγήσεις δανείων. Πρόκειται για μια νέα πηγή εσόδων για τις εταιρείες της Silicon Valley, οι οποίες μπαίνουν με αξιώσεις στα «χωράφια» της Wall Street. Οχι όμως ως ανταγωνίστριες, αλλά ως συνεργάττιες που διευρύνουν τον κύκλο εργασιών και δραστηριοτήτων των τραπεζών.</p>
      <p>
        <a href="https://www.in.gr/2019/11/22/economy/diethnis-oikonomia/astatheia-stin-pagkosmia-oikonomia-poioi-einai-oi-kindynoi-gia-mellon/">Αστάθεια στην παγκόσμια οικονομία – Ποιοι είναι οι κίνδυνοι για το μέλλον</a>
      </p>
      <p>ΕΛΛΕΙΜΜΑΤΑ ΕΠΟΠΤΕΙΑΣ. Ασφαλώς οι αμερικανικές εποπτικές Αρχές και μέλη του Κογκρέσου έχουν εκφράσει τις ανησυχίες τους για το γεγονός ότι τεχνολογικές εταιρείες με «μαζική επιρροή» στους καταναλωτές, αλλά ταυτόχρονα και με πενιχρές επιδόσεις σε ό,τι αφορά την προστασία των προσωπικών δεδομένων των πελατών τους, κερδίζουν τόσο γρήγορα και τόσο ανεξέλεγκτα έδαφος στον τομέα της παροχής χρηματοοικονομικών υπηρεσιών. Οι ανησυχίες αυτές ανέστειλαν προσφάτως (για λίγο ίσως, αλλά πάντως ανέστειλαν) τα σχέδια του ιδρυτή και ισχυρού άνδρα του Facebook Μαρκ Ζάκερμπεργκ να κυκλοφορήσει ένα ψηφιακό νόμισμα, το πολυδιαφημισμένο libra.</p>
      <p>Η Google, για να αποφύγει ενδεχομένως υποτιμητικές «ανακρίσεις» στελεχών της ενώπιον του Κογκρέσου, σαν κι αυτές που αναγκάστηκε να υποστεί ο Ζάκερμπεργκ, έσπευσε να σημειώσει ότι έχει ήδη ξεκινήσει συνομιλίες με τις εποπτικές Αρχές. Ερωτηθέντα από το Reuters στελέχη της εταιρείας αρνήθηκαν να αποκαλύψουν με ποιες Αρχές είχαν επαφές. Αρνήθηκαν επίσης να διευκρινίσουν ποιους τραπεζικούς κανόνες πρέπει να εφαρμόσουν για να αρχίσουν να εκδίδουν λογαριασμούς και να χορηγούν καρνέ επιταγών.</p>
      <p>Ερωτηθείς από το τηλεοπτικό δίκτυο CNBC για τα εξαγγελθέντα επιχειρηματικά σχέδια της Google, ο Δημοκρατικός γερουσιαστής Μαρκ Γουόρνερ εξέφρασε τις επιφυλάξεις του. «Θα πρέπει να υπάρξει πολύ στενή παρακολούθηση των νέων δραστηριοτήτων που αναπτύσσουν οι γίγαντες των νέων τεχνολογιών, όπως είναι η Facebook και η Google, προτού τους επιτραπεί να δραστηριοποιηθούν στους τομείς που επιθυμούν» είπε χαρακτηριστικά.</p>
      <p><b> </b>ΚΕΡΔΙΣΜEΝΗ Η WALL STREET.<b> </b>Το Πανεπιστήμιο Στάνφορντ και η Citigroup επιβεβαίωσαν πάντως τους ρόλους που κλήθηκαν από την Google να παίξουν. «Η συμφωνία που καταλήξαμε με την Google παρέχει στον όμιλό μας τη δυνατότητα να διευρύνει την πελατειακή του βάση» δήλωσε στο Reuters η εκπρόσωπος της Citi Λιζ Φόγκαρτι, διαβεβαιώνοντας μάλιστα ότι «η ιδιωτικότητα και η διαφάνεια είναι και θα συνεχίσουν να είναι οι βασικές προτεραιότητές μας». Οσο για την Τζόαν Οπ, πρόεδρο και διευθύνουσα σύμβουλο της Stanford Federal, περιέγραψε τη συμφωνία με την Google ως «αποφασιστικής σημασίας για να παραμείνουμε στην πρώτη γραμμή των εξελίξεων και να ανταποκριθούμε στις προσδοκίες των καταναλωτών».  Οπως σημειώνουν οι ρεπόρτερ του Reuters Πάρες Ντέιβ και Μάνσιφ Βενγκατίλ, «οι παραδοσιακές τράπεζες της Wall Street συνεργάζονται εδώ και καιρό με εταιρείες που δραστηριοποιούνται στον τεχνολογικό και σε άλλους επιχειρηματικούς κλάδους προκειμένου να διευρύνουν το πελατολόγιό τους και κυρίως να χορηγήσουν περισσότερες πιστώσεις». Προ ολίγων μηνών η Goldman Sachs συνεργάστηκε με την Apple για την έκδοση πιστωτικής κάρτας. Ανάλογα τραπεζικά προϊόντα έχουν προσφέρει οι JPMorgan Chase, Citigroup, American Express και Green Dot Bank σε συνεργασία με μεγάλους επιχειρηματικούς ομίλους, όπως είναι η ιντερνετική Amazon.com, αλλά και η Walmart, η Delta Air Lines και η Home Depot.</p>
      <p> </p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>