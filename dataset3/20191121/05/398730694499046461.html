<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/johan-hilton-darfor-maste-det-borja-vasnas-mer-om-scenkonsten/"/>
    <meta property="og:site_name" content="DN.SE"/>
    <meta property="article:published_time" content="2019-11-21T05:47:05+00:00"/>
    <meta property="og:title" content="Johan Hilton: Därför måste det börja väsnas mer om scenkonsten"/>
    <meta property="og:description" content="Höstens scenkonstdebatt i DN har gjort det den skulle: öppnat för ett brett samtal om konstformen. Det samtalet är viktigare än på länge."/>
  </head>
  <body>
    <article>
      <h1><a href="https://www.dn.se/av/johan-hilton/">Johan Hilton:</a> Därför måste det börja väsnas mer om scenkonsten</h1>
      <address><time datetime="2019-11-21T05:47:05+00:00">21 Nov 2019, 05:47</time> by <a rel="author" href="https://www.dn.se/av/johan-hilton/" target="_blank">Johan Hilton</a></address>
      <p>
        <b>Höstens scenkonstdebatt i DN har gjort det den skulle: öppnat för ett brett samtal om konstformen. Det samtalet är viktigare än på länge.</b>
      </p>
      <p>Går det att sammanfatta den debatt om scenkonstens roll i det offentliga samtalet som utspelats på DN:s Idé &amp; Kritik-sidor under hösten? Näppeligen. Diskussionen har stretat åt alla håll, <a href="https://www.dn.se/kultur-noje/johan-hilton-hur-ar-det-egentligen-kulturchefer-gar-ni-pa-teater-nu-for-tiden/">från startskottet i min krönika om kulturcheferna</a> (DN 12/9), via Mats Eks inpass om <a href="https://www.dn.se/kultur-noje/mats-ek-kritikerkaren-har-ocksa-del-i-teaterns-kris/">skådespelares bristande tekniska kunnande </a>(DN 24/9), till Anna Sjövalls inlägg <a href="https://www.dn.se/kultur-noje/anna-sjovall-jag-blir-galen-over-storstadsperspektivet-i-scenkonstdebatten/">om den dåliga bevakningen av regionteatrarna</a> (DN 16/10). </p>
      <p>Det vill säga ganska exakt det jag hoppades på när samtalet drog i gång: att en impuls till en någorlunda bred diskussion om scenkonst skulle uppstå, att äntligen höra scenkonsten uttrycka sin självuppfattning i ord och tänka högt kring vad och vilka man är.</p>
      <p>Varför är det så viktigt? Därför att scenkonsten i dag behöver markera sin närvaro och relevans på fler sätt än i mötet mellan scen och publik. De ideologiska omvälvningar som för närvarande präglar världstillståndet har redan fått konsekvenser även för scenkonsten och lär inom kort kräva mer av oss alla än halvkvädna visor om mystiken i ett scenrum.</p>
      <p><a href="https://www.dn.se/kultur-noje/scen/rasmus-olme-det-ar-inom-dansen-som-den-verkliga-fornyelsen-sker/">Läs mer. Rasmus Ölme: Det är inom dansen som den verkliga förnyelsen sker</a> </p>
      <p><b>Teatern, dansen och operan bär</b> på en särskild sprängkraft, det vet alla som på darriga ben lämnat en lyckad föreställning. Det är ingen slump att diverse nyauktoritära högerregimer i Europa på sistone kopplat ett allt hårdare propagandistiskt grepp om just scenkonsten. </p>
      <p>Både i Ungern och i Polen politiseras den nu för fullt av radikalkonservativa krafter som bland annat försöker pådyvla den språkrörsuppgiften för sina nationalistiska och historicerande uppsåt. Alltmedan obekväma röster utmanövreras eller helt sonika plockas bort. </p>
      <p>Det finns i dag ingenting som säger att vi inte snart kommer att befinna oss i ett liknande läge. Studera Sverigedemokraternas senaste kulturstrider och opinionssiffror och dra de nödvändiga slutsatserna. Om inte scenkonsten själv gör sig till en aktiv part även i det traditionella offentliga samtalet – samt fattar värdet av att delta i kulturdebatten – lär det bli betydligt svårare än nödvändigt att försvara sin konstnärliga integritet, relevans och särart i morgon. </p>
      <p><a href="https://www.dn.se/kultur-noje/scen/det-ar-ingen-slump-att-cheferna-rekryteras-fran-fria-teatergrupper/">Läs mer. ”Det är ingen slump att cheferna rekryteras från fria teatergrupper”</a> </p>
      <p><b>Kritikernas roll då? </b>Jag tror inte, som Farnaz Arbabi i sitt inlägg (7/10), <a href="https://www.dn.se/kultur-noje/farnaz-arbabi-scenkonsten-langtar-efter-tankande-kritiker/">att kritikerna saknar bildning eller är alltför stressade över sina deadlines</a> för att göra ordentliga reflektioner. Däremot saknar jag, <a href="https://www.expressen.se/kultur/karin-olsson/karin-olsson-larma-och-gor-er-till-kritiker/">i likhet med Expressens kulturchef Karin Olsson</a> (30/10 2016), en tydlighet inom dagens teaterkritik. Den allmänna viljan att gestalta en scenupplevelse finns förvisso där – Gud vet hur många adjektiv staplade på varandra som tryfferar en genomsnittlig teaterrecension i dag. Desto sämre ställt är det med kontextualiseringen och kritikens värderande och genomlysande aspekter – en oundgänglig kritikertradition som i dagarna gjort sig påmind genom Leif Zerns artikelbok med just namnet ”Kritik”.</p>
      <p>Om scenkonstkritiken ska ha en framtid – för också genom mediehusen drar en kall vind, om än en ekonomisk sådan – krävs högre ambitioner än att pliktskyldigt redogöra för vad som händer på en scen och bejubla alla som visar sig. Den måste våga ta plats även utanför recensionerna, polemisera, problematisera, fördjupa – kort sagt ta sitt intellektuella ansvar och visa sin expertis. Annars finns en överhängande risk för att scenkritiken, om den ens får finnas kvar, förvandlas till en mädchen für alles, en syssla som vem som helst antas kunna syssla med. </p>
      <p><b>Tror ni mig inte?</b> Det finns redan exempel där scenkritikeruppgiften ambulerar mellan för tillfället hågade skribenter. I den diskussion som anordnades om kulturcheferna och scenkonstintresset på Dramaten i början av oktober uttryckte en av kulturcheferna förtjusning över just ett sådant grepp: att oftare överlåta uppgiften till teaterovana kritiker eftersom en annan sorts skärpa förmodas uppstå då. Det, mina vänner, vore verkligen att kasta erfarenhet, historisk bevandring, översikt och helhetssyn på det allmänna småtyckandets gödselhög.</p>
      <p><a href="https://www.dn.se/kultur-noje/scen/">Läs fler inlägg i debatten och DN:s scenrecensioner här.</a> </p>
    </article>
  </body>
</html>