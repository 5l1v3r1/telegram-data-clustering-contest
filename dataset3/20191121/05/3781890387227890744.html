<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742608"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T05:00:00+00:00"/>
    <meta property="og:title" content="เสียงจากเวทีMr Gay World Thailandกับโจทย์ที่ท้าทาย"/>
    <meta property="og:description" content="ความเข้าใจความหลากหลายทางเพศ เสียงจากเวที Mr Gay World Thailand กับโจทย์ที่ท้าทาย ทำอย่างไรให้ละอคติเรื่องเพศ และมองความเป็นมนุษย์ที่เท่าเทียมกันให้เกิดขึ้นจริง"/>
  </head>
  <body>
    <article>
      <h1>เสียงจากเวทีMr Gay World Thailandกับโจทย์ที่ท้าทาย</h1>
      <address>
        <time datetime="2019-11-21T05:00:00+00:00">21 Nov 2019, 05:00</time>
      </address>
      <p>
        <b>ความเข้าใจความหลากหลายทางเพศ เสียงจากเวที Mr Gay World Thailand กับโจทย์ที่ท้าทาย ทำอย่างไรให้ละอคติเรื่องเพศ และมองความเป็นมนุษย์ที่เท่าเทียมกันให้เกิดขึ้นจริง</b>
      </p>
      <p>สัปดาห์นี้เปลี่ยนจากการเล่าเรื่องการเมืองที่สาละวันเตี้ยลงๆ อยู่แค่ไม่กี่ประเด็น เช่น นายกฯ จะมาชี้แจง กมธ.ป้องกันและปราบปรามการทุจริตหรือเปล่า ใครจะเป็นประธานกรรมาธิการวิสามัญศึกษาวิธีแก้ไขรัฐธรรมนูญ (ซึ่งก็ไม่รู้จะเถียงกัน สาดโคลนกันเยอะแยะอะไรหนักหนา) มาเล่าเรื่องสิทธิมนุษยชนบ้างดีกว่า สิทธิมนุษยชนมีใจความหลักๆ คือทุกคนมีความเท่าเทียมกันโดยไม่ถูกเลือกปฏิบัติด้วยเชื้อชาติ ศาสนา ชนชั้น เพศ ความพิการ<br/><br/><b>เรื่องเพศ ในปีนี้ถือว่าประเทศไทยมีความก้าวหน้าทางสิทธิมนุษยชนค่อนข้างมาก ตั้งแต่การส่งเสริมบทบาท ที่มี ส.ส.เป็นกลุ่มหลากหลายทางเพศ ( LGBT ) เข้าสภาฯ ได้ 4 คน มีการแก้ไขตำราเรียนสุขศึกษาที่สร้างความเข้าใจว่ากลุ่มหลากหลายทางเพศเป็นพวกวิปริต และจะต้องใช้ชีวิตอย่างทุกข์ทรมาน มหาวิทยาลัยมีการยอมรับอัตลักษณ์กลุ่มข้ามเพศให้แต่งกายตามเพศสภาพมากขึ้น จะผลักดันกฎหมายคู่ชีวิตและกฎหมายรับรองเพศสภาพ ( คนข้ามเพศใช้นางสาวได้ )</b><br/><br/>พื้นที่หนึ่งที่พยายามสื่อสาร หาทางแก้ไขปัญหาความไม่เท่าเทียมอันเกิดจากเพศวิถี (อัตลักษณ์ทางเพศที่แสดงออกมา) และได้ทำมาเป็นปีที่ 4 แล้วคือ <b>เวที Mr Gay World Thailand (MGT)</b> จัดโดยองค์กรบางกอกเรนโบว์ เป็นเวทีที่เปิดกว้างให้เกย์ทุกรูปแบบ <b>เกย์ล่ำ เกย์หมี เกย์ผอม เกย์สาว เกย์แมน</b> และช่วงอายุกว้างตั้งแต่ 18-45 ปีได้ประกวด แลกเปลี่ยนประสบการณ์ความคิดกัน ปีนี้เปิดกว้างเพิ่มอัตลักษณ์คือมีทั้งเกย์พิการและตัวแทน <b>sex worker</b> ร่วมประกวดด้วย<br/><br/>สิ่งที่ผู้เข้าประกวดต้องการสะท้อนคือปัญหาที่ประสบอยู่ ซึ่งถ้าจะมองให้เป็นพื้นฐานที่สุด คือการที่สังคมยอมรับชุดความคิดแบบทวิลักษณ์ ( binary ) เช่น มืดสว่าง ขาวดำ ชายหญิง เมื่อกลุ่ม LGBT ไม่อยู่ในกฎเกณฑ์ของความเป็นทวิลักษณ์ เป็นชายรักชาย หญิงรักหญิง ก็ถูกผลักออกจาก<b> “ความเป็นปกติ” </b>นำไปสู่การไม่ยอมรับ และนำไปสู่ปัญหาอื่นๆ ตามมา <b>ทั้งการได้สิทธิไม่เท่าเทียม การถูกตีตราหรือใช้ภาพเหมารวมว่าไม่ดี การใช้ความรุนแรงด้วย</b></p>
      <figure>
        <img src="https://www.dailynews.co.th/admin/upload/20191120/news_SzAgKJmoPC124248_533.jpg?v=20191122081?v=1838"/>
      </figure>
      <p>การแก้ปัญหาต่างๆ เพื่อสิทธิมนุษยชนของ LGBT เป็นอย่างไร มีความเห็นจากผู้เข้าประกวด MGT ได้สะท้อนออกมาผ่านการสื่อสารในพื้นที่โซเชี่ยลเน็ตเวิร์คของพวกเขา และมีประเด็นที่น่าสนใจที่น่านำมากล่าวถึง โดยผู้เข้าประกวดสองคนที่จะมาบอกเล่าเรื่องการแก้ไขความไม่เท่าเทียมคนแรก คือ <b>“หมี-กฤษฏิ์ เพียรมุ่งสัมพันธ์” </b>ผู้เข้าประกวดMGT หมายเลข 13 ที่มองว่า <b>ปัญหาแรกของการไม่ยอมรับ LGBT คือเรื่องวิธีคิด</b><br/><br/>กฤษฏิ์แสดงความเห็นเรื่องนี้ว่า “เรื่องความไม่เข้าใจมันมาจากวิธีคิด ( mind set ) ของสังคม เราต้องทำให้สังคมมองไปที่พื้นฐานก่อนเป็นอันดับแรกว่า คนเรามีความเป็นมนุษย์ที่เท่าเทียมกัน ความเป็นมนุษย์มีความหลากหลาย แต่ความหลากหลายไม่ได้ชี้ว่าใครมีคุณค่าด้อยกว่าใคร วิธีสร้างการยอมรับมันเป็นสิ่งที่ต้องทำระยะยาวครับ คือการสร้างการเรียนรู้และการสื่อสาร ตั้งแต่บทเรียนในระดับเด็กเลยว่า ความหลากหลายทางเพศไม่ใช่ความผิด”<br/><br/>“ผมดีใจที่ในปีนี้มีการเคลื่อนไหวของภาคส่วนต่างๆ อย่างคุณกิตตินันท์ ธรรมธัช นายกสมาคมฟ้าสีรุ้ง เคลื่อนไหวจนแก้ไขบทเรียนสุขศึกษาที่เคยสร้างภาพจำหรือตีตราว่า LGBT ผิดปกติ ใครเป็นต้องมีความทุกข์ ให้เกิดความเข้าใจว่านั่นคือชีวิตอีกรูปแบบหนึ่ง แล้วเด็กๆ ควรปฏิบัติตัวหรือมีความคิดต่อเพื่อน LGBT อย่างไร ซึ่งควรจะต้องมีการแนะแนวผู้ปกครองที่ยังเป็นคนรุ่นเก่าให้เข้าใจด้วยว่า อัตลักษณ์มันคือสิ่งที่เปลี่ยนแปลงไม่ได้ และมันต้องเคารพตัวตนกัน”</p>
      <figure>
        <img src="https://www.dailynews.co.th/admin/upload/20191120/news_pcSoagjTZV124248_533.jpg?v=20191122081?v=7428"/>
      </figure>
      <p>“การให้ความรู้กับสังคมไม่ใช่แค่บทเรียน  แต่คือการสื่อสารด้วย การผลิตสื่ออะไรต่างๆก็ต้องเลิกการสร้างภาพลักษณ์ที่เป็นลบ เลิกใช้คำที่เป็นลบ และเลิกทำให้เห็นว่า LGBT เป็นสิ่งที่แปลกแยก หรือสร้างภาพเหมารวมประเภทต้องเป็นตัวตลก ต้องผิดหวังในความรัก ทำให้มันเห็นว่า LGBT คือรูปแบบการใช้ชีวิตรูปแบบหนึ่ง คนทำงานธรรมดาๆ ทั่วไปก็คือ LGBT ได้ หรือส่งเสริมบทบาทของคนที่เป็น LGBT ที่โดดเด่นให้คนเห็นคุณค่าเขามากกว่าเอาเรื่องเพศมาตีกรอบ”<br/><br/>“เมื่อเราสร้างภาพลักษณ์ว่า LGBT ไม่ใช่ความแปลกแยกในสังคมตั้งแต่เด็ก พอมีความเข้าใจ เรื่องกรอบเพศที่ทำให้เกิดความไม่เท่าเทียมมันก็ค่อยๆ สลายไปเองในคนรุ่นใหม่ๆ ผมว่าการเรียนการสอนและการสื่อสารคือตัวแปรสำคัญ แล้วทีนี้ความเท่าเทียมมันจะเกิดขึ้นตามมา ขณะนี้ประเทศไทยอาจถูกมองว่าเป็นประเทศที่เป็นมิตรต่อ LGBTคือการยอมรับว่ามีตัวตนนะครับ แต่ไม่ได้รับการส่งเสริมบทบาท และเรื่องกฎหมายนโยบายอะไรก็ยังไม่เท่าเทียม”<br/><br/>“อย่างเช่น พ.ร.บ.คู่ชีวิต มันก็ไม่ได้ทำให้การแต่งงานของ LGBT เท่าเทียมเท่าชายหญิง ซึ่ง 22 พ.ย. เขาก็จะไปยื่นต่อศาลรัฐธรรมนูญให้ตีความว่า กฎหมายสมรส คือ ปพพ.1448 นี่ขัดต่อรัฐธรรมนูญมาตรา 27 ที่ทุกคนต้องเสมอภาคกันตามกฎหมายหรือเปล่า แต่เรื่องการผลักดันนี่คือการศึกษาและการสื่อสารสำคัญ ไม่ใช่เราเรียกร้องกันในหมู่ LGBTแต่เราต้องทำให้กลุ่มชายหญิงทั่วไปตระหนักด้วยว่า LGBT ก็ต้องได้รับความเท่าเทียม แล้วพลังการผลักดันจะแข็งแรงขึ้น”</p>
      <figure>
        <img src="https://www.dailynews.co.th/admin/upload/20191120/news_AffhvipmpD124248_533.jpg?v=20191122081?v=3384"/>
      </figure>
      <p>ในเรื่องการผลักดันกฎหมายคู่ชีวิต<b> อาร์ค-สาโรจน์ คุณาธเนศ</b> ผู้เข้าประกวด MGT หมายเลข 23 ก็มีความเห็นวิพากษ์ในเชิงความหมายของครอบครัวว่า <i>“</i>ชุดความเชื่ออนุรักษ์นิยมยังมองถึงต้องมีพ่อแม่ และมีบุตรที่สืบสายเลือดมาจากพ่อแม่ มันทำให้กลุ่ม LGBT เหมือนต้องยอมจำนนด้วยเพศสภาพของตัวเอง ซึ่งอาจต้องรื้อถอนบางอย่างที่เป็นอคติออกไป มองทุกอย่างอย่างเท่าเทียมในความเป็นมนุษย์ มองสิทธิโดยไร้กรอบเพศ ใช้ความเข้าอกเข้าใจกันมากขึ้นทุกอย่างก็ดี”<br/><br/>“มันมีรายงานข่าวจากการทำวิจัยต่างประเทศว่า การยอมรับการสมรสเพศเดียวกันมันลดอัตราการฆ่าตัวตายของกลุ่ม LGBT ได้ ผมมองว่า ถ้ารัฐรับรองกฎหมาย คือเป็นชั้นนโยบาย มันก็ส่งผลอีกด้านหนึ่งถึงในระดับการศึกษา หรือการสื่อสาร ก็จะเห็นเรื่องความเป็น LGBT เป็นเรื่องปกติ เด็กที่เป็น LGBT ก็จะไม่รู้สึกแปลกแยก และเด็กคนอื่นก็ไม่ได้เห็นว่า เด็ก LGBT ด้อยกว่า การกลั่นแกล้งรังแกกันก็มีแนวโน้มลดลงไปด้วย”</p>
      <figure>
        <img src="https://www.dailynews.co.th/admin/upload/20191120/news_IBqQirExvz124416_533.jpg?v=20191122081?v=1219"/>
      </figure>
      <p>“แรงผลักดันที่สำคัญให้เรื่องสิทธิของ LGBT ออกมาได้เป็นนโยบายจริงคือเรื่องของความเป็นอันหนึ่งอันเดียวกันในการแสดงพลัง ร่วมกันขับเคลื่อน มันไม่ใช่แค่เสียง LGBT แต่ LGBT ต้องรณรงค์สื่อสารกับกลุ่มอนุรักษ์นิยมให้เห็นความสำคัญของความเท่าเทียมให้ได้ด้วย ผมมองว่า อันหนึ่งที่สำคัญคือการสื่อสารล้างภาพเหมารวมในเชิงลบเกี่ยวกับเกย์ เช่นเป็นพวกมั่วเซกส์ ทำให้เห็นว่าเกย์ก็มีลักษณะอื่นๆ ทำงานดีๆ มีศักยภาพได้ พอล้างภาพได้การสนับสนุนก็ตามมา”<br/><br/>โดยภาพรวมที่ผู้เข้าประกวดทั้งสองคนแสดงความเห็นคือการเปลี่ยนวิธีคิดของสังคม ซึ่งต้องใช้การสื่อสาร และการรวมกลุ่มกันในการผลักดัน เปลี่ยนความคิดว่า <b>“ความหลากหลายทางเพศ” </b>ไม่ใช่มีแค่ LGBT แต่มันคือทุกเพศ เสียงจะดังออกไปได้เมื่อทำให้คนมองข้ามกรอบเพศไปมองถึงความสำคัญของสิทธิมนุษยชน การรวมกลุ่มกันนี้ตรงกับแนวคิดของเวทีปีนี้คือ <b>“we are family”</b> นั่นเอง ซึ่งการประกวดจะจัดที่แมมโบ้คลับ ย่านพระรามสาม วันที่ 24 พ.ย.นี้<br/><br/><b>ละอคติเรื่องเพศ และมองความเป็นมนุษย์ที่เท่าเทียม เป็นโจทย์ที่ท้าทาย แต่มันต้องทำให้เกิดขึ้นได้จริง.</b><br/><br/>ทั้งนี้ ติดตามการประกวดได้ที่เพจเฟซบุ๊ก<b> mr gay world Thailand</b><br/>........................................<br/>คอลัมน์ : <mark><b>ที่เห็นและเป็นอยู่</b></mark><br/>โดย <mark><b>“บุหงาตันหยง”</b></mark></p>
    </article>
  </body>
</html>