<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/742787"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T05:40:00+00:00"/>
    <meta property="og:title" content="'ตึกสูงกรุง'สร้างหลังปี50 ปลอดภัยรับแรงแผ่นดินไหว"/>
    <meta property="og:description" content="วสท.เผย 'ตึกสูง' ในเมืองกรุง ที่สร้างหลังปี 50 รับแรงสะเทือนแผ่นดินไหวได้ ปลอดภัยในระดับนึง พร้อมแนะนำวิธีเอาชีวิตรอดเมื่อเกิดเหตุการณ์คับขัน"/>
  </head>
  <body>
    <article>
      <h1>'ตึกสูงกรุง'สร้างหลังปี50 ปลอดภัยรับแรงแผ่นดินไหว</h1>
      <address>
        <time datetime="2019-11-21T05:40:00+00:00">21 Nov 2019, 05:40</time>
      </address>
      <p>
        <b>วสท.เผย "ตึกสูง" ในเมืองกรุง ที่สร้างหลังปี 50 รับแรงสะเทือนแผ่นดินไหวได้ ปลอดภัยในระดับนึง พร้อมแนะนำวิธีเอาชีวิตรอดเมื่อเกิดเหตุการณ์คับขัน</b>
      </p>
      <p>จากกรณีเกิดแผ่นดินไหว ศูนย์กลางอยู่ประเทศ สปป.ลาว ซึ่งแรงสั่นสะเทือนรับรู้ได้ในหลายจังหวัดของประเทศไทย รวมทั้งพื้นที่ในกรุงเทพมหานคร เกิดอาฟเตอร์ช๊อกตามขึ้นมาหลายครั้ง โดยเฉพาะผู้ที่อาศัยอยู่บนตึกสูง<br/><br/>เมื่อเวลา 11.00 น.วันที่ 21 พ.ย. <b>รศ.เอนก ศิริพานิชกร ประธานสาขาวิศวกรรมโยธาวิศวกรรมสถานแห่งประเทศไทย ในพระบรมราชูปถัมภ์ (วสท.) </b>เปิดเผยว่า เมื่อปี 2550 ทางกรมโยธาธิการและผังเมือง ได้ออกกฏกระทรวง กำหนดการรับน้ำหนักความต้านทานความคงทนของอาคารและพื้นดินที่รองรับอาคารในการต้านทานแรงสั่นสะเทือนของแผ่นดินไหว พ.ศ.2550 เพื่อบังคับใช้ควบคุมอาคารที่ดำเนินการก่อสร้างตั้งแต่ปี 2550 เป็นต้นมา ต้องออกแบบโครงสร้างอาคารให้สามารถรองรับแรงสั่นสะเทือนของการเกิดแผ่นดินไหว ครอบคลุมพื้นที่ 22 จังหวัด รวมทั้งกรุงเทพมหานครและปริมณฑล ทำให้ตึกหรืออาคารที่มีความสูงตั้งแต่ 15 เมตรขึ้นไปหรือความสูงอาคารประมาณ 5 ชั้น ต้องออกแบบโครงสร้างอาคารให้รองรับ ดังนั้น หากตึกไหนถูกสร้างหลังจากปี 2550 ก็มีความปลอดภัยในระดับนึง สำหรับแรงสั่นสะเทือนที่เกิดขึ้น<br/><br/>อย่างไรก็ตาม จากเหตุแผ่นดินไหวภายในประเทศ สปป.ลาว พื้นที่ในกรุงเทพมหานคร สมุทรปราการ นนทบุรี ปทุมธานี และสมุทรสาคร อาจจะได้รับผลกระทบจากแรงสั่นสะเทือนระยะไกลได้ เนื่องจากเป็นพื้นที่ดินอ่อน จึงอาจทำให้ตึกหรืออาคารที่มีระดับความสูงปานกลางได้รับผลกระทบเกิดการสั่นตามไปด้วย แต่ประชาชนไม่ต้องตกใจหรือกังวลใจ เพราะแต่ละอาคารก่อนก่อสร้างจะมีวิศวกรผู้เขี่ยวชาญคอยตรวจสอบให้แบบนั้นถูกต้องตามกฎหมาย<br/><br/>ส่วนคำแนะนำหากประสบเหตุแแผ่นดินไหว สำหรับผู้อยู่ในตึกหรืออาคารสูง ให้รีบหาที่หลบใต้โต๊ะหรือยืนชิดผนังหรือเสาเอาไว้ เพื่อไม่ให้เฟอร์นิเจอร์ที่ไม่ได้ถูกยึดติดกลับผนัง หล่นมาทับจนได้รับอันตราย และไม่ควรใช้ลิฟท์ในเวลาดังกล่าว จนกว่าตึกหรืออาคารจะหยุดสั่น ที่สำคัญให้อพยพออกมาข้างนอก กระทั่งเหตุการณ์กลับสู่ภาวะปกติ.<br/> </p>
    </article>
  </body>
</html>