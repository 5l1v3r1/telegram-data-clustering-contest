<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914614"/>
    <meta property="og:site_name" content="Dnevnik"/>
    <meta property="article:published_time" content="2019-11-21T05:30:00+00:00"/>
    <meta property="og:title" content="CoFestival: Neskončna anticipacija prihodnosti"/>
    <meta property="og:description" content="Jutri se v Kinu Šiška začenja 8. mednarodni festival sodobnega plesa CoFestival, ki bo v šestih festivalskih dneh ponudil sedemnajst dogodkov – ob plesnih predstavah tudi filmske projekcije in predavanje. V središču programa bo pojem prihodnosti."/>
  </head>
  <body>
    <article>
      <h1>CoFestival: Neskončna anticipacija prihodnosti</h1>
      <address><time datetime="2019-11-21T05:30:00+00:00">21 Nov 2019, 05:30</time> by <a rel="author">Maja Šučur</a></address>
      <p>
        <b>Jutri se v Kinu Šiška začenja 8. mednarodni festival sodobnega plesa CoFestival, ki bo v šestih festivalskih dneh ponudil sedemnajst dogodkov – ob plesnih predstavah tudi filmske projekcije in predavanje. V središču programa bo pojem prihodnosti.</b>
      </p>
      <p>Nocojšnja premiera predstave <i>Memememe</i> režiserja in koreografa <b>Jana Rozmana</b>, v kateri se bodo performerji v Stari mestni elektrarni poigravali z estetiko internetnih memov, kot preddogodek napoveduje že osmi <i>CoFestival</i>.</p>
      <p>Ta tokrat odpira vprašanja, kako afektom, ki s svojo osamosvojeno zverinskostjo nakazujejo naš obstoj, priskrbeti kos človeškega telesa, kos sedanjosti, kos človeške vezi, in ali ni resnična zagata naše prihodnosti skrita v dejstvu, da nam je izmed vsega daleč najbolj nedostopna naša breztežna in breztelesna sedanjost. »Tudi plesni ustvarjalci intenzivno beležijo polja, strategije in razvijajo metodologije, ki bi omogočile drugačno aktualizacijo prihodnosti, kot si jo predstavljamo,« so prepričani v produkcijskem timu <i>Kina Šiška</i> in <i>Nomad Dance Academy</i>.</p>
      <h3>Ujemanje v temnem polju</h3>
      <p>Petkovo odprtje festivala v Kinu Šiška bo zaznamoval plesni dokumentarec <i>Uravnanost je povsod</i>, ki bo predstavil uveljavljeno ameriško plesno inovatorko <b>Deborah Hay</b>. Vpogled v koreografinjin odnos do plesa in telesa bo še poglobila predstava <i>Ujemanje</i>, rezultat njenega sodelovanja s švedskim baletnim kolektivom <b><i>Cullberg</i></b>; štirje plesalci se bodo borili z različnimi prostorskimi, kinetičnimi in glasovnimi nalogami, in prek njih tkali koreografsko strukturo.</p>
      <p>Sobotni večer bo sokoreografiral <b>Michiel Vandevelde</b>, ki sodi med najbolj obetavne predstavnike flamskega sodobnega plesa, s predstavo <i>Konci svetov</i> bo brskal po arheoloških ostankih preteklega sodobnoplesnega stoletja. Nasprotno se bo v prihodnost – na humanoide iz znanstvenofantastične perspektive – v nedeljo z <i>Analizo v temnem polju</i> zazrl priznan nizozemsko-švedski koreograf <b>Jefta van Dinther</b>.</p>
      <h3>Dobrodošel Cunningham</h3>
      <p>Mesečina bo v spoju realnega in sanjskega zasijala v ponedeljek zvečer s plesno-koreografskim dvojcem <b>Daría Barrete Damasa</b> in <b>Aleksandra Georgieva</b>. V Ljubljano se vrača tudi <b>Martin Sonderkamp</b>, ki bo z <b>Darkom Dragičevićem</b> sodeloval v performansu Nosilec zvoka, pa tudi avstrijski tandem, koreografinja <b>Doris Uhlich</b> in plesalec na vozičku <b>Michael Turinsky</b>, ki raziskujeta nekovencionalna telesa.</p>
      <p>Festivalski oder bo ob zaključku v sredo s solom <i>Hiperprostor</i> zavzel Avstralec <b>James Batchelor</b>, s predstavo <i>Motnja</i> bosta pozornost zahtevala še bruseljski gibalec <b>Samuel Lefeuvre</b> in argentinska večmedijska umetnica <b>Florencia Demestri</b>. Platno pa bodo razgrnili še za premiero dokumentarnega filma o kultnem ameriškem plesalcu in koreografu <b>Merceu Cunninghamu</b>, ki ga bo publika <i>CoFestivala</i> lahko ujela dva tedna pred ameriško premiero.</p>
      <blockquote><b>Slovenske podobe v Kinu Šiška<br/></b>Rok Vevar: predavanje <b><i>Slovenski sodobni ples v perspektivi evropskih umetniških izmenjav (1918–1999)</i></b>; nedelja ob 16. uri;<br/>Tatovi podob: tehnoburleska <b><i>Tatovi podob</i></b>; nedelja ob 21. uri; <br/>Jurij Konjar, Andreja Rauch Podrzavnik, Jaka Šimenc, Blaž Celarec: predstava improvizacije <b><i>Ponedeljek ob devetih</i></b>; ponedeljek ob 21. uri.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042913280/kultura/oder/loup-abramovici-plesalec-in-performer-raje-imam-okoliscine-ki-me-silijo-v-ranljivost"/>
        <a href="https://www.dnevnik.si/1042896172/kultura/oder/v-sredo-se-zacenja-festival-fronta-soocenje-arhitekture-in-telesa"/>
      </related>
    </article>
  </body>
</html>