<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-25-millio-dohanyos-elete-a-tet/"/>
    <meta property="og:site_name" content="lokál"/>
    <meta property="article:published_time" content="2019-11-21T05:30:23+00:00"/>
    <meta property="og:title" content="2,5 millió dohányos élete a tét"/>
    <meta property="og:description" content="Ma van a Ne gyújts rá! világnap, ami tökéletes alkalom a dohányzásról való leszokásra.  Magyarország világelső a tüdőrák okozta halálozásban, s ennek főként a dohányzás áll a hátterében. Hazánkban körülbelül 2,5 millió ember dohányzik és minden második szeretne leszokni káros szenvedélyéről. "/>
  </head>
  <body>
    <article>
      <h1>2,5 millió dohányos élete a tét</h1>
      <address><time datetime="2019-11-21T05:30:23+00:00">21 Nov 2019, 05:30</time> by <a rel="author">Holló Bettina</a></address>
      <p>
        <b>Ma van a Ne gyújts rá! világnap, ami tökéletes alkalom a dohányzásról való leszokásra. Magyarország világelső a tüdőrák okozta halálozásban, s ennek főként a dohányzás áll a hátterében. Hazánkban körülbelül 2,5 millió ember dohányzik, és minden második szeretne leszokni káros szenvedélyéről. </b>
      </p>
      <p>Minden dohányos tisztában van a cigaretta káros hatásaival, sokan mégis képtelenek megálljt parancsolni maguknak. Pedig felsorolni is nehéz, hogy szenvedélyük milyen betegségeket okoz.</p>
      <p>– Nagyon gyakran krónikus hörghurut és COPD alakul ki, mindkettő erős köhögéssel, sárgásbarna köpetürítéssel jár – kezdte a Lokálnak Hidvégi Edit tüdőgyógyász. – A keringési problémák is összefüggésbe hozhatók vele, érszűkületet, érelmeszesedést okoz, és növeli a szívinfarktus kockázatát. Emellett sárgítja a bőrt és a fogakat, valamint csökkenti a férfiak nemzőképességét. Ráadásul a cigarettázás igazoltan szájüregi, gége-, húgyhólyag- és tüdőrákot is kiválthat – sorolta az orvos.</p>
      <p>– A dohányosok főként idült hörgőszűkülettel (COPD) és tüdőrákkal kerülnek kórházba – mondta Kovács Gábor, az Országos Korányi Pulmonológiai Intézet főigazgatója az M1-en a Ne gyújts rá! világnap alkalmából.<br/>A főigazgató elmondta, hogy Magyarország világelső a tüdőrák okozta halálozásban, s ennek főként a dohányzás áll a hátterében. Hozzátette, Magyarországon körülbelül 2,5 millió ember dohányzik, ami meghaladja az uniós átlagot.<br/>Elmondta: az új típusú dohánytermékek, összefoglaló nevükön füstmentes termékek – például az elektronikus cigaretták – káros hatása ugyanúgy megjelenik a szervezetben, mint a hagyományos cigaretta esetében. Ezek nem segítenek a leszokásban, hiszen a nikotintartalmuk révén fenntartják a függőséget – mutatott rá.</p>
      <figure>
        <img src="https://www.lokal.hu/wp-content/uploads/2019/11/profimedia-0189499121-988x960.jpg"/>
        <figcaption>Profimedia</figcaption>
      </figure>
      <p>– Minden második dohányzó ember szeretne leszokni a cigarettáról – jelentette ki korábban az egészségügyért felelős államtitkár az M1-en.</p>
      <p>Horváth Ildikó azt mondta, hogy akik szeretnének leszokni a dohányzásról, az Országos Dohányzás Leszokás Támogatási Módszertani Központban szakszerű segítséget kérhetnek, akár az ingyenesen hívható telefonszámon is. A szolgáltatás eddig több ezer embernek segített letenni a cigarettát – tette hozzá. Hangsúlyozta: a leszokáshoz az akarat a legfontosabb. A dohányzásmentes naptól az államtitkár azt reméli, hogy segít elindulni azoknak, akik szeretnének leszokni.<br/>Horváth Ildikó beszélt arról is, hogy Magyarországon körülbelül minden negyedik ember dohányosnak vallja magát, az elmúlt években azonban csökkent a számuk. A dohányzás felborítja a sejtek alapvető működését, 10-15 évvel megrövidíti az életet, és számos káros szövődménye ismert, leszokás után pár évvel viszont kisebb az infarktus és a stroke valószínűsége, valamint a tüdő állapota is javulásnak indul – mondta Horváth Ildikó.</p>
      <figure>
        <img src="https://www.lokal.hu/wp-content/uploads/2019/11/profimedia-0414108309-960x960.jpg"/>
        <figcaption>Profimedia</figcaption>
      </figure>
      <p>
        <b>Passzívan is nagyon káros</b>
      </p>
      <p>A füst nemcsak a dohányosoknak árt, hanem az őket körülvevőknek is. Kisebb mértékben, de tulajdonképpen ugyanazok a betegségek alakulhatnak ki náluk is, amelyek a cigarettázóknál. – A passzív dohányzás a gyerekekre különösképpen veszélyes, gátolhatja a tüdő fejlődését, és náluk a légúti betegségek is gyakrabban alakulnak ki – hívta fel a figyelmet a tüdőgyógyász.</p>
      <p>
        <b>„A legfontosabb az elhatározás”</b>
      </p>
      <p>A dohányos két dologhoz szokik hozzá: a nikotinhoz és a mozdulathoz – mondta az orvos. – Ha valaki meg tudja állni, hogy ne gyújtson rá, de kínozza a nikotinéhség, talán érdemes kipróbálni a nikotinrágót vagy a nikotintapaszt, de ezt sem szabad ész nélkül használni, hiszen hamar nikotinmérgezést okoz. Emellett önsegítő csoportok is vannak, mindenkinek más jön be, de a legfontosabb az elhatározás – tette hozzá Hidvégi Edit.</p>
      <figure>
        <img src="https://www.lokal.hu/wp-content/uploads/2019/11/dohanyosok-grafika-mti-883x960.jpg"/>
      </figure>
      <figure>
        <img src="https://www.lokal.hu/wp-content/uploads/2019/11/profimedia-0098455635-1280x853.jpg"/>
        <figcaption>Profimedia</figcaption>
      </figure>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-torekedni-kell-a-helyes-antibiotikum-hasznalatra/">Törekedni kell a helyes antibiotikum-használatra</a>
        </li>
        <li>
          <a href="https://www.lokal.hu/2019-11-cel-hogy-evrol-evre-egeszsegesebb-eteleket-talaljanak-a-kozetkeztetesben/">Cél, hogy évről évre egészségesebb ételeket tálaljanak a közétkeztetésben</a>
        </li>
        <li>
          <a href="https://www.lokal.hu/2019-11-van-kiut-az-alkohol-poklabol/">Van kiút az alkohol poklából</a>
        </li>
        <li>
          <a href="https://www.lokal.hu/2019-11-evente-3600-cukorbeteg-labat-kell-amputalni/">Évente 3600 cukorbeteg lábát kell amputálni</a>
        </li>
        <li>
          <a href="https://www.lokal.hu/2019-11-ujabb-palyazatokat-varnak-csaladbarat-szuleszetek-kialakitasara/">Újabb pályázatokat várnak családbarát szülészetek kialakítására</a>
        </li>
      </ul>
    </article>
  </body>
</html>