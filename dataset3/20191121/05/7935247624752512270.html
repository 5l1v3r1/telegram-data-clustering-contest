<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/tofasin-tadi-kacti-215735h.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T05:42:41+00:00"/>
    <meta property="og:title" content="TOFAŞ'ın tadı kaçtı"/>
    <meta property="og:description" content="Basketbol ULEB Avrupa Kupası B Grubu 8. hafta maçında TOFAŞ, İtalya temsilcisi Umana Reyer'e 80-73 mağlup oldu."/>
  </head>
  <body>
    <article>
      <h1>TOFAŞ'ın tadı kaçtı</h1>
      <h2>Basketbol ULEB Avrupa Kupası B Grubu 8. hafta maçında TOFAŞ, İtalya temsilcisi Umana Reyer'e 80-73 mağlup oldu.</h2>
      <address>
        <time datetime="2019-11-21T05:42:41+00:00">21 Nov 2019, 05:42</time>
      </address>
      <p>Bu skorla TOFAŞ 4. mağlubiyetini alırken, gruptaki 6. galibiyetine imza atan Umana Reyer liderliğini sürdürdü ve top 16'ya yükselmeyi garantiledi.</p>
      <p>Karşılaşmaya Chappell ve Bramos'un dış atışlardan bulduğu sayılarla iyi başlayan Umana Reyer, 4. dakikayı 10-4 üstün geçti. Watt'ın da devreye girmesiyle oyunda TOFAŞ'a karşı üstünlük kuran İtalyan ekibi, 8. dakikada farkı 9'a (11-20) çıkardı. Kenardan gelen Muhsin Yaşar'ın pota altını domine etmesiyle üstündeki baskıyı kıran TOFAŞ, bu oyuncudan bulduğu sayı ve bloklarla farkı eritse de çeyrek Umana Reyer'in 22-19 üstünlüğüyle tamamlandı.</p>
      <p>İkinci çeyreğe de Muhsin Yaşar'ın boyalı alandan bulduğu sayılarla başlayan TOFAŞ, yakaladığı 10-0'lık seriyle 12. dakikada skoru lehine (23-22) çevirdi. Karşılıklı basketlerle devam eden çeyrekte, özellikle dış atışlardan Watt ve Bramos ile yüksek yüzdeyle atmaya devam eden Umana Reyer, 17. dakikada farkı tekrar açtı: 30-37. Başantrenör Orhun Ene'nin molasıyla oyuna tekrar dönen mavi-yeşilli ekip, kısa oyuncuları Mejia ve Lojeski ikilisinin set hücumlarıyla bitime 17 saniye kala skoru 38-39'a getirerek farkı 1'e indirdi. Son hücumda Bramos ile sayı bulan Umana Reyer, soyunma odasına 41-38 önde gitti.</p>
      <p>Üçüncü çeyreğe tempolu başlayan konuk ekip, Udanoh ve Bramos'un skor katkısıyla 22. dakikada 7 sayılık fark yakaladı: 38-45. Chappell ve Udanoh'un devreye girdiği 24. dakikada Umana Reyer 9 farklı (42-51) üstünlüğe ulaştı. Phillip, Lojeski ve Muhsin Yaşar'ın basketleriyle TOFAŞ oyuna tutunmaya çalışsa da kontrolü elinden bırakmayan Umana Reyer, final periyoduna 60-55 galip girdi.</p>
      <p>Son çeyrekte Bramos, Watt ve Filloy'un sayılarıyla etkili olan Umana Reyer, 34. dakikada farkı çift hanelere (57-67) çıkardı. TOFAŞ, İtalyan ekibinin hücumdaki başarılı dış atış yüzdesine engel olamayınca Umana Reyer karşılaşmadan 80-73 galip ayrıldı.</p>
      <p><b>Salon:</b> TOFAŞ</p>
      <p><b>Hakemler:</b> Petros Papapetrou (Yunanistan), Marko Juras (Sırbistan), Jordi Aliaga (İspanya)</p>
      <p><b>TOFAŞ:</b> Berk Uğurlu 2, White 4, Mejia 10, Lojeski 8, Williams 16, Barış Ermiş 7, Phillip 12, Muhsin Yaşar 14, Berkan Durmaz</p>
      <p><b>Umana Reyer:</b> Udanoh 2, Stone 5, Bramos 28, Chappell 13, Watt 13, Daye 11, Nicolao 3, Filloy 3, Vidmar 2, Cerella</p>
      <p><b>1. Periyot:</b> 19-22</p>
      <p><b>Devre:</b> 38-41</p>
      <p><b>3. Periyot:</b> 55-60</p>
    </article>
  </body>
</html>