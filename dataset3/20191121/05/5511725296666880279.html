<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/balcera-konta-punkts-aridzan-tresaja-ahl-spele.d?id=51655725"/>
    <meta property="og:site_name" content="DELFI"/>
    <meta property="article:published_time" content="2019-11-21T05:57:32+00:00"/>
    <meta property="og:title" content="Balcera kontā punkts arīdzan trešajā AHL spēlē "/>
    <meta property="og:description" content="Latvijas izlases hokejists Rūdolfs Balcers trešdien turpināja rezultativitātes sēriju Amerikas hokeja līgā (AHL), atzīmējoties ar rezultatīvu piespēli zaudējumā pret Manitobas &quot;Moose&quot; vienību."/>
  </head>
  <body>
    <article>
      <h1>Balcera kontā punkts arīdzan trešajā AHL spēlē </h1>
      <address><time datetime="2019-11-21T05:57:32+00:00">21 Nov 2019, 05:57</time> by <a rel="author">DELFI Sports</a></address>
      <p>
        <b>Latvijas izlases hokejists <a href="https://www.delfi.lv/temas/rudolfs-balcers">Rūdolfs Balcers</a> trešdien turpināja rezultativitātes sēriju Amerikas hokeja līgā (<a href="https://www.delfi.lv/temas/ahl">AHL</a>), atzīmējoties ar rezultatīvu piespēli zaudējumā pret Manitobas "Moose" vienību.</b>
      </p>
      <p>Balcera pārstāvētā Belevilas "<a href="https://www.delfi.lv/temas/senators">Senators</a>" vienība mājās piekāpās "Moose" komandai ar rezultātu 1:2 (0:2, 0:0, 1:0).</p>
      <p>Liepājnieks asistēja Džordana Švarca vārtu guvumā trešās trešdaļas pirmajā minūtē. Uzbrucējs mača gaitā izpildīja arī divus metienus. Šis ir viņa ceturtais rezultativitātes punkts trīs AHL pavadītajās spēlēs, pirmajos divos mačos Balceram izceļoties ar trim vārtu guvumiem.</p>
      <figure>
        <iframe data-src="https://twitter.com/SensProspects/status/1197332817233010688?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kamēr hokejists pēc potītes savainojuma atgūst fizisko formu, viņa pārstāvētā Otavas "Senators" vienība trešdien turpināja veiksmīgo sezonas nogriezni, ar rezultātu 2:1 (0:0, 1:1, 0:0, 1:0) papildlaikā pieveicot Monreālas "Canadiens".</p>
      <p>Otavas klubam tas bija septītais panākums pēdējās desmit spēlēs. Komanda ar 21 punktu 22 spēlēs nu jau ieņem 11. vietu Austrumu konferencē.</p>
      <p>Rūdolfs Balcers uz AHL tika nosūtīts 12. novembrī, bet <a href="https://www.delfi.lv/sports/news/hokejs/balcers-spozi-atgriezas-laukuma-pec-traumas-izarstesanas.d?id=51645767">debijas spēli šosezon aizvadīja 15. novembrī</a>, gūstot divus vārtus. Hokejists pārbaudes spēlē pirms NHL regulārās sezonas cieta potītes savainojumu.</p>
      <related>
        <h4>Lasi vēl</h4>
        <a href="https://www.delfi.lv/sports/news/hokejs/balcers-gust-vartus-ari-otraja-spele-pec-atgriesanas-laukuma.d?id=51646843"/>
        <a href="https://www.delfi.lv/sports/news/hokejs/balcers-spozi-atgriezas-laukuma-pec-traumas-izarstesanas.d?id=51645767"/>
      </related>
    </article>
  </body>
</html>