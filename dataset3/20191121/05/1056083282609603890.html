<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019408/%D8%B1%D9%88%D8%B2%DB%8C-%D8%A8%D9%87-%D9%86%D8%A7%D9%85-%D8%B9%D9%84%D9%85-%D8%A7%D8%B5%D9%88%D9%84-%D9%86%D8%A7%D9%85%DA%AF%D8%B0%D8%A7%D8%B1%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T05:51:36+00:00"/>
    <meta property="og:title" content="روزی به نام علم اصول نامگذاری می‌شود"/>
    <meta property="og:description" content="ایسنا/قم رییس انجمن اصول فقه حوزه گفت: با صلاحدید مراجع و نظرخواهی از استادان حوزه روزی به نام علم اصول فقه نامگذاری خواهد شد."/>
  </head>
  <body>
    <article>
      <h1>روزی به نام علم اصول نامگذاری می‌شود</h1>
      <address>
        <time datetime="2019-11-21T05:51:36+00:00">21 Nov 2019, 05:51</time>
      </address>
      <p>ایسنا/قم رییس انجمن اصول فقه حوزه گفت: با صلاحدید مراجع و نظرخواهی از استادان حوزه روزی به نام علم اصول فقه نامگذاری خواهد شد.</p>
      <p>حجت‌الاسلام والمسلمین سیدصادق محمدی، شامگاه گذشته در گردهمایی استادان اصول فقه حوزه با عنوان نقش علم اصول در تفسیر قرآن که در دارالقرآن علامه طباطبایی برگزار شد، گفت: برخی مباحث اصولی در علم اصول  یا بحث نشده و یا کم بحث شده است مانند قرینه مقابله یا حجیت ذوق فقهی، تنقیح مناط، مقاصد الشریعه و از جمله سیاق از مواردی است که بحث نشده است.</p>
      <p>وی با بیان اینکه تفسیر المیزان را می‌توانیم تفسیر سیاقی هم بنامیم بیان کرد: تنها شهید صدر و مظفر در مورد سیاق بحث کرده‌اند و دیگران به آن نپرداخته‌اند. آیت‌الله بروجردی نیز سیاق در آیات قرآن را قبول ندارد که باید در خصوص آن بحث شود.</p>
      <p>محمدی با بیان اینکه انجمن علمی اصول فقه حوزه از ابتدا طبق منویات مراجع کار را شروع کرد و خطایی از این انجمن سر نزده چون طبق این مسیر حرکت کرده‌ایم، اظهار کرد: تاکنون ۷ دوره مجمع عمومی برگزار شده و دومین کرسی نظریه‌پردازی انجمن‌های علمی توسط این انجمن برگزار شد همچنین تاکنون سومین کرسی نظریه‌پردازی را برگزار کردیم.</p>
      <p>وی اظهار کرد: برپایی مراسم نکوداشت امام خمینی(ره) از جمله  دیگر کارهای این انجمن بوده همچنین اولین کنگره علمی آیت الله بروجردی توسط ما برگزار شد ضمن اینکه مقالات متعددی در عرصه‌های مختلف منتشر کرده‌ایم.</p>
      <p>محمدی با بیان اینکه مقالات نکوداشت آیت الله بروجردی در دو جلد با عنوان شکوه مرجعیت منتشر شد افزود: اولین کتاب رمان قابل استفاده برای جوانان از ایشان چاپ شد همچنین ۱۸۰ نشست علمی تخصصی برپا کرده‌ایم که هر دو هفته یک میزگرد می‌شود.</p>
      <p>محمدی با بیان اینکه ۳۰ کارگاه علمی و کاربردی از سوی انجمن برگزار شده است افزود: تدوین اصول فقه گرچه برای فقه سنتی بوده ولی می‌تواند فرافقه به معنای خاص و در مجامع علمی دنیا و دانشگاه‌های دنیا کاربرد داشته باشد و بر این اساس تعامل علمی با اهل سنت شروع شود.</p>
      <p>وی با بیان اینکه برای ایجاد تعامل در دنیا که اختلاف و تعصب هم ایجاد نمی‌کند و قدرت شیعه را در اهل سنت و غیر آن نشان می دهد علم اصول حوزه است، بیان کرد: یکی از ابتکارات انجمن اصول فقه اعلام یک روز به نام علم اصول است.</p>
      <p>محمدی افزود: این روز ممکن است در روز ارتحال شیخ انصاری و یا وحید بهبهانی تعیین شود که ابتدا نظر مراجع معظم و اکثریت حوزویان را جویا خواهیم شد.</p>
      <p>همچنین  مرتضی نجفی قدسی، مدیر دارالقران علامه طباطبایی گفت: دارالقرآن درصدد است تا کتاب شرح علامه بر کفایه را که قبل از انقلاب چاپ شده و اغلاطی هم دارد مورد بازبینی قرار دهد.</p>
      <p>وی افزود: همچنین کار بازبینی شرح علامه بر نهایة الدرایة مرحوم کمپانی در حال انجام است و تجدید چاپ خواهد شد تا نظرات ایشان در علم اصول بیش از پیش نمایان  شود.</p>
      <p>انتهای پیام</p>
    </article>
  </body>
</html>