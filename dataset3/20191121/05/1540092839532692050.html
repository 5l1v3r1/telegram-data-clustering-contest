<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198081/toyrkos-ergazomenos-tis-germanikis-presveias-stin-agkyra-synelifthi-gia-kataskopeia"/>
    <meta property="og:site_name" content="CNN.gr"/>
    <meta property="article:published_time" content="2019-11-21T05:41:12+00:00"/>
    <meta property="og:title" content="Τούρκος εργαζόμενος της γερμανικής πρεσβείας στην Άγκυρα συνελήφθη για κατασκοπεία"/>
    <meta property="og:description" content="Ένας Τούρκος δικηγόρος που εργάζεται για την πρεσβεία της Γερμανίας στην Άγκυρα συνελήφθη τον Σεπτέμβριο, δήλωσε χθες Τετάρτη πηγή προσκείμενη στο γερμανικό..."/>
  </head>
  <body>
    <article>
      <h1>Τούρκος εργαζόμενος της γερμανικής πρεσβείας στην Άγκυρα συνελήφθη για κατασκοπεία</h1>
      <h2>Ένας Τούρκος δικηγόρος που εργάζεται για την πρεσβεία της Γερμανίας στην Άγκυρα συνελήφθη τον Σεπτέμβριο, δήλωσε χθες Τετάρτη πηγή προσκείμενη στο γερμανικό υπουργείο Εξωτερικών, χαρακτηρίζοντας «ακατανόητο» το μέτρο αυτό των τουρκικών Aρχών.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 07:41 , 21 November 2019 - 09:01</p>
      <p>Η υπόθεση αποκαλύφθηκε καθώς οι σχέσεις της Τουρκίας με τη Γερμανία, χώρα όπου ζουν τρία εκατομμύρια Τούρκοι και Γερμανοί πολίτες τουρκικής καταγωγής, γνωρίζουν ξανά εντάσεις, εξαιτίας της <b>πρόσφατης τουρκικής εισβολής στη βορειοανατολική Συρία</b> αλλά και εξαιτίας της απειλής της κυβέρνησης του <a href="https://www.cnn.gr/eidhseis/tag/368/retzep-tagip-erntogan"><b>Ρετζέπ Ταγίπ Ερντογάν</b></a> ότι θα αφήσει νέα κύματα προσφύγων από τη Συρία να περάσουν στην Ευρώπη.</p>
      <p>«Ο δικηγόρος της πρεσβείας μας στην Άγκυρα συνελήφθη στα μέσα του Σεπτεμβρίου», δήλωσε στο Γαλλικό Πρακτορείο η πηγή που πρόσκειται στο γερμανικό ΥΠΕΞ, επιβεβαιώνοντας τις πληροφορίες που δημοσίευσε το γερμανικό εβδομαδιαίο ειδησεογραφικό περιοδικό Der Spiegel. «<b>Η κράτησή του είναι ακατανόητη για εμάς</b>», πρόσθεσε.</p>
      <p>Ο δικηγόρος προσέφερε «οπωσδήποτε αποδεκτή υποστήριξη» στη γερμανική διπλωματική αποστολή, συνέχισε η πηγή. Οι <b>Αρχές της Γερμανίας εργάζονται «εντατικά</b>» για να «αρθούν οι κατηγορίες» σε βάρος του νομικού συμβούλου της πρεσβείας στην Άγκυρα και να αφεθεί ελεύθερος, πρόσθεσε.</p>
      <p>Όπως εξήγησε το Spiegel, ο δικηγόρος <b>προσέφερε βοήθεια στην πρεσβεία στις έρευνές της για τους Τούρκους πολίτες</b> που υποβάλουν αιτήσεις για τη χορήγηση πολιτικού ασύλου στη Γερμανία. Τον βαρύνουν υποψίες για <b>κατασκοπεία</b>.</p>
      <p>Γερμανοί αξιωματούχοι «φοβούνται ότι ευαίσθητα δεδομένα και ολόκληροι φάκελοι έως και 50 αιτούντων άσυλο έχουν πέσει στα χέρια της τουρκικής υπηρεσίας πληροφοριών», κατά το δημοσίευμα του περιοδικού.</p>
      <p>Ανάμεσα στα πρόσωπα αυτά είναι <b>Κούρδοι ακτιβιστές και οπαδοί του ιεροκήρυκα <a href="https://www.cnn.gr/eidhseis/tag/22100/fetoylax-gkioylen">Φετουλάχ Γκιουλέν</a>,</b> που ζει αυτοεξόριστος στις ΗΠΑ και κατηγορείται από τον πρόεδρο Ερντογάν ότι ήταν ο ιθύνων νους πίσω από την απόπειρα στρατιωτικού πραξικοπήματος εναντίον του τον Ιούλιο του 2016.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/198059/merkel-gia-prosfygiko-eimaste-etoimoi-na-dieyrynoyme-ti-voitheia-stin-toyrkia">Μέρκελ για προσφυγικό: Είμαστε έτοιμοι να διευρύνουμε τη βοήθεια στην Τουρκία</a>
        </li>
        <li>
          <a href="https://www.cnn.gr/news/kosmos/story/198050/sasoli-se-tsavoysogloy-pliris-allileggyi-pros-tin-kypro-gia-tis-paranomes-geotriseis">Σασόλι σε Τσαβούσογλου: Πλήρης αλληλεγγύη προς την Κύπρο για τις παράνομες γεωτρήσεις</a>
        </li>
        <li>
          <a href="https://www.cnn.gr/news/ellada/story/198038/thessaloniki-50xronos-ellinas-dioketai-apo-ti-germaniki-dikaiosyni-gia-apati-mamoyth">Θεσσαλονίκη: 50χρονος Έλληνας διώκεται από τη γερμανική δικαιοσύνη για απάτη «μαμούθ»</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/351/germania">ΓΕΡΜΑΝΙΑ</a>
        </li>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/2692/syllipsi">ΣΥΛΛΗΨΗ</a>
        </li>
        <li>
          <a href="https://www.cnn.gr/eidhseis/tag/13799/kataskopeia">ΚΑΤΑΣΚΟΠΕΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/21/198122/snapshot/alexandra-ZyPN2a6DoQE-unsplash.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198107/snapshot/AP_342048715656.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198105/snapshot/2613919-1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198097/snapshot/2621273.jpg"/>
      </figure>
    </article>
  </body>
</html>