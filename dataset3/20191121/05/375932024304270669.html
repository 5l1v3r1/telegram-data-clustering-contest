<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/tobbet-fizethet-aki-nem-jar-szuresre-2-1882203/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T05:30:00+00:00"/>
    <meta property="og:title" content="Többet fizethet, aki nem jár szűrésre"/>
    <meta property="og:description" content="Lázár János szerint a társadalombiztosítási hozzájárulásban kellene megjelennie annak, ha valaki nem megy el a szűrővizsgálatokra."/>
  </head>
  <body>
    <article>
      <h6 class="kicker">Még decemberben elfogadhatják Lázár János csomagját</h6>
      <h1>Többet fizethet, aki nem jár szűrésre</h1>
      <address><time datetime="2019-11-21T05:30:00+00:00">21 Nov 2019, 05:30</time> by <a rel="author">Koncsek Rita</a></address>
      <p>A társadalombiztosítás rendszerén keresztül kell érdekeltté tenni az embereket, hogy járjanak az állam által biztosított ingyenes szűrővizsgálatokra – erről Lázár János, a nem dohányzók védelméért felelős miniszterelnöki biztos beszélt. Szerinte</p>
      <aside>fontos lenne kiterjeszteni a népegészségügyi szűrővizsgálatokat, mert ebben Magyarország lemaradásban van.</aside>
      <p>Viszont ha az állam megteremti a tüdődaganat és a vastagbéldaganatok szűrésének technikai feltételeit, és a szűrővizsgálatoknak a behívottak így sem tesznek eleget, akkor</p>
      <aside>ez jelenjen meg az érintettek társadalombiztosítási hozzájárulásában is.</aside>
      <p>Fontos előrelépés, hogy 1,2 mil­liárd forintot invesztáltak tíz tüdőszűrőcentrum létrehozására, ahol alacsony dózisú CT-vizsgálatokat végeznek majd. Ezeknek a központoknak az éves működtetése a számítások szerint 3–6 milliárd forintból megvalósítható. Lázár János még a nyáron tette le a kormány asztalára a fiatalkorúak dohányzásának visszaszorításával és a nem dohányzók védelmével kapcsolatos javaslatait. Hangsúlyozta:</p>
      <aside>évente 700 milliárd forintot költenek a magyarok dohánytermékekre, a tüdődaganatos betegek 85 százaléka dohányzik.</aside>
      <figure>
        <img src="https://www.vg.hu/wp-content/uploads/2019/11/AlazarjanosMTIkovacsattila.jpg"/>
        <figcaption>MTI/Kovács Attila</figcaption>
      </figure>
      <blockquote>Fontos, hogy a magyar állam továbbra is foglalkozzon a dohánypiac szabályozásával, a tiltással és a kontrollal</blockquote>
      <p>– válaszolta a Világgazdaság kérdésére Lázár. Hozzátette: a javaslatai nagy része arra vonatkozott, hogy hogyan lehet a trafikrendszert szigorítani, a feketepiaci dohánykereskedelmet visszaszorítani, és a dohánytermékek egységes csomagolását bevezetni. Ezeknek a javaslatoknak egy része a parlament előtt van, és még de­cemberben elfogadhatják, egy másik részük pedig kormányrendelet formájában már megszületett – tette hozzá.</p>
      <p>Lázár János elmondta, komoly vitát váltott ki, de a Belügyminisztérium is támogatja az autóban dohányzás betiltását. Javasolja mindezek mellett, hogy a társasházak közös területein is tilos legyen a dohányzás.</p>
      <p>
        <i>A teljes cikket a Világgazdaság csütörtöki számában olvashatja!</i>
      </p>
    </article>
  </body>
</html>