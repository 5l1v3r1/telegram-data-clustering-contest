<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/narRn5/buttigieg-anklaget-for-manglende-erfaring-i-demokratenes-nominasjonsd"/>
    <meta property="og:site_name" content="Bergens Tidende"/>
    <meta property="article:published_time" content="2019-11-21T05:23:58+00:00"/>
    <meta property="og:title" content="Buttigieg anklaget for manglende erfaring i Demokratenes nominasjons­debatt"/>
    <meta property="og:description" content="Pete Buttigieg fikk tyn for manglende erfaring fra nasjonal politikk da ti presidentkandidater på demokratisk side møttes til debatt i Georgia."/>
  </head>
  <body>
    <article>
      <h1>Buttigieg anklaget for manglende erfaring i Demokratenes nominasjons­debatt</h1>
      <h2>Pete Buttigieg fikk tyn for manglende erfaring fra nasjonal politikk da ti presidentkandidater på demokratisk side møttes til debatt i Georgia.</h2>
      <address><time datetime="2019-11-21T05:23:58+00:00">21 Nov 2019, 05:23</time> by <a rel="author">NTB</a></address>
      <p>Debatten onsdag kveld åpnet med det uunngåelige temaet riksrett. Første spørsmål gikk til Elizabeth Warren. Hun gjorde det klart at hun vil gjøre sitt ytterste for å overbevise politikere i begge parti om at riksrett er nødvendig.</p>
      <p>– Alle politikere, inkludert Republikanere, har plikt til å seriøst vurdere spørsmålet om riksrett. Vi har et konstitusjonelt ansvar og å møte dette ansvaret, sa senatoren fra Massachusetts.</p>
      <p>Bernie Sanders advarte mot å bli for opphengt i president Donald Trump, som han kalte en notorisk løgner. Senatoren fra Vermont vil heller vende fokuset mot hvordan Det demokratiske partiet kan nå ut til de amerikanske velgerne.</p>
      <p>Joe Biden pekte på at vitneutsagnene fra riksrettshøringene har gjort det tydelig at Trump ikke ønsker den tidligere visepresidenten som motstander ved neste års valg.</p>
      <figure>
        <img src="https://images.sacdn.no/v2/images/6d20e1a0-56a6-4258-9f4c-bfa00b32f351?fit=crop&amp;h=1267&amp;w=1900&amp;s=2298226936cd3eafd2d978c0cc3d38f54035075a"/>
        <figcaption>DEBATT: Pete Buttigieg og Elizabeth Warren i debatten mellom Demokratenes presidentkandidater i Atlanta i Georgia onsdag kveld.<cite>John Bazemore, AP / NTB scanpix</cite></figcaption>
      </figure>
      <h3>Buttigieg utfordret</h3>
      <p>Ordføreren i den vesle byen South Bend i Indiana, Pete Buttigieg, ble i debatten utfordret på hans manglende erfaring fra storpolitikken. Buttigieg argumenterte med at hans bakgrunn vil være en fordel og ikke en ulempe.</p>
      <p>– Jeg snakker ikke om arbeidsfolks rettigheter for deretter sette meg på et helikoptret med navnet mitt på, sa Buttigieg med klar referanse til Trump.</p>
      <p>– Jeg spiller ikke golf engang, la han til.</p>
      <p>De ventede angrepene på Pete Buttigieg fra de tre erfarne kandidatene Sanders, Warren og Biden materialiserte seg ikke i særlig grad. Det var i stedet Tulsi Gabbard som rettet det tyngste skytset mot Buttigieg.</p>
      <p>Gabbard anklaget Buttigieg for å ville bruke amerikanske styrker i kampen mot narkotikakartell i Mexico. Buttigieg svarte at det var en tolkning som var helt på viddene, selv etter dagens politiske standard. Han gjorde det klart at det var et sikkerhetssamarbeid mellom landene han snakket om, og at han bare ville sende amerikanske soldater inn i andre land dersom ingen andre løsninger var mulige.</p>
      <p>Buttigieg viste også til Gabbards møte med Syrias president Bashar al-Assad, og sa at han aldri ville møtt en «morderisk diktator».</p>
      <p>Den 37 år gamle Buttigieg er tidligere soldat og er den første homofile kandidaten som har en sjanse til å nå Det hvite hus. Buttigiegs popularitet har steget jevnt den siste måneden, og han ligger på fjerdeplass på nasjonale meningsmålinger, ifølge RealClearPolitics, skriver nyhetsbyrået AFP.</p>
      <figure>
        <img src="https://images.sacdn.no/v2/images/b1309f2d-3c13-4d09-8aa0-028afc0f4f38?fit=crop&amp;h=1267&amp;w=1900&amp;s=0c1bbae40430476e75461ad606b43c2fcecf2cf8"/>
        <figcaption>ENERGISK: En energisk Bernie Sanders i debatten mellom de demokratiske presidentkandidatene. Her sammen med tidligere visepresident Joe Biden.<cite>John Bazemore, AP / NTB scanpix</cite></figcaption>
      </figure>
      <h3>Helse et sentralt tema</h3>
      <p>Mens spørsmålet om riksrett samlet kandidatene i en front mot Trump, ble tonen mellom kandidatene tilspisset da det ble stilt spørsmål om det amerikanske helsevesenet.</p>
      <p>Elizabeth Warren kom nylig med en plan for hvordan hun vil betale for «Medicare for all». Forslaget skal finansieres ved å øke skattene, skiver <a href="https://edition.cnn.com/2019/11/01/politics/elizabeth-warren-medicare-for-all-financing-plan/index.html">CNN</a>. Flere av hennes motstandere er kritiske til forslaget, men Warren mener forslaget er nødvendig for å endre det amerikanske helsevesenet.</p>
      <p>– Jeg er lei milliardærer som ikke bidrar, sa Warren.</p>
      <p>Da Sanders ble spurt om Medicare, svarte han kjapt.</p>
      <p>– Takk! Det var jeg som skrev det fordømte lovforslaget, sa Sanders før han gikk videre til å kritisere det nåværende helsesystemet for å være «grusomt» og «dysfunksjonelt».</p>
      <p>Joe Biden pekte på at de fleste Demokrater ikke støtter Medicare, mens Pete Buttigieg på sin side advarte mot å tvinge folk inn i et allment helsevesen «enten om de vil eller ikke».</p>
      <figure>
        <img src="https://images.sacdn.no/v2/images/5d3c4256-9c43-46a7-b901-d606d2b61cb7?fit=crop&amp;h=1267&amp;w=1900&amp;s=54fd196bdfc9fe5b10fbcde89c17bf8c2e7237ec"/>
        <figcaption>ANGREP: Tulsi Gabbard angrep Pete Buttigiegs manglende erfaring fra nasjonal politikk i Demokratenes nominasjonsdebatt onsdag kveld.<cite>John Bazemore, AP / NTB scanpix</cite></figcaption>
      </figure>
      <h3>Sanders på offensiven</h3>
      <p>Sanders, som tidligere i høst var innlagt på sykehus med hjerteproblemer, var energisk og klar i debatten. Han vendte gjennomgående tilbake til sine kjernesaker som fattigdomsbekjempelse, skattlegging av de rike, bedre helsetilbud til flere og miljø.</p>
      <p>– Vi har ikke tiår på å bekjempe klimaendringene, sa Sanders.</p>
      <p>Han mener det er på tide å fortelle olje- og gassindustrien at deres kortsiktige profitt ikke er viktigere enn fremtiden til planeten.</p>
      <p>– Fossilindustrien har løyet og løyet, og kanskje skal vi stille dem også for retten også, sa Sanders.</p>
      <p>I sitt avslutningsinnlegg lovet han å kjempe mot alle former for diskriminering og å lede en regjering «som ser ut som America».</p>
      <h3>Femte debatt</h3>
      <p>Dette var den femte gangen presidentkandidatene fra demokratisk side møtes til debatt. De ti kandidatene Joe Biden, Cory Booker, Pete Buttigieg, Tulsi Gabbard, Kamala Harris, Amy Klobuchar, Bernie Sanders, Tom Steyer, Elizabeth Warren og Andrew Yang kjemper om å bli president Donald Trumps utfordrer i presidentvalget i 2020.</p>
      <p>Avisen The Guardian, som følger debatten tett, bemerker at de minst profilerte kandidatene fikk lite oppmerksomhet fra programlederne i første del av debatten. Det tok 30 minutter før teknologientreprenøren Andrew Yang fikk ordet. Han åpnet med å applaudere motstander Tom Steyer for å bruke penger på tiltak mot klimaendringer.</p>
      <p>Debatten ble arrangert i Atlanta i Georgia av kanalen MSNBC og avisen The Washington Post.</p>
      <related>
        <h4>Les også</h4>
        <a href="https://www.bt.no/utenriks/i/wPknRM/beto-orourke-trekker-seg-fra-demokratenes-nominasjonskamp"/>
        <a href="https://www.bt.no/utenriks/i/Op0o9O/det-hvite-hus-stevnet-av-demokratene-i-riksrettsgransking"/>
        <a href="https://www.bt.no/utenriks/i/4qlpv9/trump-riksrettsprosessen-veldig-toeft-for-familien"/>
        <a href="https://www.bt.no/utenriks/i/nalqdJ/tidligere-trump-raadgiver-roger-stone-kjent-skyldig-paa-alle-punkter"/>
      </related>
      <related>
        <h4>Mest lest akkurat nå</h4>
        <a href="https://www.bt.no/innenriks/i/xPzRAp/norge-reagerte-ikke-paa-dom-fengselsstraffene-fikk-fortsette-vitner"/>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/btmeninger/debatt/i/jdx6aw/bybanen-maa-stoppe-i-helseparken"/>
        <a href="https://www.bt.no/btmeninger/debatt/i/LAXz71/havarikommisjonen-identifiserer-ikke-hovedaarsakene-til-helge-ingstad-u"/>
        <a href="https://www.bt.no/nyheter/lokalt/i/VbX0wV/rom-for-livslang-kjaerlighet"/>
        <a href="https://www.bt.no/nyheter/lokalt/i/wPk7Go/dette-apparatet-kan-paa-15-minutter-finne-ut-om-du-har-influensa"/>
      </related>
      <ol>
        <li>
          <a href="https://www.bt.no/tag/Amerikansk_politikk">Amerikansk politikk</a>
        </li>
        <li>
          <a href="https://www.bt.no/tag/Pete_Buttigieg">Pete Buttigieg</a>
        </li>
        <li>
          <a href="https://www.bt.no/tag/Riksrett">Riksrett</a>
        </li>
        <li>
          <a href="https://www.bt.no/tag/Joe_Biden">Joe Biden</a>
        </li>
        <li>
          <a href="https://www.bt.no/tag/Elizabeth_Warren">Elizabeth Warren</a>
        </li>
      </ol>
    </article>
  </body>
</html>