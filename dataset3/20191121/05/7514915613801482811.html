<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/aktuali-informacija/35261-seimas-gris-prie-zemesnes-karteles-rinkimams"/>
    <meta property="og:site_name" content="budas.lt"/>
    <meta property="article:published_time" content="2019-11-21T05:21:47+00:00"/>
    <meta property="og:title" content="Seimas grįš prie žemesnės kartelės rinkimams"/>
    <meta property="og:description" content="Seimas ketvirtadienį grįš prie žemesnės kartelės parlamento rinkimams – siūloma ją nuleisti iki 4 ar 3 procentų rinkėjų balsų."/>
  </head>
  <body>
    <article>
      <h1>Seimas grįš prie žemesnės kartelės rinkimams</h1>
      <address><time datetime="2019-11-21T05:21:47+00:00">21 Nov 2019, 05:21</time> by <a rel="author">Milena Andrukaitytė</a></address>
      <figure>
        <img src="http://budas.lt/images/lapkritis/gris.jpg"/>
      </figure>
      <p>Seimas ketvirtadienį grįš prie žemesnės kartelės parlamento rinkimams – siūloma ją nuleisti iki 4 ar 3 procentų rinkėjų balsų.</p>
      <p>Ketvirtadienį numatytas Seimo rinkimų įstatymų pataisos svarstymas, projektą perkėlus iš antradienio, kai opozicija pareikalavo pertraukos iki kito posėdžio.</p>
      <p>Projektą dėl žemesnės rinkimų kartelės pateikė opozicinio Liberalų sąjūdžio atstovas Simonas Gentvilas. Pagal jo pataisas, partija mandatų gautų surinkusi ne mažiau kaip 4 proc. rinkėjų balsų, partijų koalicija – 6 proc. rinkėjų balsų.</p>
      <p>Toks projektas Seimo salę pasiekė ir po svarstymo Seimo Valstybės valdymo ir savivaldybių komitete, tačiau valdančiųjų frakcijų atstovai yra registravę siūlymą dėl 3 proc. kartelės partijoms ir 5 proc. koalicijoms.</p>
      <p>Valdantieji pasisako už tokį barjerą, o pirminį projektą pateikę liberalai atsitraukia nuo savo siūlymo.</p>
      <p>Seime vykstant ginčams dėl kartelės partijoms ir jų koalicijoms patekti į Seimą, prezidentas Gitanas Nausėda remia 4 proc. ir 6 proc. ribas. Pasak prezidento, kartelės sumažinimas sudarytų galimybes Seime atstovauti didesniam žmonių skaičiui.</p>
      <p>Šiuo metu partijos dalyvauja mandatų dalybose, kai daugiamandatėje apygardoje pasiekia 5 proc. kartelę, koalicijos – 7 proc. kartelę.</p>
      <p>Lietuvos valstiečių ir žaliųjų sąjungos (LVŽS) lyderis Ramūnas Karbauskis sako, kad „daugelyje šalių, kurios yra pakankamai daug metų demokratinės valstybės, trys procentai yra dažna praktika“.</p>
      <p>Jis taip pat Seime registravo Savivaldybių tarybų rinkimų įstatymo pataisą, kad nuo dabartinės 4 proc. partijoms bei 6 proc. koalicijoms kartelės būtų pereita atitinkamai prie 3 ir 5 procentų.</p>
      <p>Ties trijų procentų riba visuomenės apklausose balansuojantys „valstiečių“ koalicijos parteriai „socialdarbiečiai“ žada balsuoti už projektą. Jų lyderis Gediminas Kirkilas tvirtina, jog „kuo mažiau demokratiška šalis, tuo aukštesnė kartelė“.</p>
      <footer>Vilnius, lapkričio 21 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>