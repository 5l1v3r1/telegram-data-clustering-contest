<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191121/huishoudens-besteden-meer/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-21T05:56:02+00:00"/>
    <meta property="og:title" content="Huishoudens besteden meer"/>
    <meta property="og:description" content="DEN HAAG (ANP) - Consumenten hebben in september 2,2 procent meer besteed dan in dezelfde maand een jaar eerder. Dat meldt het Centraal Bureau voor de Statistiek (CBS). Er werd vooral meer uitgegeven aan woninginrichting en huishoudelijke apparaten."/>
  </head>
  <body>
    <article>
      <h1>Huishoudens besteden meer</h1>
      <address><time datetime="2019-11-21T05:56:02+00:00">21 Nov 2019, 05:56</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Consumenten hebben in september 2,2 procent meer besteed dan in dezelfde maand een jaar eerder. Dat meldt het Centraal Bureau voor de Statistiek (CBS). Er werd vooral meer uitgegeven aan woninginrichting en huishoudelijke apparaten.</b>
      </p>
      <p>In totaal werd er 5,8 procent meer besteed aan duurzame goederen. Dat is de sterkste groei in ruim een jaar tijd. Aan overige goederen, zoals energie en motorbrandstoffen, werd 1 procent meer uitgegeven dan een jaar terug. Aan voedings- en genotmiddelen werd hetzelfde besteed.</p>
      <p>De uitgaven aan diensten, zoals verzekeringen, woninghuur, openbaar vervoer en een bezoek aan restaurant of kapper, lagen in september 1,8 procent hoger dan een jaar eerder. Uitgaven aan diensten maken ruim de helft van de totale binnenlandse consumptieve bestedingen uit, merkt het statistiekbureau daarbij op.</p>
      <p>Het CBS maakte ook bekend dat het consumentenvertrouwen in november nauwelijks is veranderd ten opzichte van oktober. De vertrouwensindicator komt uit op min 2, van min 1 een maand eerder. “Het oordeel over het economisch klimaat is nagenoeg hetzelfde en de koopbereidheid verandert niet.”</p>
      <p>Met min 2 ligt het consumentenvertrouwen boven het gemiddelde over de afgelopen twintig jaar. Dat gemiddelde staat op min 4. Het vertrouwen bereikte in januari 2000 de hoogste stand ooit op 36. Het dieptepunt werd bereikt in maart 2013 met min 41.</p>
    </article>
  </body>
</html>