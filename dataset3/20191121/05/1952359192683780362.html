<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191120_04727514"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-21T05:00:00+00:00"/>
    <meta property="og:title" content="Vleesloze Whopper van Burger King op dezelfde plaats bereid als reguliere burger: “Geen plaats voor aparte grill”"/>
    <meta property="og:description" content="Burger King verkoopt sinds kort plantaardige hamburgers, maar dat die op dezelfde bakplaat worden bereid als de gewone hamburgers, is bij een veganistische..."/>
  </head>
  <body>
    <article>
      <h1>Vleesloze Whopper van Burger King op dezelfde plaats bereid als reguliere burger: “Geen plaats voor aparte grill”</h1>
      <address>
        <time datetime="2019-11-21T05:00:00+00:00">21 Nov 2019, 05:00</time>
      </address>
      <p>
        <b>Burger King verkoopt sinds kort plantaardige hamburgers, maar dat die op dezelfde bakplaat worden bereid als de gewone hamburgers, is bij een veganistische klant niet in goede aarde gevallen. Ook bij ons wordt de vegetarische burger op dezelfde bakplaat bruin gebakken.</b>
      </p>
      <p>Met de ‘Impossible Whopper’, een vleesloze variant van zijn bekende hamburger, lokt de Amerikaanse fastfoodketen Burger King sinds enkele maanden ook vegetariërs en veganisten naar haar restaurants. Maar een van hen, Phillip Williams, voelt zich gedupeerd na het kopen van zo’n plantaardige hamburger omdat alle hamburgers, vlees of geen vlees, op dezelfde bakplaat worden bereid.</p>
      <related>
        <a href="https://www.nieuwsblad.be/cnt/dmf20191112_04711750"/>
      </related>
      <p>De Amerikaan, die een strikt veganistisch dieet volgt, bestelde een ‘Impossible Whopper’ en proefde naar eigen zeggen sporen van vlees. Hij heeft maandag samen met nog anderen een rechtszaak aangespannen tegen de fastfoodketen in de staat Florida, waar de hoofdzetel is gevestigd.</p>
      <p>Williams verwijt de fastfoodketen ‘misleidende praktijken’ omdat ze haar klanten niet meedeelt hoe de ‘Impossible Whoppers’ worden bereid. Door dezelfde bakplaat te gebruiken zijn de plantaardige producten volgens hem ‘bezoedeld met bijproducten van vlees’, zo staat te lezen in de gerechtsdocumenten.</p>
      <p>Overigens heeft Burger King bij de lancering van de ‘Impossible Whopper’ zelf duidelijk gesteld dat de plantaardige hamburger op exact dezelfde manier zou worden bereid als de originele Whopper, en dus ook dezelfde grill wordt gebruikt, tenzij de klant uitdrukkelijk vraagt dat niet te doen. De fastfoodketen wil geen commentaar geven op de rechtszaak.</p>
      <p>Ook bij ons in België wordt dezelfde werkwijze gehanteerd. “De Rebel Whopper wordt op dezelfde ‘flame-grill’ bereid als de reguliere Whopper. Die grill wordt gepoetst en regelmatig onderhouden, maar het is dus niet ondenkbaar dat een Rebel Whopper in contact komt met vlees of restanten van vlees”, zegt Annelies Vantveld van Burger Brands Belgium.</p>
      <p>Een aparte grill is geen optie. “Daar is in het gros van onze restaurants geen plaats voor.”</p>
      <related>
        <a href="https://www.nieuwsblad.be/cnt/dmf20191112_04712299"/>
      </related>
      <p>In McDonald’s worden de verschillende producten wel strikt gescheiden gehouden. “Ook de vis of de kip worden in aparte vaatjes gebakken. Wij gebruiken voor al onze producten plantaardige olie”, zegt Kristel Muls, woordvoerder van McDonald’s België.</p>
      <p>Voor de vegetarische organisatie, EVA, zou Burger King beter wel inzetten op strikt vegetarische producten. “Als ze de investering zouden doen, zouden ze ook effectief een ander publiek aanspreken. Hetzelfde probleem doet zich voor bij frituren die voornamelijk in dierlijk vet hun al hun producten door elkaar bakken. De frituren die er een punt van maken om vegetariërs te bedienen, plukken daar ook de vruchten van en zijn heel populair bij vegetariërs en niet-vegetariërs.” Dat er bij ons iemand over zal vallen is twijfelachtig. “Veel vegetariërs zijn zich er van bewust en vinden het ook niet erg. Wel wordt er in bepaalde facebookgroepen eerder tips en tricks gegeven over plaatsen waar vegetariërs wel met een gerust hart kunnen eten.”</p>
      <p>bekijk ook</p>
      <p>
        <b>Nu ook een Whopper zonder vlees bij de Burger King: “Met deze kwaliteit is een kantelpunt bereikt”</b>
      </p>
    </article>
  </body>
</html>