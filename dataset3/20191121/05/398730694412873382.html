<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/goteborgarna-hoppas-att-andra-ska-tanka-mer-pa-klimatet-sa-att-de-sjalva-kan-fortsatta-kora-bil/"/>
    <meta property="og:site_name" content="DN.SE"/>
    <meta property="article:published_time" content="2019-11-21T05:39:59+00:00"/>
    <meta property="og:title" content="Göteborgarna hoppas att andra ska tänka mer på klimatet – så att de själva kan fortsätta köra bil"/>
    <meta property="og:description" content="Västtrafiks nya undersökning visar att många vill lägga ansvaret för en klimatomställning på andra än sig själva. Men bilen ses som mer omodern än i fjol."/>
  </head>
  <body>
    <article>
      <h1>Göteborgarna hoppas att andra ska tänka mer på klimatet – så att de själva kan fortsätta köra bil</h1>
      <address><time datetime="2019-11-21T05:39:59+00:00">21 Nov 2019, 05:39</time> by <a rel="author" href="https://www.dn.se/av/kristina-hedberg/" target="_blank">Kristina Hedberg</a></address>
      <p>
        <b>I framtiden kommer många andra att åka kollektivt och tänka på klimatet, tror göteborgarna. <br/>Just de – som individer – kommer dock inte att lämna bilen. <br/>Västtrafiks stora resvaneundersökning avslöjar att många gärna lägger omställningen till ett mer klimatsmart liv på andra sig själva.</b>
      </p>
      <p>63 procent av invånarna i Västra Götaland tror att fler kommer att åka kollektivt i framtiden. Bara 25 procent tror dock att de själva kommer att göra det. </p>
      <p>39 procent tror att fler kommer att använda bilpool, och 33 procent tror att fler kommer att samåka. Men det är bara 4 procent som tror att just de kommer tillhöra gruppen som väljer något av de där framväxande alternativen. </p>
      <p><b>När Västtrafik undersöker</b> attityder hos regionens invånare är alltså mönstret att de som svarat tror på en stor omställning, men troligen kommer inte just de som enskilda individer att delta i den. </p>
      <p>– Det är inte så överraskande. Hade vi människor varit funtade annorlunda så hade vi inte stått inför en klimatkris, säger Lars Backström, vd för Västtrafik. </p>
      <figure>
        <img src="https://cached-images.bonnier.news/cms30/UploadedImages/2019/11/19/0ecf7cf7-05e6-4bfe-9532-8244d6b1067e/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Invånarna i Västra Götaland ser helst att andra än de själva ställer om till ett mer klimatsmart resande, enligt den nya undersökningen.<cite>Foto: Tomas Ohlsson</cite></figcaption>
      </figure>
      <p>Själv känner han att han måste leva som han lär och tar alltid buss 101 från hemmet i Bollebygd till kontoret vid Centralstationen i Göteborg. Väl inne i stan nobbar han ofta kollektivtrafiken och går i stället, men det är faktiskt också helt i linje med de politiska direktiven för Västtrafik. </p>
      <p>– Det allra bästa för framtiden är ju om de som kan cyklar eller går. Det ger ju det lägsta ekologiska fotavtrycket. Förr hade vi som enda mål att öka resandet... ”öka resandet, öka resandet”... Nu ska vi i stället öka det <i>hållbara</i> resandet.</p>
      <p>
        <b>Och det skulle till och med kunna leda till ett </b>
        <i>
          <b>minskat </b>
        </i>
        <b>resande med er då, om fler börjar gå och cykla?</b>
      </p>
      <p>– Ja, samtidigt som det också skapar plats för de som verkligen behöver åka kollektivt. Vi måste välja mer framöver. Det kan inte vara lika lätt för alla att ta sig fram genom stan.</p>
      <p>
        <b>Vilka ska det blir svårare för... bilarna?</b>
      </p>
      <p>– Ja, det tycker ju alla, säger vd:n. </p>
      <p>Ett distinkt svar, till en början utan reservationer. Men rätt snart ändrar han sig till att <i>alla </i>så klart inte håller med honom där. Och det är också lätt att utläsa i enkäten han nyss fått färdig.</p>
      <p>59 procent av alla som svarat säger till exempel att de åker bil för att de ”gillar det”. 81 procent av de som vanemässigt tar bilen säger att de tänker fortsätta köra lika mycket bil som i dag – eller mer.</p>
      <p>Men. 76 procent av vanebilisterna vill också att samhället ska investera mer i kollektivtrafik. Och samma grupp – alltså de som själva kör bil – är övervägande positiva till att ge andra grupper mer utrymme. 60 procent vill göra det lättare för kollektivtrafiken, 67 procent vill ha mer plats för cyklar.</p>
      <figure>
        <img src="https://cached-images.bonnier.news/cms30/UploadedImages/2019/11/19/f98cc91a-bee3-49de-84e6-a2f6ea18ac0f/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Lars Backström, vd för Västtrafik, vill att staden provar fler sätt att minska biltrafiken, så att kollektivtrafik och cyklar får mer plats.<cite>Foto: Tomas Ohlsson</cite></figcaption>
      </figure>
      <p>– Jag skulle vilja att staden experimenterade mer på det här området, säger Lars Backström och fortsätter:</p>
      <p>– Vad händer om vi målar upp en ny bussfil, som ett test? Vad händer om vi stänger av en gata för biltrafik, på prov? Det kan inte vara lika lätt att fortsätta köra bil. </p>
      <p>
        <a href="https://www.dn.se/nyheter/sverige/varannan-buss-i-goteborg-gar-pa-el-om-ett-ar/">Läs mer: Varannan buss i Göteborg går på el om ett år</a>
      </p>
      <p><b>Årets undersökning</b> är den andra i ordningen, och många av invånarnas svar känns igen från förra året, men ett resultat i årets attitydmätning avviker: Betydligt fler svarar i dag att det är omodernt att åka bil. </p>
      <p>– Det är 50 procent fler jämfört med 2018. Då var det 15 procent som instämde i det, nu är det 23 procent. Det är bara ett år, och från en ganska låg nivå, men den ökningen sticker ut, vi ser en trend, säger Lars Backström. </p>
      <details>
        <summary>Över 3.000 har svarat om kollektivtrafiken</summary>
        <p>• Västtrafiks resvaneundersökning kallas ”Hållplats 2019” och är den andra i sitt slag. Den först gjordes för ett år sedan.</p>
        <p>• Årets datainsamling genomfördes under maj och juni 2019.</p>
        <p>• De som svarat är personer i åldrarna 16 år och äldre, bosatta i Västra Götalandsregionen.</p>
        <p>• Totalt 3.001 personer svarade på enkäten. Svarsfrekvensen var 43 % på webb och 31 % på telefon.</p>
      </details>
    </article>
  </body>
</html>