<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/mitsotakis-sto-elk-deikste-allileggyi-stin-ellada-gia-to-prosfygiko/2920188/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T05:16:00+00:00"/>
    <meta property="og:title" content="Μητσοτάκης στο ΕΛΚ: «Δείξτε αλληλεγγύη στην Ελλάδα για το προσφυγικό»"/>
    <meta property="og:description" content="Λίγες ώρες αφότου ο Αλκιβιάδης Στεφανής παρουσίαζε μαζί με τον Στέλιο Πέτσα το σχέδιο της κυβέρνησης για το προσφυγικό, ο Κυριάκος Μητσοτάκης έστελνε από το Ζάγκρεμπ μηνύματα προς τους Ευρωπαίους."/>
  </head>
  <body>
    <article>
      <h1>Μητσοτάκης στο ΕΛΚ: «Δείξτε αλληλεγγύη στην Ελλάδα για το προσφυγικό»</h1>
      <h2>Λίγες ώρες αφότου ο Αλκιβιάδης Στεφανής παρουσίαζε μαζί με τον Στέλιο Πέτσα το σχέδιο της κυβέρνησης για το προσφυγικό, ο Κυριάκος Μητσοτάκης έστελνε από το Ζάγκρεμπ μηνύματα προς τους Ευρωπαίους.</h2>
      <address><time datetime="2019-11-21T05:16:00+00:00">21 Nov 2019, 05:16</time> by <a rel="author">Αιμίλιος Περδικάρης</a></address>
      <p>Μηνύματα συγκεκριμένα προς δύο κατευθύνσεις: αφενός ότι όλοι πρέπει ν’ αναλάβουν τις ευθύνες που τους αναλογούν κι αφετέρου πως πρέπει να γίνουν αλλαγές στον Κανονισμό του Δουβλίνου για το άσυλο – «φωτογραφίζοντας» έτσι το σχέδιο που έχει ήδη προτείνει ο Γερμανός υπουργός Εσωτερικών, Χορστ Ζέεχοφερ.</p>
      <p>Ο κ. Μητσοτάκης πρόκειται, μάλιστα, ν’ αναφερθεί και σήμερα διεξοδικά στο προσφυγικό από το βήμα του συνεδρίου του Ευρωπαϊκού Λαϊκού Κόμματος. «Ο επιμερισμός των βαρών και η αλληλεγγύη δεν μπορεί να μένει κενό γράμμα. Πρέπει να είναι μια ουσιαστική πολιτική που θα παρέχει υποστήριξη στις χώρες που βρίσκονται στα εξωτερικά σύνορα της Ευρωπαϊκής Ένωσης», είπε χαρακτηριστικά ο πρωθυπουργός, εννοώντας ασφαλώς την Ελλάδα. Εξέθεσε παράλληλα αναλυτικά την κατάσταση που επικρατεί στα νησιά, λέγοντας ότι καθημερινά δέχονται περίπου 500 πρόσφυγες και μετανάστες και γι’ αυτό η κατάσταση είναι δύσκολη.</p>
      <related>
        <a href="https://www.newsit.gr/politikh/mitsotakis-stoixima-i-epistrofi-oson-efygan-sta-xronia-tis-krisis/2919929/"/>
      </related>
      <p>Το προσφυγικό – και η ενταξιακή πορεία των δυτικών Βαλκανίων – ήταν άλλωστε και το βασικό θέμα συζήτησης κατά τις διμερείς επαφές του πρωθυπουργού με τον πρώην Καγκελάριο της Αυστρίας, Σεμπάστιαν Κουρτς, τον πρώην πρωθυπουργό της Σλοβακίας, Μίκουλας Τζουρίντα, τον Ευρωπαίο Επίτροπο για το Brexit, Μισέλ Μπαρνιέ, τον πρόεδρο της κοινοβουλευτικής ομάδας του ΕΛΚ στο Ευρωκοινοβούλιο, Μάνφρεντ Βέμπερ και τον πρόεδρο του γαλλικού κόμματος των Ρεπουμπλικάνων, Κριστιάν Ζακόμπ.</p>
      <p>Η απόφαση της κυβέρνησης να διεθνοποιήσει το ζήτημα και ν’ απαιτήσει μια ενιαία ευρωπαϊκή πολιτική είναι ούτως ή άλλως δεδομένη. Με το σχέδιο που παρουσιάστηκε στο εσωτερικό, ουσιαστικά ο κ. Μητσοτάκης στέλνει το μήνυμα στους εταίρους ότι η Ελλάδα έκανε αυτό που μπορούσε και θα έπρεπε να κάνει και τώρα ο λόγος ανήκει σ’ αυτούς. Γι’ αυτό το λόγο πιθανότατα θα θέσει εκ νέου το ζήτημα και στη Σύνοδο Κορυφής της ΕΕ στις 12 και 13 Δεκεμβρίου, όπως ήδη το έχει πράξει όχι μόνο στην προηγούμενη Σύνοδο, αλλά και σε όλες τις διεθνείς συναντήσεις και επαφές του, συμπεριλαμβανομένης της Γενικής Συνέλευσης του ΟΗΕ στη Νέα Υόρκη.</p>
      <figure>
        <img src="https://www.newsit.gr/wp-content/uploads/2019/11/mitsotakis-elk3-1200x800.jpg"/>
      </figure>
      <p>Σε ό,τι αφορά το σχέδιο, όπως και η πολιτική της κυβέρνησης στο εσωτερικό, στηρίζεται σε τέσσερις άξονες: φύλαξη των συνόρων με τη συγκρότηση ενιαίου φορέα επιτήρησης, επιτάχυνση των διαδικασιών εξέτασης αιτήσεων ασύλου, άμεση δημιουργία κλειστών κέντρων στα νησιά και άμεσες επιστροφές. Ο λόγος, άλλωστε, για τον οποίο προκρίθηκε η άμεση δημιουργία των κλειστών κέντρων στα νησιά και όχι στην ενδοχώρα – όπου σε δεύτερο χρόνο θα κατασκευαστούν περί τα 10 κλειστά κέντρα σε όλη την επικράτεια – είναι η Κοινή Δήλωση ΕΕ-Τουρκίας, η οποία επιτάσσει οι επιστροφές να γίνονται από τα νησιά.</p>
      <p>Το σχέδιο παράλληλα έχει στόχο να λειτουργήσει αποτρεπτικά: τόσο για τους μετανάστες, ώστε να μην κυκλοφορούν ανεξέλεγκτα στη χώρα, όσο και για τους διακινητές και όσους εισέρχονται παράνομα στη χώρα, ενώ γνωρίζουν ότι δεν δικαιούνται ασύλου. Παράλληλα, έως τις αρχές του 2020, 5.000 μετανάστες – κυρίως οικογένειες και παιδιά – θα μεταφερθούν σε ξενοδοχεία από τα νησιά του Αιγαίου και 15.000 σε ήδη υπάρχουσες δομές ή σε δομές που δημιουργούνται τώρα.</p>
      <p>Επιπλέον, συμβολικό πέραν του επιχειρησιακού χαρακτήρα έχει η κίνηση της κυβέρνησης να κλείσει τα κέντρα υποδοχής στη Μόρια, αλλά και σε Χίο-Σάμο, ενώ σημαντικά είναι και τα αντισταθμιστικά οφέλη στις τοπικές κοινωνίες (παράταση έως τα τέλη του 2020 για τους μειωμένους συντελεστές ΦΠΑ, βελτίωση των δομών υγείας και παιδείας, εντοπιότητα για τις προσλήψεις στις δομές κτλ.).</p>
    </article>
  </body>
</html>