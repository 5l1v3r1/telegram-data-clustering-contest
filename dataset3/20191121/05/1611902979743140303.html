<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/21/konin-wiadomo-co-zawieral-woreczek-znaleziony-w-miejscu-postrzelenia-21-latka/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-21T05:20:26+00:00"/>
    <meta property="og:title" content="Konin. Wiadomo, co zawierał woreczek znaleziony w miejscu postrzelenia 21-latka"/>
    <meta property="og:description" content="W niewielkim pakunku znalezionym w obrębie miejsca, gdzie śmiertelnie postrzelono 21-latka, znajdowało się sześć dawek efektywnie działającej substancji psychotropowej. To kolejny trop, który może przybliżyć do wyjaśnienia okoliczności tragedii w Koninie."/>
  </head>
  <body>
    <article>
      <h1>Konin. Wiadomo, co zawierał woreczek znaleziony w miejscu postrzelenia 21-latka</h1>
      <address><time datetime="2019-11-21T05:20:26+00:00">21 Nov 2019, 05:20</time> by <a rel="author" href="https://nczas.com/author/km/" target="_blank">KM</a></address>
      <p>
        <b>W niewielkim pakunku znalezionym w obrębie miejsca, gdzie śmiertelnie postrzelono 21-latka, znajdowało się sześć dawek efektywnie działającej substancji psychotropowej. To kolejny trop, który może przybliżyć do wyjaśnienia okoliczności tragedii w Koninie.</b>
      </p>
      <p>– <i>Na miejscu zdarzenia został zabezpieczony niewielki pakunek z pewną substancją, która została pobrana do badań kryminalistycznych. Okazuje się, że znajdowało się tam sześć dawek efektywnie działającej substancji psychotropowej </i>– poinformował PAP szef Prokuratury Regionalnej w Łodzi Jarosław Szubert.</p>
      <p>Śledczy nie udzielają informacji ani odnośnie rodzaju znalezionych narkotyków, ani odnośnie tego, ile ważył znaleziony pakunek.</p>
      <p>
        <b>Okoliczności śmiertelnego postrzału</b>
      </p>
      <p>Mec. Michał Wąż, pełnomocnik rodziny postrzelonego śmiertelnie 21-latka powiedział, że <i>„na chwilę obecną dla dobra śledztwa nie może się w tej sprawie wypowiadać”</i>.</p>
      <p>W miniony czwartek, 14 listopada, na jednym z osiedli w Koninie, podczas próby wylegitymowania przez policję 21-latka i dwóch 15-latków najstarszy mężczyzna zaczął uciekać. Według informacji policji, 21-latek nie reagował na wezwania do zatrzymania. Goniący go funkcjonariusz użył broni. Według policji był do tego zmuszony. Postrzelony 21-latek zmarł.</p>
      <p>Nieopublikowane jeszcze wyniki sekcji zwłok, do których dotarła Polska Agencja Prasowa, wskazują, że rana postrzałowa na ciele mężczyzny została stwierdzona na wysokości serca.</p>
      <p>Adwokat rodziny domaga się aresztu dla policjanta, który strzelił do 21-letniego Adama. Zarzuca mu się, że przekroczył swoje uprawnienia i nie oddał strzału ostrzegawczego. Funkcjonariusz przebywa obecnie w szpitalu, gdzie poddawany jest obserwacji psychiatrycznej. Ta może potrwać nawet miesiąc.</p>
      <p>Nie jest jasne, czy policjant strzelał w obronie własnej. Przy ofierze oprócz woreczka z białym proszkiem znaleziono również nożyczki. Śledztwo w sprawie przejęła Prokuratura Regionalna w Łodzi.</p>
      <p>– <i>W sprawie postrzelenia 21-latka w Koninie jest wiele znaków zapytania, które muszą być wyjaśnione przez organ niezależny, jakim jest prokuratura (…) Tu mamy wypadek, w ramach którego pojawia się wiele różnych informacji, wielu świadków, którzy w inny sposób interpretują pewne kwestie i w moim przekonaniu właściwe jest to, żeby tę sprawę ocenił organ niezależny </i>– powiedział w środę wiceszef MSWiA Paweł Szefernaker. Dodał, że sprawie przygląda się minister resortu Mariusz Kamiński.</p>
      <p>Po śmiertelnym postrzeleniu <a href="https://nczas.com/2019/11/17/sztab-kryzysowy-w-koninie-prezydent-apeluje-o-spokoj-w-miescie/">w Koninie wybuchły zamieszki</a>. Uspokoiło się dopiero od poniedziałku. W czwartek zaplanowano <a href="https://nczas.com/2019/11/19/pilne-konin-wyznaczono-termin-pogrzebu-smiertelnie-postrzelonego-adama-policja-przygotowuje-sie-na-kolejne-zamieszki/">pogrzeb 21-letniego Adama</a>. Policja przygotowuje się, że znów może być niespokojnie.</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/21/jestesmy-krok-od-iii-wojny-swiatowej-krzysztof-jackowski-nie-ma-zadnych-watpliwosci/"/>
        <a href="https://nczas.com/2019/11/21/tylko-u-nas-stanislaw-michalkiewicz-skazany-o-wszystkim-dowiedzial-sie-po-fakcie-wyzerowali-mi-konto-zabiora-mi-meble-video/"/>
        <a href="https://nczas.com/2019/11/21/tego-nie-dalo-sie-juz-sluchac-reakcja-korwin-mikkego-na-expose-premiera-mateusza-morawieckiego-bezcenna-foto/"/>
        <a href="https://nczas.com/2019/11/21/okrutna-prawda-o-smierci-piotra-wozniak-staraka-wyniki-tych-badan-przerazaja/"/>
        <a href="https://nczas.com/2019/11/21/zbigniew-stonoga-w-fame-mma-rzucil-wyzwanie-znanemu-politykowi/"/>
        <a href="https://nczas.com/2019/11/21/zyciowy-dramat-antoniego-macierewicza-student-zrobil-mu-cos-strasznego-video/"/>
        <a href="https://nczas.com/2019/11/21/to-skandal-braun-i-kulesza-zablokowani-w-komisji-finansow-regulamin-sejmu-zlamany-video/"/>
        <a href="https://nczas.com/2019/11/21/szok-nawet-adrian-zandberg-przyznaje-budzet-utrzymuja-pracownicy-i-mali-przedsiebiorcy/"/>
        <a href="https://nczas.com/2019/11/21/szydlo-napisala-o-rzadzie-morawieckiego-chwile-pozniej-nastapil-zmasowany-i-bezlitosny-atak-na-byla-premier/"/>
      </related>
    </article>
  </body>
</html>