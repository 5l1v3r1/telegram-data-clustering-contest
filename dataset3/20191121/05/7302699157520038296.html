<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/qol/detail/9620000111724"/>
    <meta property="og:site_name" content="MGR Online"/>
    <meta property="article:published_time" content="2019-11-21T05:02:00+00:00"/>
    <meta property="og:title" content="ก.แรงงาน ทุ่มงบ 30 ล้าน ให้สถานประกอบการกู้เทรนพนักงานรับนวัตกรรม"/>
    <meta property="og:description" content="กรมพัฒนาฝีมือแรงงาน ทุ่มงบ 30 ล้านบาท ปล่อยกู้ไม่มีดอกเบี้ยวันนี้ถึง 15 ก.ค.63 วงเงินกู้สูงถึง 1 ล้านบาท หนุนสถานประกอบกิจการนำไปใช้เทรนพนักงานรับนวัตกรรม นายธวัช เบญจาทิกุล อธิบดีกรมพัฒนาฝีมือแรงงาน (กพร.) กระทรวงแรงงาน เปิดเผย"/>
  </head>
  <body>
    <article>
      <h1>ก.แรงงาน ทุ่มงบ 30 ล้าน ให้สถานประกอบการกู้เทรนพนักงานรับนวัตกรรม</h1>
      <address><time datetime="2019-11-21T05:02:00+00:00">21 Nov 2019, 05:02</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011559001.JPEG"/>
      </figure>
      <p><b>กรมพัฒนาฝีมือแรงงาน ทุ่มงบ 30 ล้านบาท ปล่อยกู้ไม่มีดอกเบี้ยวันนี้ถึง 15 ก.ค.63 วงเงินกู้สูงถึง 1 ล้านบาท หนุนสถานประกอบกิจการนำไปใช้เทรนพนักงานรับนวัตกรรม </b><br/><br/><b>นายธวัช เบญจาทิกุล</b> อธิบดีกรมพัฒนาฝีมือแรงงาน (กพร.) กระทรวงแรงงาน เปิดเผยว่า คณะกรรมการส่งเสริมการพัฒนาฝีมือแรงงาน มีมติจากการประชุมเมื่อ 31 กรกฎาคม 2562 ให้ขยายระยะเวลาการให้กู้ยืมเงิน แบบไม่มีดอกเบี้ย สิ้นสุดในวันที่ 15 กรกฎาคม 2563 เพื่อส่งเสริมให้สถานประกอบกิจการนำไปใช้ในการฝึกอบรมให้กับพนักงานของตนเอง หรือเพื่อไปใช้ในการดำเนินการทดสอบมาตรฐานฝีมือแรงงานแห่งชาติ ทั้งนี้ รวมถึงกลุ่มของผู้ดำเนินการทดสอบมาตรฐานด้วย หลังจากนั้นจะคิดดอกเบี้ยอัตราร้อยละ 3 ต่อปี<br/><br/>นายธวัช กล่าวต่อว่า ปี 2562 มีสถานประกอบกิจการให้ความสนใจและขอกู้เงินดังกล่าวไปใช้เพื่อพัฒนาทักษะฝีมือให้แก่พนักงานของตนเองจำนวน 88 แห่ง เป็นเงินจำนวน 62,186,954 บาท จังหวัดที่มีจำนวนสถานประกอบกิจการกู้เงินไปใช้ประโยชน์สูงสุด 3 อันดับแรก ได้แก่ สำนักงานพัฒนาฝีมือแรงงานนนทบุรี ให้กู้ยืมไปทั้งหมด 9 แห่ง วงเงิน 4,790,000 บาท รองลงมาคือ สถาบันพัฒนาฝีมือแรงงาน 13 กรุงเทพมหานคร จำนวน 7 แห่ง วงเงิน 4,616,400 บาท และสำนักงานพัฒนาฝีมือแรงงานบุรีรัมย์ ให้สถานประกอบกิจการกู้ยืมไปทั้งหมด 5 แห่ง วงเงิน 5,000,000 บาท และเพื่อส่งเสริมให้สถานประกอบกิจการให้ความสำคัญต่อการพัฒนาทักษะพนักงานของตนเองให้ทันต่อเทคโนโลยี และช่วยเหลือผู้ประกอบการในด้านค่าใช้จ่ายในการฝึกอบรมด้วย ในปี 2563 จึงจัดสรรงบประมาณจากเงินกองทุนพัฒนาฝีมือแรงงาน จำนวน 30 ล้านบาท สำหรับให้กู้ยืมไปใช้ในการดำเนินการดังกล่าว <br/><br/>พูนสุข อดุลพันธ์ ผู้ช่วยผู้จัดการ บริษัท คูล คลีนนิ่ง คอร์ปอเรชั่น จำกัด กล่าวว่า บริษัท ประกอบธุรกิจรับเหมาทำความสะอาด อาคาร สถานที่ ให้แก่บริษัทการบินไทย จำกัด โรงพยาบาล และอีกหลายหน่วยงาน มีพนักงาน 520 คน ปกติมีการจัดฝึกอบรมให้กับพนักงานเป็นประจำ และมีค่าใช้จ่ายในด้านนี้เป็นจำนวนมาก เมื่อทราบข่าวการให้กู้ยืมของกรมพัฒนาฝีมือแรงงาน ให้กู้แบบไม่คิดดอกเบี้ย และค่าใช้จ่ายต่างๆ ที่เกี่ยวกับการฝึกอบรม ยังสามารถนำมาลดหย่อนภาษีได้อีก จึงยื่นขอกู้เงินที่สถาบันพัฒนาฝีมือแรงงาน 13 กรุงเทพมหานคร ในวงเงิน 1,000,000 บาท และได้นำเงินดังกล่าวไปฝึกอบรมพัฒนาทักษะให้แก่พนักงานทำความสะอาด ให้มีศักยภาพในการทำงานเพิ่มมากขึ้น <br/><br/>“การให้กู้ยืมแบบไม่คิดดอกเบี้ย เป็นเงินที่รัฐบาลให้ความช่วยเหลือผู้ประกอบกิจการได้เป็นอย่างดี และยังสามารถนำมาลดหย่อนภาษีเงินได้นิติบุคคลได้อีก เกิดประโยชน์ 2 ต่อ จึงอยากให้มีโครงการนี้อย่างต่อเนื่อง” พูนสุข กล่าว <br/><br/>ทั้งนี้ สถานประกอบกิจการที่สนใจ ยื่นเอกสารได้ที่สถาบันและสำนักงานพัฒนาฝีมือแรงงานทั่วประเทศ ตั้งแต่บัดนี้ถึง 15 กรกฎาคม 2563 สอบถามรายละเอียดได้ที่กองส่งเสริมการพัฒนาฝีมือแรงงาน โทร. 0 2643 6039 หรือเว็บไซต์ www.dsd.go.th/sdpaa</p>
    </article>
  </body>
</html>