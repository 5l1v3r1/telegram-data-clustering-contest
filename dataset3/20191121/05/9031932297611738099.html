<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/premier-wielkiej-brytanii-obiecuje-zmniejszenie-skladek-na-ubezpieczenie-spoleczne/"/>
    <meta property="og:site_name" content="Polsat News"/>
    <meta property="article:published_time" content="2019-11-21T05:51:00+00:00"/>
    <meta property="og:title" content="Wielka Brytania: premier obiecuje zmniejszenie składek na ubezpieczenie społeczne"/>
    <meta property="og:description" content="Brytyjski premier Boris Johnson zapowiedział w środę podniesienie pułapu, od którego płacone są składki na ubezpieczenie społeczne. Jeśli ten plan w całości wejdzie w życie, oznaczać to będzie zwiększenie realnych zarobków o 465 funtów rocznie."/>
  </head>
  <body>
    <article>
      <h1>Wielka Brytania: premier obiecuje zmniejszenie składek na ubezpieczenie społeczne</h1>
      <address>
        <time datetime="2019-11-21T05:51:00+00:00">21 Nov 2019, 05:51</time>
      </address>
      <p>
        <b>Brytyjski premier Boris Johnson zapowiedział w środę podniesienie pułapu, od którego płacone są składki na ubezpieczenie społeczne. Jeśli ten plan w całości wejdzie w życie, oznaczać to będzie zwiększenie realnych zarobków o 465 funtów rocznie.</b>
      </p>
      <related>
        <a href="https://www.polsatnews.pl/wiadomosc/2019-10-22/izba-gmin-debatuje-nad-ustawa-o-wystapieniu-z-ue/"/>
      </related>
      <p>Obecnie w Wielkiej Brytanii wszyscy pracujący - zarówno na etacie, jak i samozatrudnieni - płacą składki na ubezpieczenie społeczne (National Insurance, odpowiednik ZUS w Polsce) od dochodów powyżej 8632 funtów rocznie. Natomiast kwota wolna od podatku wynosi 12 tys. funtów.</p>
      <p>Johnson już wcześniej wskazywał, że chciałby podnieść kwotę wolną od ubezpieczenia, tak aby zrównana została z kwotą wolną od podatku, ale dotychczas nie przybrało to formy konkretnego planu. W środę, podczas wyborczej wizyty w jednym z zakładów przemysłowych w północno-wschodniej Anglii, Johnson zapytany o obniżki podatków, odparł: "Będziemy obniżać ubezpieczenie społeczne (podnosząc pułap) do 12 000 funtów i będziemy dbać o to, by obniżać stawki dla małych przedsiębiorstw. Obniżamy podatki dla osób pracujących".</p>
      <p>Według stacji BBC wyglądało to tak, jakby Johnson przypadkowo ujawnił obietnicę, która miała zostać złożona dopiero podczas prezentacji programu wyborczego konserwatystów. Później wyjaśnił w rozmowie z BBC, że w pierwszym budżecie nowego rządu kwota wolna od ubezpieczenia społecznego zostanie podniesiona do 9500 funtów, zaś docelowo ma ona wzrosnąć do 12,5 tys. funtów, ale tu nie sprecyzował w jakim okresie miałoby to się stać.</p>
      <p>
        <a href="https://www.polsatnews.pl/wiadomosc/2019-11-18/coraz-rzadziej-pracujemy-na-wyspach-chetniej-wybieramy-niemcy/?ref=wyszukiwarka">
          <b>PRZECZYTAJ: Coraz rzadziej pracujemy na Wyspach. Chętniej wybieramy Niemcy</b>
        </a>
      </p>
      <p>
        <b>Argument w kampanii wyborczej</b>
      </p>
      <p>Jak wcześniej szacował niezależny think-tank, Instytut Studiów Fiskalnych (IFS), podniesienie pułapu do 9500 funtów oznacza zwiększenie dochodów pracujących o ok. 85 funtów rocznie, ale kosztować będzie budżet państwa 2 miliardy funtów rocznie. Podniesienie pułapu do 12,5 tys. funtów zwiększyłoby dochody pracujących o 465 funtów rocznie, ale dla budżetu państwa to wydatek 11 miliardów rocznie.</p>
      <p>IFS zwrócił też uwagę, że podniesienie kwoty wolnej od ubezpieczenia nie jest najbardziej efektywnym sposobem na poprawę sytuacji najsłabiej zarabiających, bo tylko 10 proc. uzyskanych tą drogą oszczędności pozostanie w kieszeniach 20 proc. najsłabiej zarabiających. Realnie większą korzyść przyniosłoby wprowadzenie jakichś dodatkowych świadczeń dla osób o niskich dochodach, co na dodatek byłoby znacznie tańsze z punktu widzenia budżetu państwa.</p>
      <p>Tym niemniej, jak oceniają brytyjskie media, ta obietnica może naprawdę zrobić różnicę w kampanii wyborczej przesuwając szalę zwycięstwa na korzyść konserwatystów.</p>
      <p>
        <a href="https://www.polsatnews.pl/wideo/zalana-wenecja-turysci-po-kolana-w-wodzie_6759563/">WIDEO - Zalana Wenecja. Turyści po kolana w wodzie</a>
      </p>
      <figure>
        <img src="https://r.dcs.redcdn.pl/http/o2/redefine/cp/pu/puv31rov8xm8dzsoxchxsh4ejkxjc37u.jpg"/>
      </figure>
    </article>
  </body>
</html>