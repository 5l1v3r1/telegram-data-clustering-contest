<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057855_fogunk-meg-meglepetest-okozni-interju-toth-bertalannal"/>
    <meta property="og:site_name" content="Népszava"/>
    <meta property="article:published_time" content="2019-11-21T05:30:00+00:00"/>
    <meta property="og:title" content="&quot;Fogunk még meglepetést okozni&quot; - interjú Tóth Bertalannal"/>
    <meta property="og:description" content="Az ellenzékivé vált települések új területeket jelentenek a Fidesszel szembeni politizálásra és kommunikációra – mondta a Népszavának Tóth Bertalan, az MSZP elnöke."/>
  </head>
  <body>
    <article>
      <h1>"Fogunk még meglepetést okozni" - interjú Tóth Bertalannal</h1>
      <address><time datetime="2019-11-21T05:30:00+00:00">21 Nov 2019, 05:30</time> by <a rel="author" href="https://nepszava.hu/szerzo/kosa-andras/" target="_blank">Kósa András</a></address>
      <p>
        <b>Az ellenzékivé vált települések új területeket jelentenek a Fidesszel szembeni politizálásra és kommunikációra – mondta a Népszavának Tóth Bertalan, az MSZP elnöke.</b>
      </p>
      <p><b>Lesznek parlamenti akciók? </b>Lesznek. Ezeket - ahogyan a múltban – úgy a jövőben is egyeztetjük majd az ellenzéki oldalon. <b>Az ellenzéki pártok ugyanakkor - mint ahogyan azt lapunk megírta - egyetértettek abban, hogy most már „mérsékeltebb, kormányképes stílust” kell mutatni az Országgyűlésben. </b>Hadd mondjak csak annyit, az ellenzéki együttműködés addig sikeres, amíg meglepetést tudunk okozni, és fogunk még meglepetést okozni.</p>
      <p><b>Egy alternatív parlament felállítását is többen javasolták. Ezt hogyan kell elképzelni a gyakorlatban? </b>Jelenleg erről is folyik az egyeztetés. A Fidesz nem akar az emberekkel beszélni, mert az Orbán-kormány a magyar emberek nagy többségének érdekeivel szemben politizál, egy szűk elit és tőkés csoport gazdagodása érdekében. Mi azonban az emberek problémáira keressük a megoldást. Ebbe a munkába pedig a helyi önkormányzatokat is be lehet vonni, például a szabad városok hálózatán keresztül.</p>
      <p><b>A szabad városok hálózatából mikor lesz valami? </b>Ezt Karácsony Gergely kezdeményezte, és mi is támogatjuk, de úgy gondolom, ezt nem a pártoknak kell megszerveznie, hanem maguknak az önkormányzati vezetőknek.</p>
      <p><b>Lapunk azt is megírta, az ellenzék ma már olyan optimista, hogy 60-70 egyéni képviselői hely megszerzését is reálisnak tartják 2022-ben. Ön is így látja? </b>A mostani választási törvény szerint ehhez 2022-ben ennyi egyéni mandátum kell. Igen, hiszek abban, hogy lehet kormányt váltani 2022-ben. Ehhez persze az ellenzéki szövetséget fenn kell tartani, és ebben a baloldali, liberális és centrum párti erőknek egyaránt helye van. Ez az ellenzéki együttműködés már bizonyított. <b>A kormány ugyan tagadta, de sajtóhírek szerint a kabinet a választási törvény módosítására készül. Erről mi a véleménye? </b>Nem lepődnék meg ezen a lépésen, az önkormányzati jogok csorbítása, a képviselői jogok korlátozása és a bíróságok elleni kormányzati fellépés ugyanis mind azt bizonyítja, hogy a Fidesz összezavarodott. Látszik, hogy a kormánypárt folyamatosan veszíti el a bázisait, csapkodnak és kapkodnak. Ha változtatnak a választási szabályokon, akkor arra a törvényre felkészülve fogjuk leváltani őket. Egy azonban biztos: ha az ellenzék hatalomra kerül, eltöröljük ezeket a jelenleg minket sújtó büntető szabályokat.</p>
      <p>
        <b>Ha elfogadják a képviselők megrendszabályozására szolgáló törvényt, röpködhetnek majd a több százezres büntetések. Nem lesz túl nagy az egzisztenciális nyomás az ellenzéki képviselőkön? Már akkor is sokan bírálták önöket, amikor megszavazták a képviselői tiszteletdíj emelését.</b>
      </p>
      <p>Utóbbiból származó bevételeinket a Szolidaritási Alapba fizetjük azóta is, és nemsokára megjelenik az a karitatív pályázat, amelyet ebből finanszírozunk. Egyébként anélkül is tudunk látványos akciókat szervezni, hogy az büntetéssel járna.</p>
      <p><b>Van így értelme az ellenzéki parlamenti munkának? Van értelme úgy tenni, mintha ez egy normálisan működő parlament lenne? </b>A parlament eddig is pusztán az orbáni politika jóváhagyó szervezete volt a Fidesz kétharmadával. Ez nyilván nem fog változni, de önkormányzati szinten nyílt egy új politikai tér az ellenzék számára. Ezt a kettőt össze kell kötni. Minden lehetőség, amit a parlamenti jelenlét még kínál, fontos, ezekkel pedig élnünk kell.</p>
      <p><b>Az ellenzék és jellemzően az MSZP is a nagyobb településeken szerepelt jól, a falvak és a kisvárosok világa a Fideszé maradt. Hogyan tudnak ebbe az irányba is építkezni? </b>Az önkormányzati választással létrejöttek az ellenzéki hídfőállások, ezt a helyi kommunikációs előnyt, ami a szabad sajtó helyi megteremtéséből ered, ki kell használnunk. Élni kell azzal, hogy most már a helyi és országos hírek – valódi hírek nem csak a fideszes propaganda – eljuthatnak egy-egy vidéki város határain túl is. Ebben van nagy jelentősége a szabad városok együttműködésének, hogy ezt közösen megteremtsék. Egy teljesen más hatalom-, államfelfogást, szociális modellt kell bemutatnunk. Azt gondolom, hogy Magyarországon esélyteremtő államra van szükség, mert a szegénység, az egyenlőtlenségek növekedése és a lecsúszás veszélye kritikus szintet ért el, valódi esély pedig akkor lesz, ha korszerű oktatást, magas szintű egészségügyi ellátást és szociális biztonságot teremtünk mindenki számára. A hatalomtól anyagi függőségben lévők ugyanis nem képesek megvédeni a demokráciát. A szabad településeken ezeken a problémákon már részben lehet segíteni.</p>
      <p><b>Az ellenzéki együttműködéssel párhuzamosan ezek a pártok vetélkednek is egymással. A Momentum elnöke pedig arról beszélt, hogy érdemes lenne összeolvadniuk az önök szövetségesével, a Párbeszéddel, valamint az LMP-vel. Ezt hogy értékeli? </b>A vetélkedés a demokrácia természetes része. Az MSZP-Párbeszéd szövetségét pedig éppen most mélyítjük tovább, erről a napokban állapodtam meg Szabó Tímea frakcióvezetővel. A szakmai munkát is összehangoljuk és a helyi önkormányzati munkában is koordinálunk. A jövő ugyanis zöld és baloldali.</p>
      <p><b>A DK-nak sem lenne ellenére, hogy az MSZP szavazóit és a tagság egy részét is átcsábítsa. Ez ellen hogyan védekeznek? </b>Lássunk tisztán: az ellenzéki pártok közös ellenfele a Fidesz, és 2022-ben kormányváltást akarunk. Ezért a szűk pártérdekeket alá kell rendelnünk a közös céloknak, mert külön-külön egyik 10 százalék körüli párt sem fogja tudni felvenni a versenyt a Fidesszel. Ha nem egymás ellen küzdünk, hanem egyesítjük erőinket és valós választási és kormányzati alternatívát tudunk nyújtani egy tartós szövetségben, akkor képesek leszünk valódi kihívást intézni a Fideszhez. Emellett következetesen képviseljük a társadalmi igazságosságon és a társadalmi szolidaritáson alapuló baloldali politikánkat. Új baloldali szövetséget építünk, reagálva a XXI. század társadalmi kihívásaira, amelyben a zöld gondolat is hangsúlyosan megjelenik. <b>A következő választáson ugyanez az öt párt fut neki a voksolásnak és többé–kevésbé ebben a felállásban? </b>A jelöltek kiválasztása biztosan más lesz, mint 2018-ban. Most minél több helyen előválasztásra lesz szükség, ennek részleteiben kell megegyeznie az ellenzéki pártoknak. Mert ez egy olyan kampánnyal is jár, ami aktivitásra tud bírni sok választópolgárt. A helyi szervezeteink erre már elkezdték a felkészülést. A miniszterelnök-jelöltet mindenképpen, de minél több képviselőt is így kell kiválasztani.</p>
    </article>
  </body>
</html>