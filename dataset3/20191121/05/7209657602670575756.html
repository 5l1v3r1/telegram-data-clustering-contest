<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/foto-hard-1.4898040"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-21T05:54:02+00:00"/>
    <meta property="og:title" content="Rimini, manda foto hard al nuovo compagno dell'ex. Ex carabiniere nei guai"/>
    <meta property="og:description" content="Indagato per minacce e per il nuovo reato ’revenge porn’. La difesa: ’Volevo fargli vedere che stavamo insieme’"/>
  </head>
  <body>
    <article>
      <h1>Rimini, manda foto hard al nuovo compagno dell'ex. Ex carabiniere nei guai</h1>
      <h2>Indagato per minacce e per il nuovo reato ’revenge porn’. La difesa: ’Volevo fargli vedere che stavamo insieme’</h2>
      <address><time datetime="2019-11-21T05:54:02+00:00">21 Nov 2019, 05:54</time> by <a rel="author">GRAZIA BUSCAGLIA</a></address>
      <p>Rimini, 21 novembre 2019 - Ha spedito una <b>foto hard</b> di quella che riteneva la sua compagna a un altro uomo. Un’immagine per dimostrare all’altro, al ’rivale’, che loro stavano ancora insieme. Ma adesso quella foto così intima e privata è diventata per un cinquantenne riminese, <b>carabiniere in pensione</b> (difeso dall’avvocato Maria Rivieccio) una prova contro di lui. L’ex militare dell’Arma, per anni in servizio anche a Rimini, è accusato di minacce, ma soprattutto di diffusione illecita di immagini o video sessualmente espliciti, ossia il nuovo reato, in vigore dall’agosto scorso, più conosciuto come <b>’revenge porn’</b>. E ora l’ex carabiniere rischia una <b>pena </b>severissima, da uno a sei anni con multe fino a quindicimila euro.</p>
      <p>«Volevo solo dimostrare a quell’uomo che noi due stavamo ancora insieme», si è subito giustificato l’ex militare dell’Arma, ma le sue parole non hanno convinto gli inquirenti. E’ stato iscritto nel registro degli indagati dalla Procura di Ravenna. La vicenda ha inizio qualche mese fa: il carabiniere in pensione conosce una signora del Ravennate, una quarantenne benestante. Tra i due scocca una scintilla e presto diventano amanti. Si frequentano, escono spesso insieme, anche con altri amici, l’ex militare è convinto di vivere una vera e propria <b>relazione</b>. E durante i loro momenti di intimità scatta foto ’particolari’ alla donna. Ma in estate qualcosa inizia a rompersi tra i due e il cinquantenne riminese cerca di far ripartire la sua storia. Non capisce che fra loro due si è insinuato <b>un terzo</b>. A ottobre scopre che la ravennate di cui è innamorato ha iniziato a frequentare un altro e riesce ad avere il numero di <b>cellulare del rivale</b>. Un giorno decide di inviargli una <b>foto hard</b> della sua compagna. Ma proprio quell’invio equivale a un reato, appunto il ’revenge porn’. Diffondere immagini o video con contenuti sessualmente espliciti è punito dalla legge. È prevista l’aggravante se a far circolare la foto o su chat o on line è proprio il partner o l’ex partner.</p>
      <p>La quarantenne ravennate viene così a sapere che l’ex carabiniere ha fatto girare una sua foto a luci rosse e l’ha recapitata al nuovo compagno. Da qui scatta la <b>denuncia</b>. E ora l’ex carabiniere riminese si ritrova dall’altra parte della barricata, iscritto nel registro degli indagati dalla Procura di Ravenna. I reati che gli sono stati contestati sono appunto diffusione illecita di immagini sessualmente esplicite aggravato dal fatto di essere stati commessi da un ex partner e minacce. A spingere l’Italia verso l’approvazione di questa legge è stato il drammatico caso di <b>Tiziana Cantone</b>, la 31enne napoletana che nel 2016 – stremata dalla gogna pubblica con i suoi video hard che giravano on line - si impiccò con un foulard nello scantinato della sua casa.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>