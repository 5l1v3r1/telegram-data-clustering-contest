<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/izrael-beni-ganc-oglosil-ze-nie-byl-w-stanie-sformowac-rzadu,987037.html"/>
    <meta property="og:site_name" content="TVN24"/>
    <meta property="article:published_time" content="2019-11-21T05:53:04+00:00"/>
    <meta property="og:title" content="Ganc bezradny jak Netanjahu. Trzecie wybory w ciągu roku niemal pewne"/>
    <meta property="og:description" content="W Izraelu utrzymuje się polityczny pat. Szef centrolewicowego sojuszu Beni Ganc oznajmił w środę wieczorem, że nie zdołał sformować koalicyjnego rządu Izraela. Teraz w ciągu 21 dni dowolny poseł mo..."/>
  </head>
  <body>
    <article>
      <h1>Ganc bezradny jak Netanjahu. Trzecie wybory w ciągu roku niemal pewne</h1>
      <address><time datetime="2019-11-21T05:53:04+00:00">21 Nov 2019, 05:53</time> by <a rel="author">asty/adso</a></address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/9c54e3b5-50e4-480d-ade9-d6ece760ad3e.jpg?type=1&amp;srcmode=0&amp;srcx=1/1&amp;srcy=41/100&amp;srcw=1/1&amp;srch=17/20&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/df4ff245-567e-4186-aec0-163baed17310-480p.mp4" autoplay="" loop=""/>
          <figcaption>Ganc ogłosił, że nie był w stanie sformować rządu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/7cc4a3a7-3f46-4619-a1e2-f339755798f3-480p.mp4"/>
          <figcaption>Steven Mnuchin na spotkaniu z Benjaminem Netanjahu w Izraelu</figcaption>
        </figure>
        <figcaption>Beni Ganc ogłosił, że nie był w stanie sformować rządu<cite>Foto: PAP/EPA/ABIR SULTAN | Video: PAP/EPA/ABIR SULTAN</cite></figcaption>
      </slideshow>
      <h3>W Izraelu utrzymuje się polityczny pat. Szef centrolewicowego sojuszu Beni Ganc oznajmił w środę wieczorem, że nie zdołał sformować koalicyjnego rządu Izraela. Teraz w ciągu 21 dni dowolny poseł może zabiegać o utworzenie większości parlamentarnej.</h3>
      <p>Agencja AP ocenia, że Beni Ganc, jak i jego rywal, urzędujący premier Benjamin Netanjahu, będą zabiegać w ciągu trzech tygodni o poparcie mniejszych partii, ale szanse na uniknięcie kolejnych wyborów są nikłe, choć Netanjahu, nad którym wisi groźba postawienia w stan oskarżenia za korupcję, jest zdeterminowany, by walczyć do końca.</p>
      <related>
        <a href="https://www.tvn24.pl/wiadomosci-ze-swiata,2/netanjahu-nie-pojedzie-na-zgromadzenie-ogolne-onz,970692.html"/>
      </related>
      <p>Izrael mogą jednak czekać w marcu trzecie wybory do Knesetu w ciągu niespełna roku. Co więcej, z sondaży wynika, że kolejne głosowanie skończyłoby się takim samym wynikiem jak ostatnie wybory z września, co doprowadziłoby zapewne do wielu miesięcy koalicyjnych negocjacji.</p>
      <p>Uważany za tzw. kingmakera Awigdor Lieberman, lider świeckiej partii nacjonalistycznej Nasz Dom Izrael (Israel Beitenu), która zdobyła osiem miejsc w Knesecie, oświadczył tuż przed upływem terminu, w jakim Ganc miał zmontować rząd, że nie poprze ani jego, ani Netanjahu.</p>
      <p>Prezydent Izraela Reuwen Riwlin powierzył 23 października Gancowi, byłemu szefowi sztabu generalnego izraelskiej armii, misję utworzenia gabinetu, aby wyjść z długiego impasu politycznego.</p>
      <h3>Wybory w Izraelu</h3>
      <p>Wybory z 17 września wygrał centrolewicowy sojusz Ganca Niebiesko-Biali, zdobywając 33 mandaty w 120-miejscowym Knesecie, a centroprawicowy Likud Netanjahu wywalczył 32 mandaty. W historii Izraela jeszcze żadna partia nie uzyskała w wyborach większości pozwalającej na samodzielne utworzenie rządu, dlatego gabinety koalicyjne są w tym kraju normą.</p>
      <p>Jednak po ostatnich wyborach ani Niebiesko-Biali, ani Likud, ze swoimi tradycyjnymi i potencjalnymi sojusznikami, nie byli w stanie zebrać większości 61 mandatów do utworzenia koalicji większościowej.</p>
      <p>Przed Gancem także jego główny rywal Netanjahu nie zdołał zebrać koalicji większościowej po drugich w tym roku przedterminowych wyborach. Zadanie to nie udało mu się również po pierwszych takich wyborach w kwietniu - po upływie terminu na sformowanie rządu parlament został zmuszony do samorozwiązania.</p>
      <related>
        <h4>Wybory parlamentarne w Izraelu</h4>
        <a href="https://www.tvn24.pl/wiadomosci-ze-swiata,2/czas-na-ganca-rywal-netanjahu-dostal-misje-stworzenia-rzadu,979922.html"/>
        <a href="https://www.tvn24.pl/wiadomosci-z-kraju,3/nowy-ambasador-izraela-w-polsce-przywital-sie-specjalnym-nagraniem,979836.html"/>
        <a href="https://www.tvn24.pl/wiadomosci-ze-swiata,2/netanjahu-nie-dal-rady-misje-utworzenia-rzadu-otrzyma-ganc,979667.html"/>
        <a href="https://www.tvn24.pl/wiadomosci-ze-swiata,2/netanjahu-rezygnuje-z-formowania-nowego-rzadu,979361.html"/>
        <a href="https://www.tvn24.pl/wiadomosci-ze-swiata,2/izrael-ma-nowy-parlament-ale-kryzys-polityczny-trwa,974471.html"/>
      </related>
    </article>
  </body>
</html>