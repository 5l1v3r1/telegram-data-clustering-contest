<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019406/%D9%BE%D8%A7%DB%8C%DB%8C%D8%B2-%D9%81%D8%B5%D9%84-%D8%B2%D8%A7%D9%84%D8%B2%D8%A7%D9%84%DA%A9-%D9%87%D8%A7-%D9%81%D8%B1%D8%A7%D9%85%D9%88%D8%B4-%D9%86%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T05:47:39+00:00"/>
    <meta property="og:title" content=" پاییز فصل زالزالک‌ها فراموش نشود"/>
    <meta property="og:description" content="ایسنا/خراسان جنوبی عضو هیات علمی مجتمع تحقیقات گیاهان دارویی جهاددانشگاهی خراسان جنوبی گفت: زالزالک گیاهی است که جوشانده و یا دم کرده آن اثرات درمانی بسیاری دارد."/>
  </head>
  <body>
    <article>
      <h1> پاییز فصل زالزالک‌ها فراموش نشود</h1>
      <address><time datetime="2019-11-21T05:47:39+00:00">21 Nov 2019, 05:47</time> by <a rel="author">سپیده قلندری اسفدن</a></address>
      <p>ایسنا/خراسان جنوبی عضو هیات علمی مجتمع تحقیقات گیاهان دارویی جهاددانشگاهی خراسان جنوبی گفت: زالزالک گیاهی است که جوشانده و یا دم کرده آن اثرات درمانی بسیاری دارد.</p>
      <p>سکینه کهنسال واجارگاه در گفت‌وگو با ایسنا اظهار کرد: زالزالک که نام علمی آن  Crataegus oxyacantha است، گیاهی است به صورت درخت یا درختچه که میوه‌های سرخ رنگ دارد.</p>
      <p>وی ادامه داد: به فارسی در مناطق غیر جنگلی ایران معمولا "زالزالک" و در مناطق جنگلی به طور کلی "ولیک" و بسته به رنگ میوه "سرخ ولیک" و "سیاه ولیک" گفته می‌شود، اما نام محلی آن در هر یک از مناطق کشور متفاوت است.</p>
      <p>عضو هیات علمی مجتمع تحقیقات گیاهان دارویی جهاددانشگاهی خراسان جنوبی بیان کرد: این گیاه در لاهیجان "کمار"، در رامسر و شهسوار "کجیل" ، در دیلمان و رودسر "مارخ"، در گرگان و بعضی نقاط بختیاری " ولک، بلک، ولیک"، در اطراف تهران و همدان و اصفهان "گوچ"، در خلخال و آذربایجان " گیچ ـ یمیشان " و در کرمانشاه و همدان و پشتکوه "گویچ"  گفته می‌شود.</p>
      <p>کهنسال با بیان اینکه در کتب طب سنتی با نام‌های خفچه و زعرورالادویه نامبرده شده و در بعضی کتب نیز با نام تفاح بری آمده است، افزود: زالزالک در اروپا به ویژه در آلمان برای معالجه بیماران مبتلا به فعالیت نامنظم قلب مورد استفاده قرار می‌گیرد.</p>
      <p>وی با اشاره به اینکه زالزالک در درمان آنژین، سفتی رگ‌ها و برخی از انواع خفیف بی‌نظمی ضربان قلب نیز مؤثر است، اظهار کرد: زالزالک یک گیاه تیغ‌دار معمول است که طول آن به پنج پا می‌رسد و در دامنه کوها و اراضی جنگلی آفتابی در سرتاسر جهان می‌روید.</p>
      <p>عضو هیات علمی مجتمع تحقیقات گیاهان دارویی جهاددانشگاهی خراسان جنوبی تصریح کرد: گل‌های این گیاه در ماه May شکوفه می‌دهد اما به رغم اینکه زالزالک جزء تیره گیاهان طبی مانند رز است اما گل‌های این گیاه معطر نیست.</p>
      <p>کهنسال  ادامه داد: گل‌های آن در بوته‌های کوچک رشد می‌کنند و به رنگ سفید، قرمز یا  صورتی هستند، دانه‌های کوچک این گیاه که به آن‌ها زالزالک گفته می‌شود پس از شکوفایی گل‌ها رشد می‌کنند.</p>
      <p>وی افزود: میوه آن تخم مرغی، گرد و سرخ رنگ است و قطر آآن به یک تا دو سانتی‌متر می‌رسد،  میوه این گیاه معمولا پس از رسیدن رنگ قرمز به خود می‌گیرد اما رنگ سیاه آن نیز یافت می‌شود.</p>
      <p>
        <b>صور دارویی و مصرف</b>
      </p>
      <p>عضو هیات علمی مجتمع تحقیقات گیاهان دارویی جهاددانشگاهی خراسان جنوبی با بیان اینکه برگ‌های زالزالک درخشان است و به اشکال و اندازه‌های گوناگون رشد می‌کند، اظهار کرد: جوشانده جهت رفع تب تهیه می‌شود که هم خوراکی است و نیز جهت حمام پا بکار می‌رود.</p>
      <p>کهنسال ادامه داد: برای تهیه آن بیست گرم از پوسته ساقه را در یک لیتر آب می‌جوشانند و روزانه دو تا سه فنجان از آن می‌نوشند و یا دو تا سه بار پا را حمام می‌کنند، جوشانده میوه خشک کرده آن را برای رفع اسهال می‌نوشند.</p>
      <p>وی با بیان اینکه در تهیه آن بیست گرم میوه را در یک لیتر آب جوشانده و باقیمانده را در مدت 48 ساعت کم کم می‌نوشند، افزود: دم کرده گل این گیاه برای رفع تشنجات و اختلالات گردش خون مصرف می‌شود.</p>
      <p>عضو هیات علمی مجتمع تحقیقات گیاهان دارویی جهاددانشگاهی خراسان جنوبی بیان کرد: برای تهیه آن چار گرم از گل را در یک فنجان آب جوش ریخته و می‌نوشند، این کار روزانه دو تا سه بار تا چند روز انجام می‌گیرد، اما بعد از چند روز مصرف منظم باید چند روزی قطع شود و در صورت احتیاج مجدداً مصرف شود.</p>
      <p>کهنسال با اشاره به اینکه ضماد این گیاه از گل‌های تازه و میوه کوبیده شده آن تهیه می‌شود و در موارد ناراحتی‌های آنژین سینه‌ای، تپش قلب، اسهال، درد مهره کمر و روماتیسم استعمال می‌شود، افزود: بیست تا چهل گرم از گل خشک کرده گیاه را در یک لیتر آب ریخته روزانه دو بار حمام می‌کنند.</p>
      <p>وی ادامه داد: حمام دست و پا در دراز مدت در حالات آنژین سینه‌ای و انقار کتوس و کمپرس محلول درست شده بر ناحیه قلب و اطراف آن در موارد ناراحتی قلبی و ورم ریوی مورد استعمال دارد.</p>
      <p>عضو هیات علمی مجتمع تحقیقات گیاهان دارویی جهاددانشگاهی خراسان جنوبی بیان کرد: در موارد درد معده و تشنج تأثیر درمانی این محلول چنانچه حمام دست و پا همزمان با کمپرس آن بر موضع درد که بعد از غذا انجام گیرد قوی‌تر است.</p>
      <p>کهنسال افزود: در مورد درد مهره کمر کمپرس آن را بر محل درد می‌گذارند، کمپرس بسیار سرد آن در مورد میگرن‌های عصبی بهترین تأثیر را دارد و همچنین کسانی که از واریس در زحمت هستند باید از حمام پا خودداری کرده و بهتر است به حمام دست اکتفا کنند.</p>
      <p>
        <b>نکات احتیاطی</b>
      </p>
      <p>وی اظهار کرد: انجمن فرآورده‌های گیاهان دارویی آمریکا، زالزالک را از نظر بی خطر بودن درجه یک  ارزیابی کرده است که این ارزیابی نشان‌دهنده این است که گیاه مزبور ضمن میزان بالای مصرفی خیلی بی خطر است، حتی با وجود این حالت عاقلانه خواهد بود اگر دستورالعمل دوز مصرفی آن رعایت شود.</p>
      <p>عضو هیات علمی مجتمع تحقیقات گیاهان دارویی جهاددانشگاهی خراسان جنوبی بیان کرد: در صورت باردار بودن از مصرف زالزالک پرهیز شود، توجه به هر نوع تغییری که در طول مصرف زالزالک احساس می‌کنید فوق العاده حائز اهمیت است.</p>
      <p>کهنسال ادامه داد: درد زیاد، حملات زیادتر آنژین، تحلیل و ضعف بیشتر در طول قدم زدن یا ورزش کردن دلایل خوبی برای ضرورت اجتناب از مصرف زالزالک است و لازم است بلافاصله با پزشک معالج خود مشورت کنند.</p>
      <p>وی افزود: اگر افراد با هیچکدام از این علائم بیماری مواجه نیستند، در صورت حصول بهبود پس از شش هفته درمان با زالزالک باید با پزشک معالج خود صحبت کنند.</p>
      <p>عضو هیات علمی مجتمع تحقیقات گیاهان دارویی جهاددانشگاهی خراسان جنوبی خاطرنشان کرد: زالزالک اثرات درمانی دیژیتالیس دیگوکسین را تشدید می‌کند و از این رو در صورت مصرف دیژیتالیس از مصرف توأم زالزالک باید پرهیز شود.</p>
      <p>کهنسال یادآور شد: زالزالک می‌تواند در کنار سایر تقویت‌کننده‌ها نظیر منیزیم یا ویتامین B6 یا گیاهان دارویی مانند سیر یا قارچ خوراکی در درمان سیستم قلبی – عروقی اثرات مثبتی برجای گذارد.</p>
      <p>انتهای پیام</p>
    </article>
  </body>
</html>