<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158983_1041.html"/>
    <meta property="og:site_name" content="Novsport"/>
    <meta property="article:published_time" content="2019-11-21T05:40:00+00:00"/>
    <meta property="og:title" content="Ники Михайлов си тръгва от Левски след 16 декември"/>
    <meta property="og:description" content="Вратарят е твърда резерва при &quot;сините&quot; и няма изгледи да стане титуляр за сметка на Милан Миятович"/>
  </head>
  <body>
    <article>
      <h1>Ники Михайлов си тръгва от Левски след 16 декември</h1>
      <address><time datetime="2019-11-21T05:40:00+00:00">21 Nov 2019, 05:40</time> by <a rel="author">"Тема Спорт"</a></address>
      <p>Левски и Николай Михайлов ще уточняват детайли по раздялата след последния официален мач за тази година. Сините гостуват на Локо Пловдив на 15 декември, неделя. До тогава през офисите на "Тодорини кукли" ще минават футболисти, на които сините ще предложат удължаване на договорите. По тази процедура вече минаха нападателят Станислав Костов и защитникът Живко Миланов. Първият подписа и получи увеличение на заплатата. С десния защитник е постигнато устно споразумение. Предстои от клуба да обявят официално кога Живко е подписал.<br/><br/>Шуреят му Николай Михайлов обаче е с друг статут. Вратарят е твърда резерва в Левски и нито има изгледи да стане титуляр за сметка на Милан Миятович, нито да се съгласи да остане зрител на мачовете от резервната скамейка. Михайлов вече заяви, че е останал разочарован от обещание на клуба, което не е спазено. Той няма как да се върне и в националния отбор, ако не играе. Няма шанс и да е печеливш от замисленото от БФС правило вратарите в Първа лига от следващия сезон да са само от ЕС. Идеята отиде в коша, след като бащата Борислав Михайлов вече не е шеф на футболната централа. <br/><br/>Николай получава относително висока заплата като за резервен вратар в Левски. Не е ясно дали сините ще бързат да търсят друг страж за резервен, или ще останат с настоящия трети вратар Петър Иванов.</p>
    </article>
  </body>
</html>