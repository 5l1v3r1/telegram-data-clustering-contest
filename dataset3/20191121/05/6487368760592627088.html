<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/otthon/olajat-hova-ontsuk/"/>
    <meta property="og:site_name" content="FEMINA"/>
    <meta property="article:published_time" content="2019-11-21T05:06:03+00:00"/>
    <meta property="og:title" content="Milyen károkat okoz a WC-be öntött étolaj? Teljesen el is tömítheti, ha nem vigyáz az ember"/>
    <meta property="og:description" content="Összegyűlt otthon az étolaj? Ne öntsd a lefolyóba, ezek a helyek veszik át."/>
  </head>
  <body>
    <article>
      <h1>Milyen károkat okoz a WC-be öntött étolaj? Teljesen el is tömítheti, ha nem vigyáz az ember</h1>
      <h2>Összegyűlt otthon az étolaj? Ne öntsd a lefolyóba, ezek a helyek veszik át.</h2>
      <address><time datetime="2019-11-21T05:06:03+00:00">21 Nov 2019, 05:06</time> by <a rel="author">Szebegyinszki Szilvia</a></address>
      <p>Ha egy háztartásban sok dolog készül fritőzben vagy serpenyőben, bizony komoly fejtörést okozhat az, hova kerüljön a fáradt olaj. A zsiradékot az ember nem öntheti ki a kertbe, és így jobb megoldás híján többnyire a lefolyóban végzi - vagy a mosogatókagylóba kerül, vagy a WC-be. Ez a megoldás azonban súlyos károkat okozhat.</p>
      <p>A használt olaj erősen környezetszennyező anyag. Ha élővízbe kerül, súlyosan károsítja az élővilágot, egy cseppje akár ezer liter vizet is beszennyezhet. Elégetni természetesen nem szabad, mert a füstje is légszennyező, rákkeltő. A lefolyó azonban legalább ugyanilyen rossz választás.</p>
      <h3>Miért ne kerüljön a WC-be az étolaj?</h3>
      <p>A környezetszennyező hatásokon túl a vízvezetékbe jutó étolaj a pénztárcánkra is rosszul hathat, ugyanis megtapadhat a vezetékek falán. Mivel az olajat nem oldja a víz, az újabb és újabb használtolaj-ürítések csak tovább növelhetik az így kialakult zsírdugókat, amíg végül teljesen el nem zárhatják a cső átjárhatóságát.</p>
      <figure>
        <img src="https://kep.cdn.indexvas.hu/1/0/3025/30251/302516/30251641_d15c3f61d5f06f58f3422ab767159082_wm.jpg"/>
      </figure>
      <p>Egy ilyen dugulást valószínűleg nem is lehet orvosolni házilag, szükség lesz hozzá szakember segítségére, és így az olaj, amitől az ember gyorsan szabadult meg, hosszú távon igen komoly károkat okozhat.</p>
      <p>Az olajnak az a része, ami mégis bejut a szennyvízrendszerbe, ugyanígy gondokat okoz, még akkor is, ha nem közvetlenül nekünk. Nem csak a letapadás jelent problémát. A szennyvíztisztítóban az olajos réteg a víz tetején úszva elzárhatja az oxigén útját, és így gátolhatja a bomlás folyamatát. Ráadásul azt az iszapot, ami olajjal szennyezett, utána már nem lehet felhasználni, mert tönkreteszi a föld légáteresztő képességét. Így végső soron a WC-be ürített étolaj több bajt csinál, mint azt az ember gondolná.</p>
      <p>Sokan az ettől való félelmükben, és mert azt hiszik, hogy talán így kevesebbet árthatnak a környezetnek, a szemétbe dobják a használt olajat. Ez azonban ugyanolyan káros, mert sokkal nehezebben bomlik le, mint a legtöbb háztartási hulladék.</p>
      <h3>Hova tegyem az olajat?</h3>
      <p>A fáradt olajat érdemes otthon vödörbe vagy nagyobb üvegbe gyűjteni, és időnként leadni az erre kijelölt helyeken. A MOL töltőállomásokon 2011 óta ingyenesen átveszik az étolajat, és az erre fenntartott tárolóba ürítik. </p>
      <p>Ezenkívül fel lehet keresni a különböző hulladékudvarokat is, ahol szintén szelektíven gyűjtik az étolajat. A hulladékudvarok szolgáltatása adott limitig ingyenes, mindössze be kell mutatni hozzá a lakcímkártyát valamint vagy a hulladékszállítási díj befizetését igazoló dokumentumot vagy a közösképviselői igazolást. A használt olajat minden hulladékudvar átveszi. Budapesti lakosok a lakhelyükhöz legközelebb található hulladékudvarok elérhetőségével kapcsolatban az <a href="https://www.fkf.hu/hulladekudvar-nyitva-tartas">FKF honlapján tájékozódhatnak</a>.</p>
      <p>Egyes városokban már működnek külön erre a célra kihelyezett szelektív kukák is, amelyekbe bele lehet önteni a használt sütőzsírt. Ezek valamelyikét érdemes felkeresni, amikor az otthoni tároló megtelt.</p>
      <p>
        <b>Környezetre ártalmas kerti munkák</b>
      </p>
      <p>Már kis változtatással is óriási változást lehet elérni. Így végezd az őszi kerti munkákat, ha szeretnél egy kicsit környezettudatosabban élni és kertészkedni!</p>
      <figure>
        <img src="https://kep.index.hu/1/0/2987/29879/298790/29879027_2293745_98d08e1338d5dbefd824f8c3bad06c03_wm.jpg"/>
        <figcaption>
          <a href="https://femina.hu/otthon/oszi-artalmas-kerti-munka/">Nézegess képeket! 8 kép<br/><b>8 dolog az őszi kertben, ami neked és a környezetnek is nagyon rosszat tesz - Mit csinálj helyette?</b></a>
        </figcaption>
      </figure>
      <p>
        <i>A képek forrása: Getty Images</i>
      </p>
    </article>
  </body>
</html>