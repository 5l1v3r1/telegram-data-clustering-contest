<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/uzsienyje/35268-estijoje-ziurkes-paliko-gyventojus-be-elektroniniu-valstybes-paslaugu"/>
    <meta property="og:site_name" content="budas.lt"/>
    <meta property="article:published_time" content="2019-11-21T05:27:43+00:00"/>
    <meta property="og:title" content="Estijoje žiurkės paliko gyventojus be elektroninių valstybės paslaugų"/>
    <meta property="og:description" content="Estijos gyventojai trečiadienio pavakare negalėjo naudotis internetu teikiamomis valstybės paslaugomis dėl vieno kabelio gedimo, kurio priežastis, kaip paaiškėjo, buvo jį apgraužusios žiurkės."/>
  </head>
  <body>
    <article>
      <h1>Estijoje žiurkės paliko gyventojus be elektroninių valstybės paslaugų</h1>
      <address>
        <time datetime="2019-11-21T05:27:43+00:00">21 Nov 2019, 05:27</time>
      </address>
      <figure>
        <img src="http://budas.lt/images/lapkritis/ziurkes.jpg"/>
      </figure>
      <p>Estijos gyventojai trečiadienio pavakare negalėjo naudotis internetu teikiamomis valstybės paslaugomis dėl vieno kabelio gedimo, kurio priežastis, kaip paaiškėjo, buvo jį apgraužusios žiurkės.</p>
      <p>Apie 16 val. 30 min. vietos (ir Lietuvos) laiku nutrūko prieiga prie valstybinio portalo eesti.ee ir nebebuvo įmanoma naudotis paslaugomis, teikiamomis Valstybės informacinės sistemos departamento (RIA).</p>
      <p>Kol žiurkių sugadintas kabelis buvo remontuojamas, siekiant išvengti tolesnės dar didesnio masto žalos, neveikė RIA aptarnaujamos sistemos, įskaitant Ligonių kasos portalą ir elektroninių vaistų receptų sistemą. Jų darbas buvo atkurtas apie 19 val. 30 minučių.</p>
      <p>Valstybinių tinklų skyriaus viršininkas Kaido Plovitsas (Kaidas Plovicas) sakė, kad tokie incidentai nepriimtini, bet komunikacijų tinklų nuo jų neįmanoma visiškai apsaugoti.</p>
      <p>„Kadangi kabelis buvo smarkiai pažeistas, remontuoti reikėjo nedelsiant, kitaip žala būtų buvusi dar didesnė. Atsiprašome už nepatogumus ir darome viską, ką galime, kad būtų atkurtas visų paslaugų teikimas“, - pabrėžė jis.</p>
      <p>Pasak K. Plovitso, valstybinių tinklų sistemoje kuriama vis daugiau lygiagrečių jungčių, siekiant užtikrinti didesnį duomenų perdavimo patikimumą ir išvengti panašių sutrikimų. Pareigūnas pridūrė, kad apie planuojamus vykdyti remonto ir profilaktikos darbus RIA paprastai perspėja iš anksto, bet šįkart to nepavyko padaryti, nes teko tučtuojau imtis šalinti gedimą.</p>
      <p>Pasak pareigūnų, gedimas nesutrikdė tapatybės kortelių ir mobiliųjų tapatybės nustatymo sistemų darbo.</p>
      <p>Redaktorius: Raimondas Čiuplys</p>
      <footer>Talinas, lapkričio 20 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>