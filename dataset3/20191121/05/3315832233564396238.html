<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/0d6cde39c39e0bd8/tanara-insarcinata-ucisa-de-caini-in-padure-in-zona-se-desfasura-o-partida-de-vanatoare.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-21T05:42:07+00:00"/>
    <meta property="og:title" content="Tânără însărcinată, ucisă de câini în pădure: În zonă se desfășura o partidă de vânătoare"/>
    <meta property="og:description" content="O femeie însărcinată a fost ucisă de câini, într-o pădure din nordul Franței, acolo unde se desfășura o partidă de vânătoare cu câini."/>
  </head>
  <body>
    <article>
      <h1>Tânără însărcinată, ucisă de câini în pădure: În zonă se desfășura o partidă de vânătoare</h1>
      <address><time datetime="2019-11-21T05:42:07+00:00">21 Nov 2019, 05:42</time> by <a rel="author">Jurnal.md</a></address>
      <p>
        <b>O femeie însărcinată a fost ucisă de câini, într-o pădure din nordul Franței, acolo unde se desfășura o partidă de vânătoare cu câini.</b>
      </p>
      <p>Trupul Elisei Pilarski, 29 de ani, care ieșise la plimbare cu câinii ei, a fost descoperit în apropierea orașului Villers-Cotterêts.</p>
      <p>Ea a murit din cauza numeroaselor mușcături pe care le avea mai ales în partea superioară a corpului, potrivit procurorului Frédéric Trinh, citat de BBC NEWS.</p>
      <p>Polițiștii au spus că 93 de câini sunt testați în acest moment și a fost deschis un dosar pentru omor. Vor fi efectuate teste ADN, în urma cărora vor fi identificați câini care au atacat-o, apoi proprietarii lor, scrie digi24.ro.</p>
      <p>Între câini testați se numără și cei cinci câini ai femeii, care era însărcinată în luna a șasea.</p>
      <p>Examinarea medico-legală a stabilit că decesul a fost provocat de hemoragia masivă survenită în urma mușcăturilor.</p>
      <p>Potrivit procurorului de caz, duminică, Elisa Pilarski își plimba câinii în pădurea Retz, la aproximativ 80 de kilometri nord-est de Paris. La un moment dat l-a sunat pe partererul ei și i-a spus că îi este frică, pentru că o haită de câini era pe cale să o atace.</p>
      <p>Bărbatul a plecat imediat spre zona respectivă și i-a descoperit cadavrul după ce a auzit schelălăitul unuia din câinii ei.</p>
      <p>Potrivit unui ziar local, Le Courrier Picard, exact în intervalul în care femeia a fost atacată și ucisă de câini, în zona respectivă se desfășura o partidă de vânătoare de căprioare la care au fost folosiți și câini.</p>
    </article>
  </body>
</html>