<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2046253/neo-schedio-gia-lixiprothesmes-ofiles-pii-tha-ine-i-kerdismeni.html"/>
    <meta property="og:site_name" content="News.gr"/>
    <meta property="article:published_time" content="2019-11-21T05:08:30+00:00"/>
    <meta property="og:title" content="Νέο σχέδιο για ληξιπρόθεσμες οφειλές – Ποιοι θα είναι οι κερδισμένοι"/>
    <meta property="og:description" content="Ρευστότητα στην αγορά και απόδοση εκκρεμών συντάξεων"/>
  </head>
  <body>
    <article>
      <h1>Νέο σχέδιο για ληξιπρόθεσμες οφειλές – Ποιοι θα είναι οι κερδισμένοι</h1>
      <address>
        <time datetime="2019-11-21T05:08:30+00:00">21 Nov 2019, 05:08</time>
      </address>
      <h3>Ρευστότητα στην αγορά και απόδοση εκκρεμών συντάξεων</h3>
      <p>Eνέσεις ρευστότητας στην αγορά και ανάσα σε εκατοντάδες χιλιάδες <a href="https://www.news.gr/tag/sintaxiouchi">συνταξιούχους</a> οι οποίοι μάταια περιμένουν χρόνια την απόδοση της σύνταξης ή του εφάπαξ που δικαιούνται, προετοιμάζεται να δώσει η κυβέρνηση μέσα από ένα εκτεταμένο πρόγραμμα εξόφλησης των <a href="https://www.news.gr/tag/lixiprothesmes-ofiles">ληξιπρόθεσμων υποχρεώσεων</a> του δημοσίου.</p>
      <p>Η έκθεση της <a href="https://www.news.gr/tag/komision">Κομισιόν</a> αποκαλύπτει κυβερνητικές δεσμεύσεις υπό μορφή αναλυτικού πλάνου εκκαθάρισης των ληξιπρόθεσμων οφειλών. Σύμφωνα με αυτό το πλάνο, στο τέλος του 2019, οι «καθαρές» ληξιπρόθεσμες οφειλές θα έχουν υποχωρήσει στο 1 δισ. ευρώ από 1,3 δις ευρώ τον περασμένο Αύγουστο και έξι μήνες αργότερα το κράτος θα έχει εξοφλήσει τις υποχρεώσεις του με εξαίρεση 140 εκατ. ευρώ εκκρεμών αιτήσεων συνταξιοδότησης οι οποίες θα απαιτήσουν έξτρα χρόνο έως τον Ιούνιο του 2021. Τα τελευταία στοιχεία της Κομισιόν (Αύγουστος 2019) αποκαλύπτουν συνολικές απαιτήσεις εκκρεμών συντάξεων ύψους 303 εκατ. ευρώ με μεγάλη αύξηση έναντι των 192 εκατ. ευρώ του Αυγούστου 2018.</p>
      <p>Η προηγούμενη κυβέρνηση είχε δώσει αλλεπάλληλες διαβεβαιώσεις για τον μηδενισμό των ληξιπρόθεσμων υποχρεώσεων του δημοσίου, τις οποίες όμως ποτέ δεν τήρησε. Η έκθεση της Κομισιόν αποκαλύπτει τώρα δέσμη συγκεκριμένων μέτρων και νομοθετικών παρεμβάσεων προκειμένου αφενός να εξαλειφθεί το σημερινό στοκ, αφετέρου να μην δημιουργηθεί νέα γενιά ληξιπρόθεσμων υποχρεώσεων του δημοσίου.</p>
      <p>Πρόσφατα, πέρασε από τη <a href="https://www.news.gr/tag/voylh">Βουλή</a> τροπολογία με την οποία προβλέπεται πως ειδικά για την εξόφληση ληξιπρόθεσμων υποχρεώσεων σε ιδιώτες οι οποίοι στερούνται φορολογικής ή/ και ασφαλιστικής ενημερότητας, το δημόσιο θα προχωρά σε δημόσια κατάθεση υπό μορφή παρακαταθήκης (στο Ταμείο Παρακαταθηκών και Δανείων) και ο πιστωτής θα έχει πέντε χρόνια στη διάθεσή του να αντλήσει τα χρήματα με την προσκόμιση της απαιτούμενης ενημερότητας. Από την ώρα που θα λάβει χώρια η δημόσια κατάθεση όμως, η οφειλή από τα τεφτέρια των ληξιπρόθεσμων του δημοσίου θα έχει σβήσει.</p>
      <p>Η έκθεση της Κομισιόν έρχεται να προσθέσει κι άλλα μέτρα επί των οποίων έχει ενημερώσει η ελληνική κυβέρνηση.</p>
      <p>Μεταξύ αυτών, προωθείται η συγκρότηση ειδικής Επιτροπής η οποία θα παρακολουθεί σε μηνιαία βάση την εξέλιξη του πρότζεκτ και θα ενημερώνει την ηγεσία του υπ<a href="https://www.news.gr/tag/ypoyrgeio-oikonomikon">ουργείου Οικονομικών</a> με εξαμηνιαίες και ενδιάμεσες εκθέσεις έως τη λήξη της θητείας της το καλοκαίρι του 2021.</p>
      <p>Εφόσον οι δεσμεύσεις τηρηθούν, η αγορά και οι συνταξιούχοι εν αναμονή μπορούν να προσδοκούν βαθιά «ανάσα» τους επόμενους μήνες.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/2045009/egkrithike-apo-tin-komision-to-proschedio-tou-proipologismou.html"/>
        <a href="https://www.news.gr/politikh/article/2044826/aporrifthike-i-entasi-antisintagmatikotitas-gia-tin-eklogi-proedrou-dimokratias-pou-katethese-o-siriza.html"/>
        <a href="https://www.news.gr/oikonomia/article/2044325/komision-gia-elliniki-ikonomia-simera-i-ekthesi-gia-tin-4i-metamnimoniaki-axiologisi-tis.html"/>
      </related>
    </article>
  </body>
</html>