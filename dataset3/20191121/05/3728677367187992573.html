<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215894/Student-brengt-hotspots-plastic-korrels-op-Schiermonnikoog-in-kaart"/>
    <meta property="og:site_name" content="RTV Noord"/>
    <meta property="article:published_time" content="2019-11-21T05:00:00+00:00"/>
    <meta property="og:title" content="Student brengt 'hotspots' plastic korrels op Schiermonnikoog in kaart"/>
    <meta property="og:description" content="Op Schiermonnikoog denkt men dat afgelopen voorjaar 70 procent van de korrels, die dankzij de containerramp met de MSC Zoe het eiland vervuilden, zijn opgeruimd."/>
  </head>
  <body>
    <article>
      <h1>Student brengt 'hotspots' plastic korrels op Schiermonnikoog in kaart</h1>
      <address>
        <time datetime="2019-11-21T05:00:00+00:00">21 Nov 2019, 05:00</time>
      </address>
      <p>Dat betekent derhalve dat er nog 30 procent moet liggen. Voor het eerst is nu ook duidelijk wáár ze precies liggen, meldt Omrop Fryslan.</p>
      <h3>Steekproeven</h3>
      <p>De plastic korrels zijn zo'n beetje hét symbool geworden van de vervuiling van de Noordzeestranden en Waddenkust door de ramp met de MSC Zoe. Om erachter te komen waar de meeste plastic korrels liggen, heeft een student van Van Hall-Larenstein in opdracht van Natuurmonumenten met een vierkantje van 40 bij 40 centimeter steekproeven gedaan langs het gehele Noordzeestrand.</p>
      <p>Daar kwam uit dat de grootste concentraties korrels bij paal 10 en paal 8 liggen. Die laatste plek is aan het eind van de Reddingsweg. Op dat kleine oppervlak zijn 363 korrels gevonden.</p>
      <h3>Steeds erger</h3>
      <p>Vanaf het strand omhoog in de richting van de duinen wordt het steeds erger. Dat er nog wel het één en ander lag was wel bekend. Maar Natuurmonumenten wilde weten wáár precies. Ook om het te kunnen opruimen.</p>
      <blockquote>Het breekt je hart aan de ene kant, maar het maakt je ook strijdbaar<cite>Ineke van Gent, burgemeester van Schiermonnikoog</cite></blockquote>
      <p>Burgemeester Ineke van Gent van Schiermonnikoog schrikt hier van. 'Het breekt je hart aan de ene kant', zegt ze, 'maar het maakt je ook strijdbaar. Want als ik het zie, denk ik: deze rotzooi moet hier gewoon weg. We hebben een paar weken geleden ook met de Onderzoeksraad voor de Veiligheid deze locaties bezocht en ook zij schrokken er echt van.'</p>
      <h3>Goed op het netvlies</h3>
      <p>'Ik hoop dat ze dit nu goed op het netvlies hebben en ook in hun eindrapportage meenemen', zegt Van Gent. 'Dat als dit soort calamiteiten gebeurt, de vervuiler moet betalen en dat die ook alles moet opruimen.'</p>
      <p>Nu bekend is waar de korrels liggen, kan er natuurlijk naar gehandeld worden. Zo snel mogelijk opruimen ligt voor de hand. Ook omdat de korrels in het stormseizoen door wind en water naar andere plekken gebracht kunnen worden.</p>
      <p>Over de beste manier waarop dat gebeuren moet, is nog geen duidelijkheid. Er wordt bijvoorbeeld gekeken naar de inzet van relatief klein gereedschap, zoals omgebouwde bladblazers.</p>
      <h3>Niet helemaal schoon</h3>
      <p>Staande op één van de 'hotspots', zegt Jan Willem Zwart van Natuurmonumenten: 'Ik heb zelf niet de illusie dat we het helemaal schoon krijgen. We zien het nu zelf; het ligt overal. En het spoelt alle dagen nog aan en het wordt weer meegenomen door de zee. Als je wat doet, moet je dat heel lang en heel zorgvuldig doen. Dat is een heidens karwei. Daar moeten we ook niet over discussiëren, maar we moeten kijken wat de 'best practices' zijn om het eiland zo schoon mogelijk te krijgen.'</p>
      <related>
        <h4>Lees ook:</h4>
        <a href="https://www.rtvnoord.nl/nieuws/211695/Vrijwilligers-verlossen-stranden-Waddeneilanden-van-3262-kilo-afval"/>
        <a href="https://www.rtvnoord.nl/containerramp"/>
      </related>
    </article>
  </body>
</html>