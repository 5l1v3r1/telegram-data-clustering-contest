<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/592441/%E0%A6%87%E0%A6%9F%E0%A6%BF%E0%A6%AD%E0%A6%BF%E0%A6%B0-%E0%A6%B8%E0%A6%BE%E0%A6%AC%E0%A7%87%E0%A6%95-%E0%A6%9A%E0%A7%87%E0%A7%9F%E0%A6%BE%E0%A6%B0%E0%A6%AE%E0%A7%8D%E0%A6%AF%E0%A6%BE%E0%A6%A8-%E0%A6%B8%E0%A6%BE%E0%A6%B2%E0%A6%BE%E0%A6%AE%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE-%E0%A6%AC%E0%A6%BE%E0%A6%A4%E0%A6%BF%E0%A6%B2"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T05:49:00+00:00"/>
    <meta property="og:title" content="ইটিভির সাবেক চেয়ারম্যান সালামের মামলা বাতিল"/>
    <meta property="og:description" content="একুশে টেলিভিশনের (ইটিভি) সাবেক চেয়ারম্যান আবদুস সালামের বিরুদ্ধে দায়ের হওয়া অর্থপাচারের মামলা বাতিল ঘোষণা করেছেন হাইকোর্ট।বৃহস্পতিবার (২১ নভেম্বর) বিচারপতি ওবায়দুল হাসান ও বিচারপতি এস এম কুদ্দুস জামানের সমন্বয়ে গঠিত হাইকোর্ট বেঞ্চ এ রায় দেন।আদালতে আবদুস সালামের পক্ষে শুনানি করেন আইনজীবী..."/>
  </head>
  <body>
    <article>
      <h1>ইটিভির সাবেক চেয়ারম্যান সালামের মামলা বাতিল</h1>
      <address><time datetime="2019-11-21T05:49:00+00:00">21 Nov 2019, 05:49</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/400x0x1/uploads/media/2019/11/21/4f4843e583b30f4da20e7e23ce261443-5dd625f0ed649.jpg"/>
        <figcaption>আবদুস সালাম</figcaption>
      </figure>
      <p>একুশে টেলিভিশনের (ইটিভি) সাবেক চেয়ারম্যান আবদুস সালামের বিরুদ্ধে দায়ের হওয়া অর্থপাচারের মামলা বাতিল ঘোষণা করেছেন হাইকোর্ট।<br/>বৃহস্পতিবার (২১ নভেম্বর) বিচারপতি ওবায়দুল হাসান ও বিচারপতি এস এম কুদ্দুস জামানের সমন্বয়ে গঠিত হাইকোর্ট বেঞ্চ এ রায় দেন।<br/>আদালতে আবদুস সালামের পক্ষে শুনানি করেন আইনজীবী শাহদীন মালিক। অন্যদিকে, দুর্নীতি দমন কমিশনের (দুদক) পক্ষে শুনানি করেন আইনজীবী খুরশীদ আলম খান।<br/>পরে খুরশীদ আলম খান বলেন, ‘এ মামলায় শুধুমাত্র আবদুস সালামের অংশ বাতিল করেছেন হাইকোর্ট। তবে আমরা দুদকের পক্ষ থেকে এ  রায়ের বিরুদ্ধে আপিল দায়ের করবো।’ <br/>এর আগে ২০১৫ সালের ১৩ এপ্রিল দুদকের উপপরিচালক সামছুল আলম বাদী হয়ে তেজগাঁও থানায় এ মামলা দায়ের করেন। মামলার অন্য আসামিরা হলেন—সালামের ভাই আফতাবুল আলম ও ইটিভির সাবেক জ্যেষ্ঠ ব্যবস্থাপক ফজলুর রহমান শিকদার। আসামিদের বিরুদ্ধে পরস্পরের যোগসাজশে বৈদেশিক মুদ্রা ক্রয়, সংরক্ষণ ও পাচারের অভিযোগ আনা হয়।</p>
      <p>পরে মামলাটি বাতিল চেয়ে আবদুস সালাম হাইকোর্টে আবেদন করেন। এরপর আদালত রুল জারি করে মামলার কার্যক্রমের ওপর স্থগিতাদেশ দেন। এ অবস্থায় গত ৭ নভেম্বর মামলা বাতিল চেয়ে করা রুল শুনানি শেষে মামলাটি রায়ের জন্য অপেক্ষমাণ (সিএভি) রাখেন হাইকোর্ট। এরই ধারাবাহিকতায় রুল যথাযথ ঘোষণা করে রায় দিলেন হাইকোর্ট। </p>
      <footer>/বিআই/এপিএইচ/এমএমজে/</footer>
    </article>
  </body>
</html>