<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/samsung-galaxy-s10-lite/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-21T05:45:24+00:00"/>
    <meta property="og:title" content="Samsung chystá Galaxy S10 Lite"/>
    <meta property="og:description" content="Aktualizováno 21. 11. Na začátku měsíce jsme vás informovali, že společnost Samsung chystá smartphone Galaxy S10 Lite. Byť by se podle názvu dalo soudit, že se bude jednat o značně ořezaný top model, pravděpodobně nabídne moderní specifikace. Slovíčko Lite v tomto případě tak trochu ztratí význam. Nyní se informace více méně potvrzují, jelikož mobil prochází […]"/>
  </head>
  <body>
    <article>
      <h6 class="kicker">aktualizováno</h6>
      <h1>Samsung chystá Galaxy S10 Lite</h1>
      <address><time datetime="2019-11-21T05:45:24+00:00">21 Nov 2019, 05:45</time> by <a rel="author" href="https://dotekomanie.cz/author/antonin-hornacek/" target="_blank">Antonín Horňáček</a></address>
      <h3>Aktualizováno 21. 11.</h3>
      <p>Na začátku měsíce jsme vás informovali, že společnost Samsung chystá smartphone Galaxy S10 Lite. Byť by se podle názvu dalo soudit, že se bude jednat o značně ořezaný top model, pravděpodobně nabídne moderní specifikace. Slovíčko Lite v tomto případě tak trochu ztratí význam. Nyní se informace více méně potvrzují, jelikož mobil prochází certifikací FCC, v rámci které se potvrzuje název novinky společně s kódovým označením SM-G770F.</p>
      <figure>
        <img src="https://dotekomanie.cz/wp-content/uploads/2019/11/galaxy-s10-lite-fcc-1024x636x.jpg"/>
      </figure>
      <p>Samsung novinku pravděpodobně představí v dohledné době, ale kdy se tak přesně stane, není známo. Je docela možné, že se společnost pokusí stihnout ještě vánoční období.</p>
      <h3>Původní článek 4. 11.</h3>
      <p>Na veřejnost se dostává čím dál větší množství informací přibližující zařízení Galaxy S10 Lite od společnosti Samsung. Připravovaný telefon stihl doposud projít testováním ve známém benchmarku Geekbench a také získal potřebnou certifikaci od vládní telekomunikační agentury Anatel v Brazílii. V rámci 10. generace série Galaxy bude zřejmě svádět boj s již odlehčeným modelem Galaxy S10e.</p>
      <h3>Ztráta významu Lite</h3>
      <p>Jestliže dáme dohromady všechny prozatímní specifikace, tak novinka by měla dorazit s 6,7palcovým displejem založeným na Super AMOLED technologii a ve FullHD+ rozlišení. Vnitřní šasi má vyplnit osmijádrový procesor Snapdragon 855 od Qualcommu, grafický čip Adreno 640 GPU a 8GB operační paměť RAM. Velikost interního úložiště sice není známa, ale můžeme nejspíš počítat s kapacitou 128 GB a podporou microSD karet.</p>
      <figure>
        <img src="https://dotekomanie.cz/wp-content/uploads/2019/02/s10e-2000x1959x.jpg"/>
      </figure>
      <p>
        <i>Galaxy S10e</i>
      </p>
      <p>Zatímco dopředu nasadí 32megapixelovou kamerku na populární selfie snímky, tak zadní část získá celkem tři senzory složené z 48MPx, 12MPx a 5MPx snímače fotoaparátu. Podstatně vzroste kapacita baterie, která by mohla nabídnout velikost článku až 4 500 mAh. K tomu ještě připojí technologii rychlého 45W nabíjení. Závěrem lze dodat operační systém Android v nejnovější verzi 10 nebo tři růžné kombinace barev (bílá, černá, modrá).</p>
      <footer>Zdroje: <a href="https://www.gsmarena.com/samsung_galaxy_s10_lite_specs_battery-news-39935.php#6512b/">gsmarena.com</a>, <a href="https://www.sammobile.com/news/samsung-galaxy-s10-lite-fcc-closer-to-release/#6512b/">sammobile.com</a>, <a href="https://www.androidauthority.com/samsung-galaxy-s10-lite-fcc-1056501/#6512b/">androidauthority.com</a></footer>
    </article>
  </body>
</html>