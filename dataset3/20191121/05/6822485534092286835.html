<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830012.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T05:30:00+00:00"/>
    <meta property="og:title" content="احمدی: برکناری ویلموتس قابل قبول نیست"/>
    <meta property="og:description" content="رحمان احمدی در گفت‌وگو با تسنیم، درباره انتقادات صورت گرفته از تیم ملی فوتبال ایران پس از شکست برابر عراق اظهار داشت: پیش از بازی با بحرین و عراق، دو پیروزی برابر تیم‌های هنگ‌کنگ و کامبوج کسب کردیم که این دو برد به اندازه قهرمانی در جام جهانی توسط رسانه‌ها و برنامه‌های ورزشی بزرگ جلوه داده شد. این بزرگنمایی تأثیر خود را در بازی با عراق و بحرین گذاشت و بازیکنان ما در این دو مسابقه انگیزه لازم را نداشتند. البته این هنر سرمربی است که بازیکنان را از لحاظ انگیزشی در شرایطی ایده‌آل قرار دهد، اما متأسفانه ملی‌پوشان از انگیزه بالایی برخوردار نبودند."/>
  </head>
  <body>
    <article>
      <h1>احمدی: برکناری ویلموتس قابل قبول نیست</h1>
      <address>
        <time datetime="2019-11-21T05:30:00+00:00">21 Nov 2019, 05:30</time>
      </address>
      <p>رحمان احمدی، دروازه‌بان پیشین تیم ملی فوتبال ایران اعتقاد دارد که برکناری مارک ویلموتس از سرمربیگری تیم ملی قابل قبول نیست و سایر مشکلات این تیم باید حل شود.</p>
      <p>رحمان احمدی در گفت‌وگو با تسنیم، درباره انتقادات صورت گرفته از تیم ملی فوتبال ایران پس از شکست برابر عراق اظهار داشت: پیش از بازی با بحرین و عراق، دو پیروزی برابر تیم‌های هنگ‌کنگ و کامبوج کسب کردیم که این دو برد به اندازه قهرمانی در جام جهانی توسط رسانه‌ها و برنامه‌های ورزشی بزرگ جلوه داده شد. این بزرگنمایی تأثیر خود را در بازی با عراق و بحرین گذاشت و بازیکنان ما در این دو مسابقه انگیزه لازم را نداشتند. البته این هنر سرمربی است که بازیکنان را از لحاظ انگیزشی در شرایطی ایده‌آل قرار دهد، اما متأسفانه ملی‌پوشان از انگیزه بالایی برخوردار نبودند.</p>
      <p>وی در ادامه تصریح کرد: ما به‌عنوان تماشاگر بازی را می‌بینیم، بر اساس آن صحبت می‌کنیم و نمی‌دانیم قبل از بازی چه اتفاقاتی رخ داده است. ظاهراً مشکلاتی بین فدراسیون فوتبال و ویلموتس در مورد مسائل مالی وجود داشته و شنیده‌ام که سرمربی تیم ملی سه روز قبل از بازی با عراق به ایران آمده است. سرمربی، فدراسیون و بازیکنان در مورد این مشکلات می‌توانند صحبت کنند و ما اطلاعات دقیقی در این زمینه نداریم. وقتی یک تیم چنین شرایطی دارد و این‌گونه در دو بازی شکست می‌خورد، طبیعتاً دلایلی دارد.</p>
      <p>دروازه‌بان پیشین تیم ملی با بیان اینکه شکست در دو دیدار متوالی قطعاً دلایل خاصی دارد، به تسنیم گفت: بازیکنان تیم ملی زحمت خود را کشیدند، اما مشخص نیست چه اتفاقاتی قبل از این دو بازی رخ داده که ما چنین نمایشی داشتیم. بچه‌ها در این دو مسابقه کیفیت همیشگی را نداشتند و اشتباهاتی صورت گرفت که در دو بازی شکست خوردیم. قبلاً کی‌روش در مورد مشکلات تیم ملی صحبت می‌کرد و اگر مسئله‌ای وجود داشت، آن را اعلام می‌کرد، اما من ندیدم که ویلموتس در این زمینه اظهارنظری انجام دهد.</p>
      <p>بیشتر بخوانیدتأکید فدراسیون فوتبال به ویلموتس برای حضور در ایران<br/>احمدی در واکنش به شایعاتی مبنی بر احتمال قطع همکاری با مارک ویلموتس خاطرنشان کرد: موضوع برکناری ویلموتس از سرمربیگری تیم ملی قابل قبول نیست و نباید به خاطر دو باخت، سرمربی تیم را تغییر دهیم. ما باید مشکلات را بررسی و آنها را حل کنیم.</p>
      <p>«آیا قبول دارید چند بازیکن تیم ملی باید از این تیم خداحافظی کنند؟»، وی در پاسخ به این پرسش بیان کرد: من چنین چیزی را قبول ندارم. وقتی سرمربی یک بازیکن را دعوت می‌کند و به آن بازیکن اعتقاد دارد، دلیلی ندارد که بازیکن موردنظر خداحافظی کند. اگر هم بازیکن مرتکب اشتباهی شود، سرمربی مقصر است. در ضمن هیچ بازیکنی دوست ندارد وقتی وارد زمین می‌شود، کیفیت بدی داشته باشد.</p>
    </article>
  </body>
</html>