<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019412/%D9%82%D8%B2%D9%88%DB%8C%D9%86%DB%8C-%D9%87%D8%A7-%D8%B5%D9%81-%D8%AE%D9%88%D8%AF-%D8%B1%D8%A7-%D8%A7%D8%B2-%D8%AF%D8%B4%D9%85%D9%86%D8%A7%D9%86-%D8%AC%D8%AF%D8%A7-%DA%A9%D8%B1%D8%AF%D9%86%D8%AF-%D8%A7%D8%B9%D8%AA%D8%B1%D8%A7%D8%B6-%D9%85%D8%B1%D8%AF%D9%85-%D8%B1%D8%A7-%D8%A8%D8%B4%D9%86%D9%88%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-21T05:59:11+00:00"/>
    <meta property="og:title" content="قزوینی‌ها صف خود را از دشمنان جدا کردند/ اعتراض مردم را بشنویم"/>
    <meta property="og:description" content="ایسنا/قزوین استاندار قزوین گفت: مردم قزوین شاید اعتراض و حرف‌هایی به‌حق داشته باشند که باید شنیده شود، اما وقتی دیدند که این صحنه می‌تواند فضایی برای جولان دشمنان باشد صف خود را جدا کردند و این باعث شد قزوین استانی امن و بدون حاشیه باشد."/>
  </head>
  <body>
    <article>
      <h6 class="kicker">استاندار قزوین:</h6>
      <h1>قزوینی‌ها صف خود را از دشمنان جدا کردند/ اعتراض مردم را بشنویم</h1>
      <address><time datetime="2019-11-21T05:59:11+00:00">21 Nov 2019, 05:59</time> by <a rel="author">آرزو یارکه سلخوری</a></address>
      <p>ایسنا/قزوین استاندار قزوین گفت: مردم قزوین شاید اعتراض و حرف‌هایی به‌حق داشته باشند که باید شنیده شود، اما وقتی دیدند که این صحنه می‌تواند فضایی برای جولان دشمنان باشد صف خود را جدا کردند و این باعث شد قزوین استانی امن و بدون حاشیه باشد.</p>
      <p>هدایت‌الله جمالی‌پور استاندار قزوین در گفت‌وگو با ایسنا، با اشاره به حوادث و ناآرامی‌های اخیر کشور تصریح کرد: دشمن همیشه درصدد هست که از هر روزنه‌ای به کشور ورود پیدا کند و به منافع ملت و نظام آسیب بزند، در حوادث اخیر نیز دشمن وقتی دید اختلاف‌نظر در کشور وجود دارد و فضای ملتهبی در کشور ایجاد شده‌است در قالب اعتراض ورود و رفتارها را مدیریت کرد.</p>
      <p>وی افزود: ما از قبل می‌دانستیم دشمن به دنبال رقم زدن رفتارهای پرخاشگرانه در کشور است، این مسئله آسیب‌های جدی به خیلی از زیرساخت‌های کشور زد، اما با لطف خدا و هوشیاری نیروی انتظامی، سپاه، نیروهای اطلاعات و حضور مردم درصحنه و جدا شدن صف مردم از اغتشاشگران مدیریت شد.</p>
      <p>استاندار قزوین بیان کرد: هر جا که اختلاف باشد روزنه‌ای برای ورود دشمن پیدا می‌شود؛ امیدوار هستیم تجربه حوادث اخیر که برای جمهوری اسلامی گران‌سنگ است بتواند چراغ راهی باشد برای اینکه بهتر مسائل خود را تدبیر و مدیریت کنیم.</p>
      <p>جمالی‌پور یادآور شد: مردم قزوین هوشیار هستند و در این مسیر در صف دشمنان قرار نگرفتند، قزوین جزو شهرهای امن و افتخار جمهوری اسلامی است که دلیل آن اعتقاد و باور مردم و جدا کردن صفشان از توطئه‌گران است.</p>
      <p>وی در پایان بیان کرد: مردم قزوین شاید اعتراض و حرف‌هایی به‌حق داشته باشند که باید شنیده شود، اما وقتی دیدند که این صحنه می‌تواند فضایی برای جولان دشمنان باشد صف خود را جدا کردند و این باعث شد قزوین استانی امن و بدون حاشیه باشد.</p>
      <p>انتهای پیام</p>
    </article>
  </body>
</html>