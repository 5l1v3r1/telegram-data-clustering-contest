<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/701nJB/mdg-vil-stoppe-alle-nye-monsterveier"/>
    <meta property="og:site_name" content="Aftenbladet"/>
    <meta property="article:published_time" content="2019-11-21T05:03:49+00:00"/>
    <meta property="og:title" content="MDG vil stoppe alle nye «monsterveier»"/>
    <meta property="og:description" content="MDG vil skrote motorveiprosjekter som ikke er igangsatt. Det skal gi 8 milliarder kroner til kutt i kollektivpriser, gratisreiser, tog og sykkel- og gangfelt."/>
  </head>
  <body>
    <article>
      <h1>MDG vil stoppe alle nye «monsterveier»</h1>
      <h2>MDG vil skrote motorveiprosjekter som ikke er igangsatt. Det skal gi 8 milliarder kroner til kutt i kollektivpriser, gratisreiser, tog og sykkel- og gangfelt.</h2>
      <address><time datetime="2019-11-21T05:03:49+00:00">21 Nov 2019, 05:03</time> by <a rel="author">NTB-Kristian Skårdalsmo</a></address>
      <p>Satsingen kommer fram i samferdselspakken i partiets alternative budsjett, som legges fram torsdag.</p>
      <p>– Regjeringen er besatt av å bygge nye flerfelts monsterveier som vi ikke trenger. Dette er svindyrt og gammeldags, sier MDGs talsperson Arild Hermstad til NTB.</p>
      <p>Partiet vil i sitt budsjettforslag for 2020 redusere kollektivprisene med 20 prosent og innføre gratis kollektivtransport for barn under skolealder i hele landet. Prislappen er 3,85 milliarder kroner.</p>
      <p>Dette beløpet er inkludert i partiets satsing på kollektiv, sykkel og gange, som har en samlet pris på 6,1 milliarder. For å finansiere satsingen legger MDG opp til å hanke inn 10 milliarder kroner på en splitter ny flyseteavgift neste år, noe <a href="https://www.dagbladet.no/nyheter/mdgs-flysjokk---prisene-kan-dobles/71837657">Dagbladet</a> kunne fortelle om onsdag.</p>
      <h3>– Flere felt gir økt trafikk</h3>
      <p>MDG henter også inn penger ved å sette bom for alle ikke igangsatte veiprosjekter som skal øke kapasiteten, og som vil skape mer trafikk og utslipp.</p>
      <p>– De store monsterveienes tid er forbi. I stedet må vi bruke pengene på å forbedre kollektivtilbudet og sikre og vedlikeholde de veiene vi allerede har, sier Hermstad.</p>
      <p>Han nevner følgende eksempler på prosjekter som MDG ville stoppet neste år: E18 Vinterbro (230 millioner på 2020-budsjettet), E18 Lysaker–Ramstadsletta (400 millioner), planleggingsmidler til Rogfast (200 millioner) og E39 Vinjeøra (200 millioner). Hermstad trekker også fram E18 mellom Arendal og Grimstad og mellom Ålgård og Lyngdal som eksempler.</p>
      <p>
        <i>– Er ikke dette en distriktsfiendtlig politikk og en oppskrift på mer kø?</i>
      </p>
      <p>– All forskning viser at når du bygger flere felter, øker trafikken tilsvarende. Det går ikke an å bygge seg ut av bilkø, sier Hermstad.</p>
      <p>– Når det gjelder distriktene, satser vi 1 milliard mer på skredsikring og flomsikring og sørger for bedre veier der folk bor. Vi er opptatt av bedre standard på fylkesveier og lokale veier, sier MDG-toppen.</p>
      <h3>Lang ønskeliste</h3>
      <p>På MDGs ønskeliste står også en jernbanesatsing på 2 milliarder kroner utover regjeringens budsjett.</p>
      <p>Partiet ønsker å elektrifisere gjenværende togstrekninger, konsekvensutrede Nord-Norge-banen og høyhastighetstog, utrede hyperloop mellom Oslo og København og sørge for flere avganger mellom norske byer.</p>
      <p>I budsjettforslaget foreslår MDG ifølge Klassekampen også å øke både bensin- og dieselavgiften med 5 kroner per liter, noe som vil gi inntekter på vel 6 milliarder kroner.</p>
      <p>Dette beløpet skal, sammen med 1,9 milliarder kroner fra dagens flypassasjeravgift, deles ut i en ny klimabelønningsordning til folk.</p>
      <p>Opposisjonspartienes alternative budsjetter har liten reell politisk betydning utover å synliggjøre deres prioriteringer og satsingsområder. De fire regjeringspartiene, som har flertall i Stortinget, la nylig fram sin enighet om neste års statsbudsjett.</p>
    </article>
  </body>
</html>