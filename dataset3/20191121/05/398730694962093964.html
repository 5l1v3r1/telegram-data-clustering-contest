<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/paul-hansen-tva-ur-de-aderton-kom-for-att-ta-farval/"/>
    <meta property="og:site_name" content="DN.SE"/>
    <meta property="article:published_time" content="2019-11-21T05:07:00+00:00"/>
    <meta property="og:title" content="Paul Hansen: Två ur De Aderton kom för att ta farväl"/>
    <meta property="og:description" content="Storkyrkan 13.00."/>
  </head>
  <body>
    <article>
      <h1><a href="https://www.dn.se/av/paul-hansen/">Paul Hansen:</a> Två ur De Aderton kom för att ta farväl</h1>
      <address><time datetime="2019-11-21T05:07:00+00:00">21 Nov 2019, 05:07</time> by <a rel="author" href="https://www.dn.se/av/paul-hansen/" target="_blank">Paul Hansen</a></address>
      <p>
        <b>Storkyrkan 13.00.</b>
      </p>
      <p>Det drar kallt om fötterna i Storkyrkan. Den här dagen ska Sara Danius begravas. Bänkkamraten har med sig näsdukar. Jag får låna en och använder den första gången när Leo, nitton år gammal, går fram till kistan för att ta farväl av sin mor. Till höger om altargången står en kopia av Pär Engshedens nobelklänning, Saras sista. Den är helt gjord i brandgula blommor och avsändaren är ”Anonyma, ännu levande husmödrar i Sverige och deras anhöriga”. På ett tillhörande band står det på latin. ”Ars longa vita brevis” – konsten är lång, livet kort.</p>
      <p><b>Didos klagan, Lacrimosa</b>, Johannespassionen av Purcell, Mozart och Bach framförs av Stockholms domkyrkokör, Rebecka Lagman och Michael Waldenby. Musiken fyller, tar plats, svävar mellan de varmröda tegelväggarna. Mellan styckena hörs snyftningar och stilla gråt. Ärkebiskopen Antje Jackelén gör det en begravningsförrättare ska göra och hon gör det som ärkebiskop Antje Jackelén gör det. Varmt, värdigt, med ett empatiskt och intellektuellt djup.</p>
      <p>”Tillit gör livet uthärdligt. När hjärna och hjärta förstår varandra växer vishet. Så att vi kan acceptera oss själva som de sammansatta och komplexa varelser vi alla är. Så att vi kan ta emot varandra som medmänniskor.”</p>
      <p><b>Defileringen efter ceremonin</b> tar en dryg timma. Många vill hedra Sara och lägga en blomma framför den vita kistan. Två medmänniskor ur De Aderton har tagit sig till Storkyrkan för att ta farväl av sin forna arbetskamrat.</p>
      <p>Två.</p>
      <p>
        <i>Paul Hansen är fotograf, skribent och är ödmjukt tacksam över av att ha fått lära känna Sara Danius en smula. Läs även hans krönika om </i>
        <a href="https://www.dn.se/sthlm/paul-hansen-vissa-dagar-alskar-man-stockholm-mer-an-annars/">
          <i>de dagar då man älskar Stockholm särskilt mycket</i>
        </a>
        <i>.</i>
      </p>
    </article>
  </body>
</html>