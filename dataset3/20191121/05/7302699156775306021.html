<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111740"/>
    <meta property="og:site_name" content="MGR Online"/>
    <meta property="article:published_time" content="2019-11-21T05:31:00+00:00"/>
    <meta property="og:title" content="โรงไฟฟ้าหงสาหยุดเดินเครื่องผลิตไฟฟ้าชั่วคราว หลังแผ่นดินไหวห่างแค่ 21 กม."/>
    <meta property="og:description" content="น่าน - ไฟฟ้าหงสาฯ ออกแถลงการณ์ต่อเนื่อง หลังเกิดแผ่นดินไหวในลาวห่างที่ตั้งแค่ 21 กม. ล่าสุดหยุดการเดินเครื่องชั่วคราว พร้อมเร่งตรวจสอบความเสียหาย"/>
  </head>
  <body>
    <article>
      <h1>โรงไฟฟ้าหงสาหยุดเดินเครื่องผลิตไฟฟ้าชั่วคราว หลังแผ่นดินไหวห่างแค่ 21 กม.</h1>
      <address><time datetime="2019-11-21T05:31:00+00:00">21 Nov 2019, 05:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011560901.JPEG"/>
      </figure>
      <p><b>น่าน - ไฟฟ้าหงสาฯ ออกแถลงการณ์ต่อเนื่องหลังเกิดแผ่นดินไหวในลาวห่างที่ตั้งแค่ 21 กม. ล่าสุดหยุดการเดินเครื่องชั่วคราว พร้อมเร่งตรวจสอบความเสียหาย</b><br/><br/>วันนี้ (21 พ.ย.) นายคทายุทธ์ ชุพูล กรรมการผู้จัดการ บริษัทไฟฟ้าหงสา จำกัด ได้ออกแถลงการณ์ฉบับที่ 4 เกี่ยวกับสถานการณ์แผ่นดินไหวที่เกิดขึ้นใน สปป.ลาว ศูนย์กลางห่างจากโรงไฟฟ้าหงสาไปทางทิศใต้ประมาณ 21 กิโลเมตร ว่าระบบป้องกันความเสียหายจากแรงสั่นสะเทือนของอุปกรณ์หลักในโรงไฟฟ้าได้ทำงานตามขั้นตอนปกติ เพื่อหยุดการเดินเครื่องของโรงไฟฟ้า<br/><br/>ขณะนี้บริษัทไฟฟ้าหงสา จำกัด ได้หยุดการเดินเครื่องโรงไฟฟ้าเป็นการชั่วคราว และได้เริ่มเข้าไปสำรวจความเสียหายของโรงไฟฟ้า ระบบสายส่งเหมืองถ่านหิน เหมืองหินปูน เขื่อนน้ำเลือก และเขื่อนน้ำแก่น <br/><br/>เบื้องต้นยังไม่พบความเสียหายของโครงสร้างหลัก และสิ่งปลูกสร้างที่จำเป็นในการดำเนินงาน และไม่มีรายงานผู้ได้รับบาดเจ็บ พบเพียงความเสียหายที่เกิดขึ้นในส่วนของพื้นผิวของสิ่งปลูกสร้างเท่านั้น<br/><br/>บริษัทไฟฟ้าหงสา จำกัด คาดว่าจะใช้เวลาประมาณ 24 ชั่วโมงในการตรวจสอบเบื้องต้น และจะออกแถลงการณ์รายงานความคืบหน้าของสถานการณ์และความเสียหายจากเหตุการณ์ดังกล่าวเป็นระยะ</p>
    </article>
  </body>
</html>