<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-revista_presei_business-23504245-business-report-bogatii-lumii-isi-iau-masuri-precautie-mare-companie-din-romania-inchide-angajatii-vor-dati-afara-romania-este-deja-importator-net-electricitate-2019-premiera-ultimilor-ani.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T05:04:00+00:00"/>
    <meta property="og:title" content="Business report: Bogații lumii își iau măsuri de precauție; O mare companie din România se închide! Angajații vor fi dați afară; România este deja importator net de electricitate în 2019, o premieră a ultimilor ani."/>
    <meta property="og:description" content="Eurobarometru: Doar 45% dintre români consideră că beneficiază de pe urma comerțului internațional, în timp ce la nivelul UE procentul urcă la 60%. Principalul avantaj pentru români:"/>
  </head>
  <body>
    <article>
      <h1>Business report: Bogații lumii își iau măsuri de precauție; O mare companie din România se închide! Angajații vor fi dați afară; România este deja importator net de electricitate în 2019, o premieră a ultimilor ani.</h1>
      <address><time datetime="2019-11-21T05:04:00+00:00">21 Nov 2019, 05:04</time> by <a rel="author">Lupu Vlad-Andrei</a></address>
      <p><b>Bogații lumii își iau măsuri de precauție.</b> Ce fac pentru a-și proteja averile. Din Londra şi până în Elveţia şi SUA, bogaţii încep să stocheze metale preţioase, bani gheaţă şi criptomonede în seifuri, fie de teama unei recesiuni globale fie pentru a evita dobânzile negative la depozitele bancare. Un exemplu în acest sens este o clădire din cartierul londonez Mayfair care la prima vedere seamănă cu un club privat dar care la subsol adăposteşte una din cele mai sigure locaţii din Londra. Construit de firma IBV International Vaults, fortăreaţa de oţel este programată să fie deschisă luna viitoare şi îşi va oferi serviciile miliardarilor care caută un loc pentru a-şi depozita avuţiile, conform <a href="https://stirileprotv.ro/stiri/financiar/bogatii-lumii-isi-iau-masuri-de-precautie-ce-au-fac-pentru-a-si-proteja-averile.html">Știrile Pro Tv</a>. <br/><b><br/></b><b>Enel Green Power începe construcția unui parc eolian de 299 MW în SUA, investiție de 450 de milioane de dolari.</b> Grupul energetic Enel, prin compania sa de energie regenerabilă Enel Green Power North America (EGPNA), a început construcția parcului eolian Aurora, cu o capacitate de 299 MW, în statul Dakota de Nord, Statele Unite, iar construcția parcului, care urmează să devină complet operațional până la sfârșitul anului 2020, va presupune o investiție de aproximativ 450 de milioane de dolari. Parcul eolian Aurora urmează să genereze aproximativ 1,3 TWh anual după punerea în funcțiune, scrie <a href="https://www.profit.ro/povesti-cu-profit/energie/enel-green-power-incepe-constructia-unui-parc-eolian-de-299-mw-in-sua-investitie-de-450-de-milioane-de-dolari-19175614">Profit.ro</a>. <br/><br/><b>O mare companie din România se închide! Angajații vor fi dați afară. </b>Un simbol al industriei craiovene își închide porțile după 70 de ani de activitate. Electroputere Craiova, aflată sub controlul unor investitori arabi, a avut un singur contract în 2019. La privatizarea Electroputere Craiova în anul 2007, aceasta avea 4 secții. În prezent au mai rămas doar două: secţia maşini rotative şi secţia transformatoare electrice. Doar secţia transformatoare electrice a mai rămas funcțională însă, după cum spun sindicaliștii. În acest an, această secție a avut un singur contract pentru reparaţia unui transformator la Centrala de la Cernavodă, se arată în articolul <a href="https://www.capital.ro/soc-total-o-mare-companie-din-romania-se-inchide-angajatii-vor-fi-dati-afara.html">Capital.ro</a>. <br/><br/><b>România este deja importator net de electricitate în 2019, o premieră a ultimilor ani.</b> Datele oficiale după nouă luni. După importurile masive de energie electrică din august și septembrie, România este acum în poziția de importator net de energie electrică în 2019, potrivit datelor Transelectrica. După primele nouă luni ale anului, România înregistrează un sold negativ în comerțul cu energie electrică de circa 759 GWh, pe fondul unor importuri mari în lunile august și septembrie. În fiecare dintre aceste două luni, importurile lunare au fost de peste 500 GWh (515, și, respectiv 501 GWh), ceea ce, coroborat cu situația absolut atipică a importului net din luna iulie, a condus la această situație: după primele nouă luni din an, România este importator net de energie electrică, notează <a href="https://www.economica.net/romania-este-deja-importator-net-de-electricitate-in-2019-o-premiera-a-ultimilor-ani-datele-oficiale-dupa-noua-luni_176626.html">Economica.net</a>. <br/><b><br/></b><b>Eurobarometru: Doar 45% dintre români consideră că beneficiază de pe urma comerțului internațional, în timp ce la nivelul UE procentul urcă la 60%.</b> Principalul avantaj pentru români: oferta mai variată. 45% dintre români consideră că beneficiază de pe urma comerțului internațional al UE, procentul fiind cu 9 puncte procentuale în creștere față de 2010. Totuși, procentul este sub cel înregistrat la nivelul întregii Uniuni Europene, 60% dintre europeni fiind de părere că schimburile comerciale internaționale le oferă anumite beneficii, potrivit unui sondaj publicat miercuri de Comisia Europeană (CE). Cei mai mulți români care sunt de părere că beneficiază de pe urma comerțului internațional au între 25 de ani și 39 de ani, 59% dintre respondenții din această categorie de vârstă fiind de părere că aceste schimburi le oferă anumite avantaje, scrie <a href="https://www.profit.ro/stiri/economie/eurobarometru-doar-45-dintre-romani-considera-ca-beneficiaza-de-pe-urma-comertului-international-in-timp-ce-la-nivelul-ue-procentul-urca-la-60-principalul-avantaj-pentru-romani-oferta-mai-variata-19175641">Profit.ro</a>. <br/><b><br/></b><b>Vladimir Putin spune că e „absolut ciudată” ideea de a se renunța la gaz. </b>Preşedintele rus Vladimir Putin a ironizat miercuri apelurile care se fac auzite tot mai frecvent în Europa la reducerea dependenţei de energiile fosile şi mai ales de gaz, una din principalele mărfuri de export ale Rusiei. Îndemnat să se pronunţe, în cadrul unui forum economic la Moscova, în legătură cu voinţa afişată de unii europeni de a nu mai folosi gaz, Vladimir Putin a apreciat că a renunţa la o „energie atât de curată” este „o idee absolut bizară”. Săptămâna trecută, Banca de Investiţii a Uniunii Europene a propus încetarea finanţării proiectelor legate de energiile fosile, începând din 2022, relatează <a href="https://www.digi24.ro/stiri/externe/rusia/vladimir-putin-spune-ca-e-absolut-ciudata-ideea-de-a-se-renunta-la-gaz-1219669">Digi24</a>.</p>
    </article>
  </body>
</html>