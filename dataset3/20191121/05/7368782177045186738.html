<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hausa.legit.ng/1277607-el-rufai-ya-nada-amina-atoyebi-maiyaki-dsr-a-cikin-hadimansa.html"/>
    <meta property="og:site_name" content="Legit"/>
    <meta property="article:published_time" content="2019-11-21T05:35:01+00:00"/>
    <meta property="og:title" content="El-Rufai ya nada Amina Atoyebi, Maiyaki, dsr a cikin Hadimansa"/>
    <meta property="og:description" content="Gwamna Nasir El-Rufai ya sake yin sababbin nade-naden mukamai. Jerin Masu ba gwamnan jihar Kaduna, Nasir El-Rufai shawara sun hada da Rebecca Padonu, Samuel Hadwyah, da Umar Abubakar."/>
  </head>
  <body>
    <article>
      <h1>El-Rufai ya nada Amina Atoyebi, Maiyaki, dsr a cikin Hadimansa</h1>
      <address>
        <time datetime="2019-11-21T05:35:01+00:00">21 Nov 2019, 05:35</time>
      </address>
      <p>
        <b>Saude Amina Atoyebi ta shiga cikin Hadiman jihar Kaduna, Nasir El-Rufai. Mai girma Gwamnan ya tabbatar da wannan nadin mukami da ya bada da kansa a dandalin sadarwa na zamani.</b>
      </p>
      <p>Malam Nasir El-Rufai ya bayyana cewa Amina Atoyebi ta samu shiga cikin jerin Masu ba sa shawara. Wannan Baiwar Allah za ta taimakawa gwamnan ne da harkokin cigaban al’umma.</p>
      <p>Gwamna El-Rufai ya tabbatar da wannan nadi ne a Ranar Laraba 20 ga Watan Nuwamba, 2019, ta shafukansa na sada zumunta. El-Rufai ya ce tun 2012 Amina Atoyebi, ta ke aiki a karkashinsa.</p>
      <p>A baya, Amina Atoyebi, ta zama mai yi wa Nasir El-Rufai bincike, kafin ya nada ta a matsayin Sakatarensa kuma babbar Mai taimakawa wajen harkar gudanar da gwamnati a shekarar 2015.</p>
      <p>Jawabin gwamnan ya ce tayi aiki a ofishinsa, har wani lokaci ta kan yi aikin PPS watau babban sakataren gwamna. Yanzu za ta yi aiki domin inganta tsare-tsaren gwamnatin tarayya na NSIP.</p>
      <p>Wannan sabon mukami zai sa ta rika lura da <a href="https://www.legit.ng/1199774-n-power-beneficiaries-receive-stipends-2018-fg.html">N-Power</a>, da harkar ciyar da ‘Yan makaranta, da shiryen-shiryen CCT da GEEP domin rage radadin talauci a fadin jihar Kaduna inji gwamnan.</p>
      <p>KU KARANTA:<a href="https://hausa.legit.ng/1277509-gwamna-el-rufai-zai-kashe-n100m-wajen-gyaran-gidajen-mari-a-kaduna.html"> Gwamnan Kaduna ya dauki matakin gyara gidajen mari</a></p>
      <p>Atoyebi ta yi karatun Digiri ne a jami’ar Ahmadu Bello ta Zariya inda ta karanci ilmin tattalin arziki. Daga baya ta tafi Coventry a kasar Ingila inda ta yi Digirgir a harkar kasuwanci da talla.</p>
      <p>Kakakin gwamnan Kaduna, ya kuma tabbatar da nadin Ahmed Maiyaki wanda shi ne ya kasance mai magana da tsohon gwamna Mukhtar Ramalan-Yero, a matsayin Hadimin Nasir El-Rufai.</p>
      <p>Muyiwa Adekeye ya ce Maiyaki zai taimaka wajen harkar hulda da jama’a. Sauran wadanda aka nada a cikin masu ba gwamnan shawara sun hada da Mubarak Abdulkadir, da kuma Umar Yero.</p>
      <p>Ragiwar kuma su ne Rebecca Padonu, Samuel Hadwyah, da Umar Abubakar. Sababbin hadiman za su taimaka wajen harkar tattalin arziki, da fasahar ICT da aikin majalisa da dai sauransu.</p>
      <p>Idan ku na da wata shawara ko bukatar bamu labari, tuntube mu a<b>: labaranhausa@corp.legit.ng</b></p>
      <p>Latsa wannan domin samun sabuwar manhajar labarai ta Legit.ng Hausa a wayar ku ta hannu:</p>
      <p>
        <b>
          <a href="https://play.google.com/store/apps/details?id=com.naij.hausa&amp;hl=en">https://play.google.com/store/apps/details?id=com.naij.hausa&amp;hl=en</a>
        </b>
      </p>
      <p>Ku biyo mu a shafukanmu na dandalin sada zumunta:</p>
      <p>Facebook: <b><a href="https://facebook.com/legitnghausa">https://facebook.com/legitnghausa</a></b></p>
      <p>Twitter: <b><a href="https://twitter.com/legitnghausa">https://twitter.com/legitnghausa</a></b></p>
      <p>Muhimmiyar sanarwa: Shafin NAIJ.com Hausa ya koma LEGIT.ng Hausa. Mun gode da kasancewa tare da mu.</p>
      <p>Ga masu bukatar manhajar mu na Musulunci sai a bibiyi wannan shafi</p>
      <p>
        <b>
          <a href="https://fb.gg/play/ramadan_ramadan">https://fb.gg/play/ramadan_ramadan</a>
        </b>
      </p>
      <figure>
        <iframe src="https://www.youtube.com/embed/gFBSmRvzFyA" width="640" height="360" data-service="Youtube" scrolling="no"/>
      </figure>
    </article>
  </body>
</html>