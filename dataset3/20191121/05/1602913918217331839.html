<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/zf-21-de-ani-dana-ciriperu-redactor-sef-adjunct-al-zf-zf-la-21-de-ani-despre-antreprenori-18591285"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T05:00:00+00:00"/>
    <meta property="og:title" content="ZF 21 de ani. Dana Ciriperu, redactor-şef adjunct al ZF: ZF la 21 de ani. Despre antreprenori"/>
    <meta property="og:description" content="30 DE ANI DE CAPITALISM, 30 de ani de business, 3 generaţii de antreprenori"/>
  </head>
  <body>
    <article>
      <h1>ZF 21 de ani. Dana Ciriperu, redactor-şef adjunct al ZF: ZF la 21 de ani. Despre antreprenori</h1>
      <address><time datetime="2019-11-21T05:00:00+00:00">21 Nov 2019, 05:00</time> by <a rel="author" href="https://www.zf.ro/autor/dana-ciriperu" target="_blank">Dana Ciriperu</a></address>
      <p>30 DE ANI DE CAPITALISM, 30 de ani de business, 3 generaţii de antreprenori</p>
      <p>Suplimentul aniversar al Ziarului Financiar – <i>ZF 21 de ani</i> vorbeşte despre antreprenori şi despre amprenta pe care o au asupra businessului românesc de 30 de ani încoace. Amprentă lăsată prin locuri de muncă, prin branduri, prin angajament faţă de România, amprentă care rămâne chiar şi atunci când ei nu mai sunt.</p>
      <p>Poveştile antreprenorilor români sunt diferite, etapele în care ei au creat business în România sunt diferite.</p>
      <p>30 de ani de capitalism înseamnă şi 3 generaţii de antreprenori români, câte una pentru fiecare deceniu care a urmat Revoluţiei din 1989.</p>
      <p>Prima generaţie, pionierii businessului, fie a preluat activele şi întreprinderile de stat, fie a început afaceri de la zero. Chiar dacă au venit pe o piaţă liberă, primii antreprenori s-au confruntat cu o evoluţie economică violentă, marcată de inflaţie, deprecierea masivă a monedei naţionale, şomaj ridicat şi de pericolul întoarcerii către comunism.</p>
      <p>Următoarea generaţie a avut şansa să crească odată cu investiţiile străine care au apărut în România, ceea ce a dus la o perioadă de creştere economică susţinută şi la o deschidere a businessului. Ultimii ani ai deceniului au fost marcaţi de o criză economică violentă.</p>
      <p>Al treilea deceniu a dus la apariţia afacerilor româneşti în IT şi în comerţul electronic, la apariţia businessurilor creative „made in România”. Această perioadă este marcată şi de transferul de la părinţi la copii al businessurilor, în varianta fericită, sau de vânzarea businessurilor româneşti către alţi investitori.</p>
      <p>Ziarul Financiar a vorbit despre ei, despre antreprenorii care au dezvoltat afaceri în România în ultimii 30 de ani. Nu am vorbit despre toţi, sunt 500.000 de companii în România care au în spate cel puţin un antreprenor, dar am vorbit despre spiritul antreprenorial şi despre cum au crescut trei generaţii diferite într-o ţară în care nicio şcoală nu te învaţă să fii antreprenor.</p>
      <p>În 30 de ani economia a crescut de la 40 de miliarde de dolari la 200 de miliarde de euro, iar businessul din România, cu peste 700.000 de companii active, cu 5 milioane de salariaţi generează anual afaceri de peste 300 de miliarde de euro.</p>
      <p>După cei 30 de ani de business urmează o nouă etapă în care întrebarea este cine duce România mai departe şi unde?</p>
      <p>„România este dusă mai departe de antreprenori şi de toţi angajaţii din companiile antreprenoriale. Dacă vrei să vezi viitorul României trebuie să te uiţi la educaţie. Viitorul constă în tineri şi în cunoştinţele pe care le punem în bagajul lor“.</p>
    </article>
  </body>
</html>