<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/imola/cronaca/salvataggio-cane-1.4897563"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-21T05:43:43+00:00"/>
    <meta property="og:title" content="Imola, rischia di morire nel fiume per salvare il suo cane"/>
    <meta property="og:description" content="L’animale era scivolato nel Santerno di fronte ai box dell’autodromo. Entrambi sono stati issati sulla riva, alta quattro metri, dai vigili del fuoco"/>
  </head>
  <body>
    <article>
      <h1>Imola, rischia di morire nel fiume per salvare il suo cane</h1>
      <h2>L’animale era scivolato nel Santerno di fronte ai box dell’autodromo. Entrambi sono stati issati sulla riva, alta quattro metri, dai vigili del fuoco</h2>
      <address><time datetime="2019-11-21T05:43:43+00:00">21 Nov 2019, 05:43</time> by <a rel="author">il Resto del Carlino</a></address>
      <p>Imola, 21 novembre 2019 - L’amicizia che mette le ali al coraggio. Ha visto <b>il suo cane</b> scivolare oltre l’argine e cadere nel fiume in balìa della corrente. Lui, il padrone, un sessantenne imolese, non ci ha pensato due volte a gettarsi nel Santerno – ancora gonfio delle piogge di questi giorni – per mettere in salvo il suo Jack.</p>
      <p>Un gesto d’amore che però stava per tramutarsi <b>in dramma.</b> Ieri mattina un uomo e il suo cane hanno rischiato di essere trascinati via dall’impeto del corso d’acqua<b> in zona Rivazza</b>, all’altezza della rotonda fra le <b>vie Graziadei </b>e <b>Manzoni.</b> Lì dove il fiume fa una piccola ansa, il meticcio di colore nero simil-labrador è scivolato in acqua mentre passeggiava sulla riva con il suo padrone, un volo di quasi 4 metri. Il signore, vedendo che l’animale non era più in grado di risalire, ha provato a salvarlo, ma a quel punto era impossibile tornare all’asciutto.</p>
      <p><b>I vigili del fuoco</b>, intervenuti in seguito alla segnalazione di un passante li hanno trovati così: abbracciati, con l’acqua che lambiva i fianchi dell’uomo, aggrappato con tutte le sue forze a una radice che affiorava tra i flutti. Fortunatamente il Santerno proprio in quel punto ha una piccola ansa. La rientranza ha protetto le due vittime dalle correnti più forti. I caschi rossi si sono precipitati sul posto – proprio davanti all’area box dell’Autodromo – con due mezzi fuoristrada, e nel frattempo hanno chiesto il supporto anche del reparto <b>sommozzatori </b>di Bologna dei quali però non c’è stato bisogno.</p>
      <p>I pompieri imolesi infatti, per prima cosa hanno recuperato il cane di media taglia, grazie a una corda e all’aiuto del padrone, poi hanno pensato al sessantenne. Utilizzando un ’triangolo evacuatore’, una sorta di imbragatura per il recupero in situazioni difficili, sono riusciti a tirare l’uomo all’asciutto, issandolo al di sopra della riva alta quattro metri.</p>
      <p>Un grande spavento soprattutto per i due amici e tanto freddo, ma nessuna conseguenza grave. I sanitari del <b>118</b>, proprio per questo motivo hanno preferito trasportare il signore al vicino pronto soccorso per portare a termine gli opportuni accertamenti.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>