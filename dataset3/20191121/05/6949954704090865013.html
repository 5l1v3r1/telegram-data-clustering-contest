<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/21/az_uj_csucs-mini_a_legnagyobb_pozor/"/>
    <meta property="og:site_name" content="totalcar"/>
    <meta property="article:published_time" content="2019-11-21T05:54:00+00:00"/>
    <meta property="og:title" content="Az új csúcs-Mini a legnagyobb pozőr"/>
    <meta property="og:description" content="A JCW GP egyike lesz a leggyorsabb elsőkerék-hajtású autóknak, és ezt nem is nagyon titkolja."/>
  </head>
  <body>
    <article>
      <h1>Az új csúcs-Mini a legnagyobb pozőr</h1>
      <address><time datetime="2019-11-21T05:54:00+00:00">21 Nov 2019, 05:54</time> by <a rel="author">Andróczi Balázs</a></address>
      <p>A háromajtós Mini eleve elég jellegzetes látvány, de a most bemutatott John Cooper Works GP kivitel kombinálja az eddigi legerősebb motort, és az eddigi leglátványosabb gyári optikai tuningkészletet.</p>
      <figure>
        <img src="https://kep.index.hu/1/0/3044/30441/304416/30441609_2bc2e75313c4ac760ec4bb8d4413ac83_wm.jpg"/>
        <figcaption>
          <a href="https://galeria.totalcar.hu/hirek/2019/11/20/mini_cooper_jcw_gp_2020/?currpic=30441577">Galéria: Mini Cooper JCW GP 2020 [10 kép]</a>
        </figcaption>
      </figure>
      <p>Az összkép az egykori utcai raliautókat idézi, amilyen a Lancia Delta Integrale, a Mitsubishi Lancer Evo széria, vagy a Ford utcai Cosworth modelljei voltak néhány évtizede. Itt ránézésre látszik, hogy igazán gyors autóval állunk szemben. Helyenként talán túlzásba is estek a Mini tervezői: a nagy, karbonszálas sárvédő-szélesítések és a tetőnél is szélesebb, GP feliratú hátsó szárny talán a <a href="https://totalcar.hu/tesztek/2017/09/22/joy_of_driving_honda_civic_type_r/">Civic Type-R vicces formai túlzásait</a> is felülmúlja.</p>
      <figure>
        <img src="https://kep.index.hu/1/0/3044/30441/304416/30441611_cc5e7d05cbe9bb671f1c031b23084c15_wm.jpg"/>
        <figcaption>
          <a href="https://galeria.totalcar.hu/hirek/2019/11/20/mini_cooper_jcw_gp_2020/?currpic=30441571">Galéria: Mini Cooper JCW GP 2020 [10 kép]</a>
        </figcaption>
      </figure>
      <p>A puszta teljesítmény alapján akár indokoltnak is tűnhet a felhajtás: a 306 lóerős kétliteres Twinpower turbómotor a <a href="https://totalcar.hu/tesztek/2019/07/17/menetproba_bmw_1-es_sorozat_2019/">BMW M135i-ből lehet ismerős</a>. Ez ugyan nagyobb, és látványnak is egész más, de ugyanazokra az alapokra épül, mint a háromajtós Mini, így az sem meglepetés, hogy a motorja a brit márkánál is megjelenik.</p>
      <figure>
        <img src="https://kep.index.hu/1/0/3044/30441/304416/30441623_9dd6ade18bf60bec16e1848725bd39c0_wm.jpg"/>
        <figcaption>
          <a href="https://galeria.totalcar.hu/hirek/2019/11/20/mini_cooper_jcw_gp_2020/?currpic=30441575">Galéria: Mini Cooper JCW GP 2020 [10 kép]</a>
        </figcaption>
      </figure>
      <p>A csúcs-Mini ennek megfelelően jól is megy: 5,2 másodperc alatt érhető el vele a 100 km/h, a végsebessége pedig 265 km/h – úgy látszik, a Mininél nem érezték fontosnak az egykor a BMW által bevezetett 250 km/h-s önkéntes korlát betartását. Ha van olyan alkatrésze a JCW GP-nek, amely azt sejteti, hogy mégsem ez a legjobb fronthajtású élménytautó a Földön, az a szabvány nyolcfokozatú ZF automata, amely helyett mást nem is rendelhetünk.</p>
      <figure>
        <img src="https://kep.index.hu/1/0/3044/30441/304416/30441635_eb5e37f0ddcab6900bb6e670ea2c0254_wm.jpg"/>
        <figcaption>
          <a href="https://galeria.totalcar.hu/hirek/2019/11/20/mini_cooper_jcw_gp_2020/?currpic=30441583">Galéria: Mini Cooper JCW GP 2020 [10 kép]</a>
        </figcaption>
      </figure>
      <p>A másik apróság, ami a csúcs-Mini ellen szól, az az ára: 45 750 dollárt kérnek érte, legalábbis Amerikában, majdnem ugyanannyit, mint egy hathengeres BMW M240i-ért, ami mégis csak hátsókerék-hajtású. Attól mondjuk nem tartunk, hogy nem fog elkelni a 3000 számozott példány, amit ígérnek: az egész világon nyilván bőven akad majd ennyi rajongó, aki nem venne mást a szupererős Mini helyett.</p>
    </article>
  </body>
</html>