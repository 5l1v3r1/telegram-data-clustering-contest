<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/lupii-galbeni-rateaza-podiumul-la-turnu-magurele-credem-in-continuare-in-sansa-noastra-20096770"/>
    <meta property="og:site_name" content="Cancan.ro"/>
    <meta property="article:published_time" content="2019-11-21T05:57:00+00:00"/>
    <meta property="og:title" content="„Lupii galbeni” ratează podiumul la Turnu Măgurele: „Credem în continuare în șansa noastră!”"/>
    <meta property="og:description" content="Petrolul Ploiești nu a profitat de eșecul liderului UTA în restanța din „Regie” cu Rapid și a ratat șansa de a-i egala pe arădeni în fruntea Ligii"/>
  </head>
  <body>
    <article>
      <h1>„Lupii galbeni” ratează podiumul la Turnu Măgurele: „Credem în continuare în șansa noastră!”</h1>
      <address><time datetime="2019-11-21T05:57:00+00:00">21 Nov 2019, 05:57</time> by <a rel="author">Cristian P</a></address>
      <p>
        <b>Petrolul Ploiești nu a profitat de eșecul liderului UTA în restanța din „Regie” cu Rapid și a ratat șansa de a-i egala pe arădeni în fruntea Ligii secunde.</b>
      </p>
      <p>Cu toate că a condus prin reușita lui Arnăutu din minutul 61, „lupii galbeni” s-au văzut nevoiți a se mulțumi cu un punct în restanța de la Turnu Măgurele cu Turris-Oltul din localitate, echipa lui Marius Baciu egalând prin Ciobanu în minutul 81.</p>
      <p><b><i>„Cred că a fost un meci frumos, un meci spectaculos, cu un ritm bun de joc. Am avut situaţii, ocazii, am condus cu 1-0, puteam să închidem jocul. Am fost echipa care a controlat jocul, chiar dacă au avut şi ei situaţiile lor şi am întâlnit o echipă foarte bună, mai ales pe teren propriu. Nu ne uităm în curtea lor, important e să ne atingem obiectivul şi să gândim sus. Nu contează ce se întâmplă în spatele nostru, lângă noi , important e ca noi să jucăm şi să credem în şansa noastră”,</i></b> a declarat Flavius Stoican, antrenorul principal al formației Petrolul Ploiești.</p>
      <p>În urma remizei de la Turnu Măgurele, „găzarii” se află pe locul 4 în Liga a 2-a cu 30 de puncte, la două puncte de liderul UTA Arad și la un punct de CS Mioveni și Rapid București, echipe care completează podiumul.</p>
      <p>Pentru echipa lui Flavius Stoican acesta a fost cel de-al optulea duel consecutiv din Liga a 2-a fără înrângere. În runda a XVIII-a a Ligii secunde, Petrolul va evolua pe teren propriu cu Gloria Buzău, duelul urmând a avea loc luni de la ora 18:00.</p>
    </article>
  </body>
</html>