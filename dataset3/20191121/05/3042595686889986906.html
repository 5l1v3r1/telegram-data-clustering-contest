<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/velferd-i-eu-er-risikosport/71840147"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T05:00:00+00:00"/>
    <meta property="og:title" content="Velferd i EU er risikosport"/>
    <meta property="og:description" content="Det som bør bekymre flere, er hvilke følger EUs overstyring kan få for folketrygden vår."/>
  </head>
  <body>
    <article>
      <h1>Velferd i EU er risikosport</h1>
      <h2>Det som bør bekymre flere, er hvilke følger EUs overstyring kan få for folketrygden vår.</h2>
      <address><time datetime="2019-11-21T05:00:00+00:00">21 Nov 2019, 05:00</time> by <a rel="author">Kathrine Kleveland, leder i Nei til EU</a></address>
      <p><b>Fredrik Mellem går </b>som vanlig <a href="https://www.dagbladet.no/kultur/der-har-vi-altsa-nei-til-eu/71818841">høyt på banen i et svarinnlegg om EØS-skandalen (15.nov.)</a></p>
      <p>Ja, Mellem: Nei til EU mener Norge skal bestemme folketrygden sjøl. Nei, Mellem: Vi er ikke bekymret for at vi ikke har adgang til å diskriminere våre egne trygdemottakere fra europeiske goder.</p>
      <p><b>Nå er det vel </b>strengt tatt norske og ikke EU-goder utenlandske statsborgere og nordmenn som flytter til utlandet får ta med seg, mens de som bor og arbeider i Norge pent har måttet holde seg i landet for å beholde trygda.</p>
      <p><b>Mange er nå sjokkert </b>over de tallrike eksemplene på urimelig behandling. Men det er et faktum at det har stått et bredt politisk flertall bak både lovgivning og praksis, inklusive Mellems eget parti Ap. For å få trygd skal det stilles strenge krav til aktivitet der utenlandsreiser ikke passer.</p>
      <p><b>Nei til EUs oppgave er ikke</b> å ta stilling til norske trygdelover og praktisering av dem. Men vi er klare på at det er norske politikere og ikke EU som skal bestemme. De som etter denne skandalen vil endre behandlinga av trygdemottakere, må vinne flertall i Stortinget for en annen praksis. Og Mellem må vinne flertall i sitt eget parti.</p>
      <p><b>Det som bør bekymre</b> flere, Mellem inkludert, er hvilke følger EUs overstyring kan få for folketrygden vår. Det er et faktum at trygdeeksport møter motstand. I flere land. I Norge vil regjeringen regulere ytelsene etter levekostnader uten å få gjennomslag i EU, men de er ikke alene om å reagere på at ytelsene tas med til land med mye lavere levekostnader.</p>
      <p>Det reageres også på at kontantstøtte og utdanningsstøtte gis til familier som aldri har bodd i landet som betaler.</p>
      <p>I Danmark er det nå en stor debatt om et nytt EU-forslag om å doble den tida man kan ta med seg arbeidsledighetstrygd til EU-land fra tre til seks måneder, og det etter bare én måneds arbeid i Danmark. Der er A-kassene styrt av fagbevegelsen som frykter at økonomien ikke tåler dette.</p>
      <p><b>Den norske statlig </b>baserte velferdsmodellen er mer robust, men også den er helt avhengig av folkets oppslutning. Brochmannutvalget så på problemstillingen. Et av deres forslag var å legge om trygd fra kontantutbetaling til tjenester som ikke var mulig å ta med seg. De tenkte kanskje ikke å gå tilbake til matkupongene, men retningen blir den samme.</p>
      <p>Å basere norsk velferdsstat på EU er virkelig en risikosport.</p>
    </article>
  </body>
</html>