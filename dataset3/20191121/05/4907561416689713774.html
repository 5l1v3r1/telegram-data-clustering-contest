<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/hakan-celik/savunma-alaninda-alternatifsiz-degiliz-2220821"/>
    <meta property="og:site_name" content="Posta"/>
    <meta property="article:published_time" content="2019-11-21T05:01:23+00:00"/>
    <meta property="og:title" content="Savunma alanında alternatifsiz değiliz"/>
    <meta property="og:description" content="Savunma sanayii, Türkiye’nin son yıllarda en fazla atılım yaptığı endüstri kolu. Yerlilik oranında yüzde 70’e, ihracatta da 3 milyar dolarlık hedefe yaklaşıldı."/>
  </head>
  <body>
    <article>
      <h1>Savunma alanında alternatifsiz değiliz</h1>
      <address><time datetime="2019-11-21T05:01:23+00:00">21 Nov 2019, 05:01</time> by <a rel="author">Hakan Çelik</a></address>
      <p>Savunma sanayii, Türkiye’nin son yıllarda en fazla atılım yaptığı endüstri kolu. Yerlilik oranında yüzde 70’e, ihracatta da 3 milyar dolarlık hedefe yaklaşıldı. 5 Türk şirketi savunma alanında dünyada ilk 100 arasına girmeyi başardı. Bunlar; Aselsan, STM, Roketsan, TUSAŞ ve BMC. Türkiye için hayati önemdeki bu konuyla ilgili en son bilgileri CNN Türk’teki hafta sonu programıma konuk olan Savunma Sanayii Başkanı Prof. Dr. İsmail Demir paylaştı.</p>
      <p>★</p>
      <p>Canlı yayında, sürü hâlinde operasyon düzenleme becerisine sahip olan İHA’ları ilk kez gösterdik. Yapay zekâ katılmış İHA’lar, hafızalarına yüklenmiş haritalarla zemini karşılaştırıp hedeflerini bulabiliyor. İHA’lardan bir tanesi lider vazifesini görürken bazıları kamikaze, yani intihar saldırısı düzenleyebiliyor.</p>
      <p>Sürü İHA çalışmalarını bu alanda ciddi kapasite geliştiren STM şirketi yürütüyor. İsmail Demir, Ankara’nın S-400 kararlılığında bir değişiklik olmadığını, füzelerin Nisan 2020’de operasyonel hâle gelmesinin planlandığını da söyledi. Bir grup Türk personelinin S-400 eğitiminin de Rusya’da devam ettiğini İsmail Demir’in açıklamalarından öğrenmiş olduk.</p>
      <p>Demir, kurulacak S-400’lerde herhangi bir Rus personelin çalıştırılmayacağını tekrarladı. Yapımı Sedef tersanesinde devam eden Anadolu Havuzlu Amfibi Çıkarma Gemisi Türkiye’nin bugüne kadarki en büyük gemisi olacak. Bu gemiler çeşitli tipte çıkarma gemisi ve helikopter taşıyabiliyor. İsmail Demir, yeni bir görüş olarak İHA ve SİHA’ları bu gemide konuşlandırma seçeneğini gündeme aldıklarını anlattı.</p>
      <figure>
        <img src="https://i.pstimaj.com/img/75/640x0/5dd5ad2cae298b7098340c05"/>
      </figure>
      <p>“Millî Muharip Uçak”ın (MMU) 2025-2026 yılında uçuşa hazır hâle gelmesi amaçlanıyor. Motor şu anda çözüm bekleyen en önemli başlık durumunda. İsmail Demir, İngiliz Rolls Royce şirketiyle başlatılan ancak bazı pürüzler nedeniyle kesintiye uğrayan görüşmelerin yeniden canlanmakta olduğuna işaret etti.</p>
      <p>MMU’da Rolls Royce ile ortak geliştirilecek motorun kullanılması söz konusu olabilir. Bu yol bir nedenle kapanırsa Türkiye, Rusya ile ortak motor veya uçak geliştirme konusunu gündeme alabilir. Türk makamları tarafından dile getirilmese de İsveç yapımı Gripen uçakları ara çözüm olarak Türk Hava Kuvvetleri ihtiyaçlarını belli bir süre için karşılayabilir.</p>
      <p>★</p>
      <p>“Millî Muharip Uçak”la ilgili çalışmaları TUSAŞ yürütüyor. TUSAŞ son yıllardaki atılımla Türkiye’nin en önemli teknoloji gelişim merkezlerinden biri hâline geldi.</p>
      <p>TUSAŞ Genel Müdürü Doç. Dr. Temel Kotil döneminde Millî Muharip Uçak, Hürjet, Atak 2, 10 tonluk genel maksak helikopteri, Aksungur insansız hava aracı, Small GEO projeleri başlatıldı. Gökbey helikopteri, Hürkuş-B eğitim uçağı ve Aksungur’un ilk uçuşları başarıyla gerçekleştirildi.</p>
    </article>
  </body>
</html>