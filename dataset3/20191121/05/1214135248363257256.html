<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/health_week/30224"/>
    <meta property="og:site_name" content="ערים"/>
    <meta property="article:published_time" content="2019-11-21T05:18:54+00:00"/>
    <meta property="og:title" content="הצלחה גדולה לשבוע הבריאות של ערי ישראל ברחובות"/>
    <meta property="og:description" content="עשרות תושבי רחובות והסביבה הגיעו מדי ערב לאירועי שבוע הבריאות של ערי ישראל, ביוזמת רשת שוקן ובשיתוף כללית, שבמסגרתה מומחים ורופאים מטעם כללית הגיעו למקומות בילוי ברחבי העיר והעבירו הרצאות מרתקות במגוון נושאים. את האירועים נעלה אמש (רביעי) רוית בן חיים, מנהלת ארגון ושיטות בבית החולים קפלן, שהעבירה בבר הברזייה הרצאה מרתקת בנושא &quot;ד&quot;ר אונליין: המסע הדיגיטלי למטופל בבית חולים&quot;"/>
  </head>
  <body>
    <article>
      <h1>הצלחה גדולה לשבוע הבריאות של ערי ישראל ברחובות</h1>
      <h2>עשרות תושבי רחובות והסביבה הגיעו מדי ערב לאירועי שבוע הבריאות של ערי ישראל, ביוזמת רשת שוקן ובשיתוף כללית, שבמסגרתה מומחים ורופאים מטעם כללית הגיעו למקומות בילוי ברחבי העיר והעבירו הרצאות מרתקות במגוון נושאים. את האירועים נעלה אמש (רביעי) רוית בן חיים, מנהלת ארגון ושיטות בבית החולים קפלן, שהעבירה בבר הברזייה הרצאה מרתקת בנושא "ד"ר אונליין: המסע הדיגיטלי למטופל בבית חולים"</h2>
      <address><time datetime="2019-11-21T05:18:54+00:00">21 Nov 2019, 05:18</time> by <a rel="author">אלעד חיימוביץ'</a></address>
      <p>עשרות תושבי רחובות והסביבה הגיעו מדי ערב לאירועי שבוע הבריאות של ערי ישראל, ביוזמת רשת שוקן ובשיתוף כללית, שבמסגרתה מומחים ורופאים מטעם כללית הגיעו למקומות בילוי ברחבי העיר והעבירו הרצאות מרתקות במגוון נושאים.</p>
      <p>יריית הפתיחה הייתה ביום ראשון בבר 'דבלין' שבפארק המדע, בנושא "בין פייק ניוז לפייק דיאטה – ניפוץ מיתוסים על תזונה". את ההרצאה העבירה דנה גלעד, תזונאית קלינית בבית החולים קפלן. אל המקום הגיע קהל גדול שכלל סטודנטים מהפקולטה לחקלאות, זוגות צעירים ומבוגרים, קבוצות חברים וכאלה שמתעניינים בדיאטות ובדרכים הנכונות שיסייעו להם להוריד במשקל.</p>
      <p>את הרצאתה פתחה גלעד בהקרנת סרטון קצר ומשעשע על המיתוסים שמלווים אותנו בעשורים האחרונים בכל הקשור למזון שאנו אוכלים, כשבין היתר היו תקופות שבהן הוזהר הציבור מאכילת ביצים בשל הכולסטרול שבהם – מה שהשתנה בהמשך כמו במקרים רבים אחרים.</p>
      <p>בהרצאתה נגעה גלעד בשלל מזונות המעסיקים את מי שמנסה לשמור על המשקל, לרבות סוגי לחם, קטניות, סופר פוד, פירות, ירקות, סוכרים ועוד, כשבכל אחד מהמקרים היא מדגימה כי ברבים מהמקרים מה שמוצג לציבור ברשת כמזון בריא, מופחת סוכר ומרזה, אינו באמת עומד בקריטריונים הללו בפועל.</p>
      <p>בסיכום דבריה המליצה גלעד שלא להסתמך על כל מידע המופץ ברשת, ולהתמקד במקורות מידע מהימנים שעומדים מאחוריהם תזונאים קליניים או מקורות מקצועיים אחרים. כמו כן המליצה גלעד על דיאטה ים תיכונית מאוזנת שתאפשר לנו לאכול בריא ומאוזן בלי "למות מרעב".</p>
      <figure>
        <img src="https://www.arimnews.co.il/wp-content/uploads/2019/11/554a6a2100d8f243627c787611d79414.jpeg"/>
        <figcaption>שבוע הבריאות של ערי ישראל ברחובות</figcaption>
      </figure>
      <p>ביום שני התקיימה ב"דבלין" ברחובות הרצאה של ד"ר יפעת קוינט, מומחית בנוירולוגיה ובהתפתחות הילד בבית החולים קפלן, בנושא שמטריד רבים מאיתנו: "בין Fortnite לאינסטו'ש – הפרעת קשב בעידן הדיגיטלי". בהרצאתה פירטה ד"ר קוינט על כל נושא הפרעות הקשב, על התסמינים שמובילים לתופעה, מה נכון לעשות וממה רצוי להימנע, וכמובן מנתה כמה משיטות הטיפול הקיימות, לרבות הכדורים שקיימים בשוק, זמן הפעולה והמינונים שלהם. "בכל מקרה חייבים לתת דגש חשוב על הצורך בהכלה", הסבירה.</p>
      <p>במהלך ההרצאה נשאלה ד"ר קוינט שאלות רבות מהנוכחים, שהביעו עניין רב בנושא, ובין היתר היא דיברה על כך שאלכוהול ועישון בהריון גורמים גם לבעיות קשב וריכוז בילדים: "אמהות שעישנו במהלך ההיריון גרמו להפרעת קשב במהלך החיים של ילדיהן".</p>
      <figure>
        <img src="https://www.arimnews.co.il/wp-content/uploads/2019/11/36e41413bd86c1ce7302f24820203ff4.jpeg"/>
        <figcaption>שבוע הבריאות של ערי ישראל ברחובות</figcaption>
      </figure>
      <p>אמש (רביעי) רוית בן חיים, מנהלת ארגון ושיטות בבית החולים קפלן, העבירה בבר "הברזייה" הרצאה מרתקת בנושא "ד"ר אונליין: המסע הדיגיטלי למטופל בבית חולים".</p>
      <p>בהרצאתה פירטה בן חיים על המהפכה הדיגיטלית שכבר החלה ושצפויה להתעצם בתקופה הקרובה, שבמסגרתה יסופקו ללקוחות כללית שירותי אונליין מתקדמים שיקלו על הבירוקרטיה, יקצרו את זמני ההמתנה והתורים, יאפשרו קשר עם רופאים מרחוק, יספקו מעקב קל ונוח יותר אחר תוצאות בדיקות, ועוד ועוד.</p>
      <p>"החידושים הללו ועוד רבים אחרים נועדו לשים את לקוחות כללית במרכז ולספק להם שירות שמותאם למאה ה-21", סיכמה בן חיים.</p>
      <p>לאחר סיום דבריה הקהל נשאר במקום זמן רב, שאל שאלות, העלה הצעות לייעול ושיפור והביע התלהבות מהשינויים הצפויים שעלו בהרצאה.</p>
      <p>פירוט נוסף על הרצאתה של רוית בן חיים יעלה בזמן הקרוב.</p>
      <figure>
        <img src="https://www.arimnews.co.il/wp-content/uploads/2019/11/a9264cf4bea01f2b1d4ee4d3c81a45ff.jpeg"/>
        <figcaption>רוית בן חיים</figcaption>
      </figure>
    </article>
  </body>
</html>