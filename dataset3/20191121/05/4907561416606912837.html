<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ozlem-denizmen/gencler-haydi-sorun-2220820"/>
    <meta property="og:site_name" content="Posta"/>
    <meta property="article:published_time" content="2019-11-21T05:01:23+00:00"/>
    <meta property="og:title" content="Gençler haydi sorun"/>
    <meta property="og:description" content="Borç, birikim, alışveriş, kredi kartları… Sorular sizden cevaplar benden. Haydi başlıyoruz."/>
  </head>
  <body>
    <article>
      <h1>Gençler haydi sorun</h1>
      <address><time datetime="2019-11-21T05:01:23+00:00">21 Nov 2019, 05:01</time> by <a rel="author">Özlem Denizmen</a></address>
      <p>
        <i>Borç, birikim, alışveriş, kredi kartları… Sorular sizden cevaplar benden. Haydi başlıyoruz.</i>
      </p>
      <p>
        <b>HAYALİMDEKİ PROJE</b>
      </p>
      <p><b>SORU: </b>Kuaförüm, uzun zamandır hayalim kendi dükkanımı açmak. Girişimci adaylarına ne tavsiyeleriniz olur? ■ Halit</p>
      <p><b>CEVAP:</b> Deneyimin var, çok güzel de...</p>
      <p>● Daha önce bir yer işlettin mi?</p>
      <p>● İlk 10 müşterin hazır mı?</p>
      <p>● Dükkanını açacağın lokasyonda rakibin var mı?</p>
      <p>● Onlarla konuştun mu, ne kadara mal olacak?</p>
      <p>● Sermayen hazır mı? Bunları planla ve iki sayfa iş planı hazırla bana gönder. Sana bir hafta müddet.</p>
      <p>
        <b>EV SAHİBİ OLACAĞIZ</b>
      </p>
      <p><b>SORU:</b> Kiramız 1.900 TL, artık kendi evimizin sahibi olmak istiyoruz. 300 bin liralık ev için, 200 bin TL kredi kullanmak istiyoruz. Aylık kredi ödemelerine baktık 2.900 TL civarında. Gelirimiz 8 bin TL. Sizce ödemekte zorlanır mıyız? ● Gencer</p>
      <p><b>CEVAP:</b> Ev almak, hayatımızın en önemli finansal işlemlerinden biri. Yuva sonuçta. Doğru yer, zaman, fiyatta mı araştırın. Finansal huzurunuz için aylık kredi ödemelerinizin gelirinizin yüzde 40’ını geçmemesi önemli.</p>
      <p>Başka bir borcunuz yoksa, ev kredisi ödemeleriniz 3.200 TL civarında olabilir. Not: 1/5 birikmiş peşinatınız, 60 bin TL’niz hazır varsaydım bu arada.</p>
      <figure>
        <img src="https://i.pstimaj.com/img/75/640x0/5dd5acaeae298b6fe92332f8"/>
      </figure>
      <p>
        <b>KORKUYORUM</b>
      </p>
      <p><b>SORU: </b>Sürekli dolandırıcılık haberleri okuyoruz. İnternetten kredi kartıyla alışveriş yapmaya korkuyorum. Nasıl güvenli alışveriş yapabilirim? ● Suzan</p>
      <p>
        <b>CEVAP:</b>
      </p>
      <ul>
        <li>Senin olmayan bilgisayardan kredi kartıyla alışveriş yapma.</li>
        <li>Kart bilgilerini girdiğin sitenin ismi cismi bilinir güvenilir olsun.</li>
        <li>Üst çubukta yazan site ismindeki harfleri tek tek kontrol et.</li>
        <li>İşlemlerini yaparken telefonuna onay kodu gelmesini iste.</li>
        <li>İşlemleri, limiti düşük bir kartı veya sanal kart ile yap.</li>
      </ul>
      <p>
        <b>HEDEF</b>
      </p>
      <p>
        <b>HEDEF</b>
      </p>
      <p>
        <b>HEDEF</b>
      </p>
      <p><b>SORU: </b>Eşim de ben de çalışıyoruz. Fena da kazanmıyoruz ama bir türlü biriktiremiyoruz. Ne yapabiliriz? ● Cansu</p>
      <p><b>CEVAP: </b>HEDEF! Eşinle sana ortak bir finansal hedef lazım. Ne kadar? Ne zaman ulaşacaksınız? Oturup konuşun, belirleyin. Her ay geliriniz elinize geçtiği gibi düzenli olarak, hedefiniz için açtığınız ayrı bir hesapta birikim yapın. Bu sizi motive edecek, hedefinize ulaşmak için inanç ve güç verecek.</p>
      <p>
        <b>ALIŞVERİŞE BAYILIYORUM</b>
      </p>
      <p><b>SORU: </b>Alışverişi çok seviyorum. Bir de indirim dönemindeyiz, karttan geçirip duruyorum ama nasıl ödeyeceğim bilmiyorum. ● Bahar</p>
      <p><b>CEVAP:</b> İndirimleri herkes seviyor, ben de sadece indirimden alışveriş yaparım ama bir ürüne ihtiyacın olduğu için almak başka, ‘Aaa indirim varmış acaba ne alsam?’ demek başka.</p>
      <p>Evler zaten gereksiz eşya dolmuş taşıyor. Gardroplar deseniz öyle.</p>
      <p><b>1. </b>Dışarı çıkarken kredi kartını yanına alma.</p>
      <p><b>2.</b> Alışveriş merkezlerine gitme.</p>
      <p><b>3. </b>Harcama yaparken şunu düşün. ‘Benim finansal hedefim var mı?’ Örnek: Ev, araba, eğitim, düğün…</p>
      <p><b>4.</b> Bir şey alıyorsan, evden iki şey çıkar. Bu kuralı benimse. 5. Evde odaları tek tek gez. Her odada kullanmadığın 5 şeyi mutfak masasına getir. Lüzumsuz eşyalar israf demek.</p>
      <p>Kullanmadığın, kenarda duran eşyaları ihtiyacı olana ver ya da sat. 5 sene sonra aynı yerde olmak istemiyorsan, söylediklerimi bir düşün. Kolayı değil, doğru olanı yap.</p>
      <p>
        <b>GALATAPORT HER BAKIMDAN MÜTHİŞ BİR YATIRIM</b>
      </p>
      <p>Geçtiğimiz günlerde, Doğuş Grubu’nun 1.7 milyar dolarlık yatırımla gerçekleştirdiği, ‘Dünyaya açılan yeni kapı’ olarak bilinen, Galataport İstanbul a gittim. Beraberimde gittiğim CEO/Patron konumundaki iş insanı arkadaşlarımla beraber, hepimiz, resmen kalakaldık.</p>
      <p>Ben projeyi biliyordum ama ilk defa bu kadar detay dinledim. Kruvaziyer turist gemileri akın akın randevu alıyormuş, 1.5 milyon yeni turist bekleniyor bu yatırımla. 80 yaşındaki annesinin de projeyi çok begendiğini söyleyen işadamı Şentürk Fahralı, “Müthiş, insanlar artık yurtdışına uçmak zorunda kalmayacak, arabalarından inip gemiye binebilecek” yorumunda bulundu.</p>
      <p>Muhteşem inceliklerle düşünülmüş, gerek İstanbul, gerek Türkiye turizminde önemli bir rol oynayacak yatırım. Nisan 2020’deki açılışının İstanbul’umuza ve ülkemize hayırlı olmasını şimdiden temenni ediyorum.</p>
      <figure>
        <img src="https://i.pstimaj.com/img/75/640x0/5dd5ac7566a97c02ff26a2c5"/>
      </figure>
      <p>
        <b>GİRİŞİMCİLİK HAFTASI</b>
      </p>
      <p>Bu hafta Global Girişimcilik Haftası olarak kutlanıyor. İşte girişimcilere benden 10 tavsiye.</p>
      <p><b>1. </b>Egonu çöpe at.</p>
      <p><b>2. </b>Bir bilenle otur, hesap kitap yap.</p>
      <p><b>3.</b> Fark yaratan, kopyalanması zor bir unsur bul.</p>
      <p><b>4.</b> İlk 10 müşterini belirle ve hizmet ya da ürününü onlarla dene.</p>
      <p><b>5.</b> Kaybetmekten korkma.</p>
      <p><b>6. </b>Her sabah yeni şeyler öğrenmiş sen olarak uyan.</p>
      <p><b>7. </b>Çevre oluştur, yalnız yemek yeme.</p>
      <p><b>8. </b>Kendine rol model bul.</p>
      <p><b>9. </b>Sağlam bir ekip kur.</p>
      <p><b>10.</b> Düş, ağla, kaybet ama asla pes etme!</p>
    </article>
  </body>
</html>