<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bloggar.aftonbladet.se/samtidigtmedlindaskugge/2019/11/nar-springmasken-ar-det-basta-straffet/"/>
    <meta property="og:site_name" content="Samtidigt med Linda Skugge"/>
    <meta property="article:published_time" content="2019-11-21T05:00:00+00:00"/>
    <meta property="og:title" content="När springmasken är det bästa straffet"/>
    <meta property="og:description" content="De är vita, en centimeter långa och kommer ut på kvällen. De myllrar i ficklampans sken. De sprids obönhörligt via ALLT. Kläder, lakan, handdukar, prylar för att inte tala om husdjurens päls. Äggen lever upp till två veckor och du kan alltså smittas endast genom att andas in lite damm.... Läs mer"/>
  </head>
  <body>
    <article>
      <h1>När springmasken är det bästa straffet</h1>
      <address>
        <time datetime="2019-11-21T05:00:00+00:00">21 Nov 2019, 05:00</time>
      </address>
      <p>De är vita, en centimeter långa och kommer ut på kvällen. De myllrar i ficklampans sken. De sprids obönhörligt via ALLT. Kläder, lakan, handdukar, prylar för att inte tala om husdjurens päls. Äggen lever upp till två veckor och du kan alltså smittas endast genom att andas in lite damm. Ingen kommer undan.</p>
      <p>Det var inte zombieapokalypsen som skulle ta oss till slut. Utan springmasken, som nu förökar sig lavinartat eftersom den receptfria medicinen är slut – sedan två (!) år. Vilket gör att desperata föräldrar vallfärdar till landets redan fullbokade eller slutkörda eller varslade läkare för att be om den receptbelagda medicinen för att slippa klådan och bli av med de där otroligt äckliga maskarna som krälar på den där tejpbiten och som hela tiden kommer tillbaka och tar över ens liv.</p>
      <p>Ekot rapporterar om att det ökade antalet läkarbesöken kostar upp till 125 miljoner kronor. Parasitolog och professor Staffan Svärd säger att om alla läkartider bokas upp av springmasken så finns det ingen tid för de som är allvarligt sjuka, så det är klart att det påverkar hela vården.</p>
      <p>Själv tänker jag att det är kanske nu folk äntligen slutar söka vård i onödan?</p>
      <p>Handen på hjärtat, visst har du någon gång gått till läkaren fast du innerst inne vet att du inte borde? Att du tagit viktig läkartid från de som är sjuka på riktigt? Kanske små barn.</p>
      <p>Visst har du läst något otäckt på Google och sedan inte kunnat släppa tanken på att du nog också har de symptomen?</p>
      <p>Fråga vilken läkare som helst så kommer du få höra historier om alla som söker vård för åkommor de inte har, men som tar vårdens tid och resurser i anspråk och som sedan drabbar de med verkliga sjukdomar.</p>
      <p>Fundera sedan över varför läkaren inte var den trevligaste jeppen du träffat. Om det månne beror lite på dig själv som gick dit i onödan?</p>
      <p>Jag kan inte låta bli att tycka att det är ett rätt gött straff. Springmasken är kanske det bästa botemedlet mot hypokondrin.</p>
      <p> </p>
    </article>
  </body>
</html>