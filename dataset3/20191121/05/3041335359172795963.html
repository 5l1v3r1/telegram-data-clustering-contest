<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/greece/employment/dimosio-ti-allazei-stis-adeies-kai-stin-kinitikotita-ton-ypallilon/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T05:21:13+00:00"/>
    <meta property="og:title" content="Δημόσιο : Τι αλλάζει στις άδειες και στην κινητικότητα των υπαλλήλων"/>
    <meta property="og:description" content="Οσον αφορά τους κύκλους κινητικότητας, αυτοί μειώνονται από τρεις σε δύο, με τον πρώτο κύκλο να αρχίζει το δεύτερο δεκαπενθήμερο του Ιανουαρίου κάθε έτους"/>
  </head>
  <body>
    <article>
      <h6 class="kicker">Υπουργείο Εσωτερικών</h6>
      <h1>Δημόσιο : Τι αλλάζει στις άδειες και στην κινητικότητα των υπαλλήλων</h1>
      <h2>Οσον αφορά τους κύκλους κινητικότητας, αυτοί μειώνονται από τρεις σε δύο, με τον πρώτο κύκλο να αρχίζει το δεύτερο δεκαπενθήμερο του Ιανουαρίου κάθε έτους</h2>
      <address><time datetime="2019-11-21T05:21:13+00:00">21 Nov 2019, 05:21</time> by <a rel="author" href="https://www.tanea.gr/editor/skordas-aggelos/" target="_blank">Σκορδάς Αγγελος</a></address>
      <p>Αλλαγές στο σύστημα κινητικότητας και στις άδειες των δημοσίων υπαλλήλων φέρνουν νέες διατάξεις του υπουργείου Εσωτερικών που τέθηκαν σε δημόσια διαβούλευση και θα ενσωματωθούν στο νομοσχέδιο για την τροποποίηση της εκλογικής διαδικασίας.</p>
      <p>Συγκεκριμένα, όσον αφορά τους κύκλους κινητικότητας, αυτοί μειώνονται από τρεις σε δύο, με τον πρώτο κύκλο να αρχίζει το δεύτερο δεκαπενθήμερο του Ιανουαρίου κάθε έτους, οπότε τα υπουργεία, τα εποπτευόμενα νομικά τους πρόσωπα, οι αποκεντρωμένες διοικήσεις για τις υπηρεσίες τους και για τους ΟΤΑ, καθώς και οι ανεξάρτητες Αρχές αποστέλλουν στην Κεντρική Επιτροπή Κινητικότητας τα αιτήματά τους για κάλυψη θέσεων με μετάταξη ή απόσπαση. Ο πίνακας με τις προσφερόμενες θέσεις δημοσιοποιείται έως τις 20 Φεβρουαρίου, οι αιτήσεις των ενδιαφερομένων αξιολογούνται έως τις 31 Μαρτίου, ενώ οι μετατάξεις/αποσπάσεις ολοκληρώνονται το αργότερο μέχρι τις 15 Μαΐου.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Στον δεύτερο κύκλο έχουν τη δυνατότητα να συμμετάσχουν μόνο οι υπηρεσίες που για συγκεκριμένους λόγους δεν κατέστη δυνατόν να προσελκύσουν νέους υπαλλήλους με τον πρώτο κύκλο. Η διαδικασία αυτή αρχίζει το πρώτο 10ήμερο του Οκτωβρίου, ο πίνακας για τις προσφερόμενες θέσεις δημοσιοποιείται έως τις 31 Οκτωβρίου, οι αιτήσεις αξιολογούνται μέχρι τις 15 Δεκεμβρίου, ενώ η όλη διαδικασία ολοκληρώνεται έως τις 31 Ιανουαρίου.</p>
      <p>Επίσης, το ποσοστό κάλυψης των θέσεων στον φορέα προέλευσης του κλάδου στον οποίο ανήκει ο υπάλληλος, ως προϋπόθεση για τη μετάταξή του, εξομοιώνεται με αυτό των δήμων, δηλαδή από 50% αυξάνεται σε 65%.</p>
      <p>Σχετικά με τις άδειες, από τις διατάξεις προβλέπεται η χορήγηση μίας ημέρας ανά έτος (αρχής γενομένης από το 2020) στις υπαλλήλους προκειμένου να υποβάλλονται σε γυναικολογικές εξετάσεις. Επιπλέον, στους συμβασιούχους χορηγούνται οι άδειες παρακολούθησης της σχολικής επίδοσης των τέκνων τους και η άδεια λόγω ασθένειας των τέκνων που προβλέπονται για τους μόνιμους υπαλλήλους, σε αναλογία όμως με βάση τη διάρκεια της σύμβασής τους. Επίσης, την άδεια αιμοληψίας προβλέπεται να τη δικαιούνται και οι δότες αιμοπεταλίων, ενώ ορίζεται ως ανώτατο όριο και για τις δύο περιπτώσεις οι δύο ημέρες τρεις φορές τον χρόνο. Τέλος, για την επιλογή προϊσταμένων ενισχύεται το κριτήριο της προηγούμενης εμπειρία σε θέσεις ευθύνης και η ικανότητα διοίκησης των ανθρώπινων πόρων ως παράμετρος ανέλιξης των στελεχών του δημόσιου τομέα.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>