<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-1st-day-night-test-match-in-india-bcci-president-sourav-ganguly-is-super-excited-about-1st-pink-ball-cricket-in-india-2860845.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T05:46:54+00:00"/>
    <meta property="og:title" content="INDvBAN Day-Night Test: बीसीसीआई अध्यक्ष सौरव गांगुली ने बताया क्या कुछ होगा खास"/>
    <meta property="og:description" content="भारत और बांग्लादेश के बीच दो मैचों की सीरीज का आखिरी टेस्ट मैच कोलकाता के ईडन गार्डन्स मैदान पर 22 नवंबर से खेला जाना है। इस मैच को लेकर भारतीय क्रिकेट कंट्रोल बोर्ड (बीसीसीआई) के अध्यक्ष सौरव..."/>
  </head>
  <body>
    <article>
      <h1>INDvBAN Day-Night Test: बीसीसीआई अध्यक्ष सौरव गांगुली ने बताया क्या कुछ होगा खास</h1>
      <address><time datetime="2019-11-21T05:46:54+00:00">21 Nov 2019, 05:46</time> by <a rel="author">लाइव हिन्दुस्तान टीम,कोलकाता</a></address>
      <p>भारत और बांग्लादेश के बीच दो मैचों की सीरीज का आखिरी टेस्ट मैच कोलकाता के ईडन गार्डन्स मैदान पर 22 नवंबर से खेला जाना है। इस मैच को लेकर भारतीय क्रिकेट कंट्रोल बोर्ड (बीसीसीआई) के अध्यक्ष सौरव गांगुली काफी एक्साइटेड हैं। दरअसल भारत में पहली बार डे-नाइट टेस्ट खेला जाना है और इसकी खास तैयारी की गई है। इस अहम मैच में सभी कुछ अच्छा हो, इसकी पूरी जिम्मेदारी गांगुली ने ले रखी है और वो हर चीज पर बारीकी से नजर रखे हुए हैं।</p>
      <p>गांगुली ने ईडन गार्डन्स स्टेडियम की पिच का मुआयने करने के बाद मीडिया से बात की जिसमें साफ देखा जा सकता था कि गांगुली इस ऐतिहासिक दिन के लिए कितने उत्साहित हैं। गांगुली ने बताया कि मैच के शुरुआती चार दिनों के टिकट काफी पहले ही बिक चुके हैं। गांगुली ने मुस्कराते हुए कहा, 'पिच अच्छी लग रही है। मैं काफी उत्साहित हूं। आपने आखिरी टेस्ट मैच कौनसा देखा था जिसमें शुरुआती चार दिनों के सभी टिकट बिक गए थे।' इस ऐतिहासिक टेस्ट मैच में ईडन गार्डन्स में काफी कुछ होगा। इस मैच के पहले दिन कई पूर्व क्रिकेटर, सेलेब्रिटी और राजनेता मौजूद रहेंगे। गांगुली ने कहा, 'सचिन (तेंदुलकर), (सुनील) गावस्कर, कपिल (देव), राहुल (द्रविड़), अनिल(कुंबले) हर कोई वहां होगा। टी-ब्रेक के समय पूर्व कप्तान कार्ट में बैठकर मैदान के चक्कर लगाएंगे।'</p>
      <h3>
        <a href="https://www.livehindustan.com/cricket/story-ind-vs-ban-day-night-test-match-india-vs-bangladesh-2nd-test-virat-kohli-and-mohammed-shami-during-the-practice-session-ahead-of-the-2nd-test-match-between-india-and-bangladesh-at-eden-gardens-stadium-2860832.html">Day-Night Test: विराट कोहली ने मोहम्मद शमी के साथ फ्लडलाइट्स में की प्रैक्टिस</a>
      </h3>
      <h3>
        <a href="https://www.livehindustan.com/cricket/story-india-vs-west-indies-team-india-selection-for-one-day-series-today-2860808.html">Ind vs WI: वेस्टइंडीज के खिलाफ सीरीज के लिए आज टीम इंडिया का होगा चयन</a>
      </h3>
      <figure>
        <iframe data-src="https://twitter.com/SGanguly99/status/1197170811620093952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>टी-ब्रेक के दौरान होगी म्यूजिकल परफॉर्मेंस भी</b>
      </p>
      <p>गांगुली ने कहा, 'टी-ब्रेक के दौरान म्यूजिकल परफॉर्मेंस होगी और दिन के आखिर में सम्मान समारोह। दोनों टीमें, पूर्व कप्तान, बांग्लादेश की प्रधानमंत्री शेख हसीना, पश्चिम बंगाल की मुख्यमंत्री वहां होंगी। रूना लैला, जीत गांगुली अपनी प्रस्तुति देंगे।' गांगुली से जब पूछा गया कि क्या भारत अपने अगले ऑस्ट्रेलिया दौर पर दिन-रात टेस्ट मैच खेलेगा तो उन्होंने कहा, 'हम इस पर विचार करेंगे।' ऐतिहासिक मैच की शुरुआत सैनिकों के ईडन गार्डन्स में हेलीकॉप्टर से उतरने के साथ होगी जो दोनों कप्तानों को पिंक बॉल देंगे। इसके बाद शेख हसीना और मुख्यमंत्री ममता बनर्जी ईडन की घंटी बजाकर मैच की शुरुआत करेंगी। टीब्रेक के दौरान 20 मिनट के ब्रेक में खेल हस्तियां कार्ट में बैठकर मैदान का चक्कर लगाएंगी। बंगाल क्रिकेट संघ (सीएबी) इस मैच के दौरान ओलम्पिक गोल्ड मेडलिस्ट अभिनव बिंद्रा, टेनिस स्टार सानिया मिर्जा, विश्व बैडमिंटन चैम्पियन महिला खिलाड़ी पी.वी. सिंधु और छह बार की विश्व चैम्पियन मुक्केबाज मैरी कॉम को सम्मानित करेगा।</p>
      <p>सीएबी बांग्लादेश की उस पहली टेस्ट टीम को सम्मानित करेगा जिसने 2000 में पहली बार भारत का सामना किया था। इस मैच में गांगुली ने टेस्ट कप्तान के तौर पर डेब्यू किया था। गांगुली के बीसीसीआई अध्यक्ष बनने के बाद भारत के पिंक बॉल से खेलने का रास्ता साफ हुआ है। उन्होंने कहा था कि कप्तान विराट कोहली इसके लिए सिर्फ तीन सेकेंड में मान गए थे।</p>
    </article>
  </body>
</html>