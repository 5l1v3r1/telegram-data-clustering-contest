<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/21/a-sirinskiene-del-kartotiniu-v-pranckiecio-vykdomu-konstitucijos-pazeidimu-kreipesi-i-seimo-etikos-sargus/"/>
    <meta property="og:site_name" content="alkas.lt"/>
    <meta property="article:published_time" content="2019-11-21T05:43:00+00:00"/>
    <meta property="og:title" content="A. Širinskienė dėl kartotinių V. Pranckiečio vykdomų Konstitucijos pažeidimų kreipėsi į Seimo etikos sargus"/>
    <meta property="og:description" content="Lapkričio 20 d. Teisės ir teisėtvarkos komiteto pirmininkė Seimo narė Agnė Širinskienė kreipėsi į Seimo etikos ir procedūrų komisiją, prašydama įpareigoti Seimo Pirmininką V. Pranckietį vykdyti Konstitucinio Teismo nutarimus ir toliau nepažeidinėti Lietuvos Respublikos Konstitucijos."/>
  </head>
  <body>
    <article>
      <h1>A. Širinskienė dėl kartotinių V. Pranckiečio vykdomų Konstitucijos pažeidimų kreipėsi į Seimo etikos sargus</h1>
      <address>
        <time datetime="2019-11-21T05:43:00+00:00">21 Nov 2019, 05:43</time>
      </address>
      <p>Lapkričio 20 d. Teisės ir teisėtvarkos komiteto pirmininkė Seimo narė Agnė Širinskienė kreipėsi į Seimo etikos ir procedūrų komisiją, prašydama įpareigoti Seimo Pirmininką V. Pranckietį vykdyti Konstitucinio Teismo nutarimus ir toliau nepažeidinėti Lietuvos Respublikos Konstitucijos.</p>
      <p>Pasak Seimo narės A. Širinskienės: „Konstitucinis Teismas aiškiai ir nedviprasmiškai 1993 m. ir 2001 m. nutarimuose yra pasakęs, kad Seime priimant sprendimus „reikėtų žiūrėti, kad mažos politinės grupės neatsidurtų geresnėje padėtyje negu didelės grupės tais atvejais, kai formuojama parlamento vadovybė“ bei „į politinių grupių narių skaičių būtina atsižvelgti ir tais atvejais, kai formuojama parlamento vadovybė, sudaromi komitetai ir skiriami jų vadovai, skirstomos lėšos, įgyvendinamos kitos parlamento funkcijos.“</p>
      <p>„Šie Konstitucinio Teismo nutarimai reiškia, kad formuojant Seimo vadovybę – valdybą, kaip ir formuojant komitetus, turi būti išlaikyta tiek pozicijos ir opozicijos, tiek ir skirtingų politinių grupių – frakcijų – atstovavimo proporcija. Yra labai gaila, kad Seimo Pirmininkas nesupranta savo konstitucinių pareigų ir sąmoningai ignoruoja Konstitucinio Teismo nutarimus, iš kurių akivaizdu, kad jis neturi kito pasirinkimo, tik pritarti valdančiųjų siūlymui į pavaduotojus teikti vieną iš valdančiosios koalicijos atstovų, nes tik toks veiksmas įgyvendintų Konstitucinio Teismo nurodymą žiūrėti, kad opozicija, būdama mažumoje, neturėtų geresnės padėties Seimo vadovybėje, nei pozicija. Kaip žinia, Valdyboje šiuo metu ši pusiausvyra yra pažeista. Iš V. Pranckiečio veiksmų akivaizdu, kad jis ignoruos koalicijos tarybos siūlymus skirti valdantiesiems atstovaujantį pavaduotoją,  tad neliko kitos išeities, kaip tik kreiptis į Seimo etikos sargus ir prašyti,  kad jie įpareigotų Seimo Pirmininką gerbti tiek Konstitucinio Teismo nutarimus, tiek ir pačią Konstituciją. Tai yra apmaudu, bet kito kelio nėra.“ – pažymi Teisės ir teisėtvarkos komiteto pirmininkė A. Širinskienė.</p>
      <p>Seimo Etikos ir procedūrų komisijai įteiktame kreipimesi prašoma padėtį išnagrinėti per kiek įmanoma trumpesnį laiką ir užtikrinti, kad tokie šiurkštūs Konstitucijos, atsakingo valdymo principo pažeidimai bei Konstitucinio Teismo nutarimų ignoravimas daugiau nesikartotų.</p>
      <p>Tai ne pirmas atvejis, kai Seimo Etikos ir procedūrų komisijai tenka nagrinėti V. Pranckiečio veiksmus.</p>
      <p>Prieš savaitę, lapkričio 13 d., Seimo Etikos ir procedūrų komisija, nustatė, kad V. Pranckietis pažeidė Seimo nario konstitucinę pareigą vykdant savo funkcijas ir įgyvendinant valstybės valdžią vadovautis Konstitucija, teise ir joms paklusti bei veikė ne Tautos ir Lietuvos valstybės, o savo asmeniniais interesais, naudojosi savo, kaip Seimo Pirmininko, statusu savo asmeninei naudai gauti sušaukdamas Valdybos posėdį bei šiame posėdyje pats dėl savęs balsuodamas, nors posėdyje buvo nagrinėjamas asmeniškai su juo susijęs klausimas – nepasitikėjimas Seimo Pirmininku V. Pranckiečiu bei sprendžiama dėl nenumatyto Seimo posėdžio šiuo klausimu sušaukimo.</p>
      <related>
        <h4>Susiję straipsniai:</h4>
        <a href="http://alkas.lt/2018/01/12/v-juozapaitis-nesutinka-su-seimo-etikos-komisijos-sprendimu-del-istatymo-pazeidimo/"/>
        <a href="http://alkas.lt/2017/06/21/keliamas-klausimas-del-a-sirinskienes-galimybes-vadovauti-seimo-sveikatos-reikalu-komitetui/"/>
        <a href="http://alkas.lt/2019/03/27/a-sirinskiene-i-simonyte-ir-g-nauseda-yra-nedeklarave-gautu-dideles-vertes-auku-rinkimu-kampanijai/"/>
        <a href="http://alkas.lt/2018/11/07/seimas-siekdamas-dvigubos-pilietybes-iteisinimo-uzsimojo-pries-lietuvos-suvereniteta-uztikrinanti-konstitucijos-straipsni/"/>
        <a href="http://alkas.lt/2017/11/20/v-juozapaitis-prognozuoti-valstieciu-lyderio-elgesi-ko-gero-misija-neimanoma/"/>
      </related>
    </article>
  </body>
</html>