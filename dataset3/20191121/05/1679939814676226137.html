<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/sfintii-arhangheli-mihail-si-gavriil-pe-stil-vechi-in-peste-200-de-localitati-este-sarbatorit-hramul_3059719.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-21T05:22:07+00:00"/>
    <meta property="og:title" content="Sfinţii Arhangheli Mihail şi Gavriil, pe stil vechi. În peste 200 de localităţi este sărbătorit hramul"/>
    <meta property="og:description" content="Peste 100 de mii de moldoveni îşi sărbătoresc, astăzi, onomastica, în ziua Sfinţilor Arhangheli Mihail şi Gavriil, pe stil vechi. În acelaşi timp, în peste 200 de localităţi este sărbătorit hramul. Îngerii Mihail şi Gavriil sunt consideraţi de creştinii o"/>
  </head>
  <body>
    <article>
      <h1>Sfinţii Arhangheli Mihail şi Gavriil, pe stil vechi. În peste 200 de localităţi este sărbătorit hramul</h1>
      <address><time datetime="2019-11-21T05:22:07+00:00">21 Nov 2019, 05:22</time> by <a rel="author">PUBLIKA.MD</a></address>
      <p><b>Peste 100 de mii de moldoveni îşi sărbătoresc, astăzi, onomastica, în ziua Sfinţilor Arhangheli Mihail şi Gavriil, pe stil vechi. În acelaşi timp, în peste 200 de localităţi este sărbătorit hramul.</b><br/><br/>Îngerii Mihail şi Gavriil sunt consideraţi de creştinii ortodocşi ocrotitori şi călăuze ale sufletelor spre Rai. În viziunea biblică, Arhanghelul Gavriil a fost trimis la Fecioara Maria să-i aducă vestea despre naşterea lui Iisus. Iar Arhanghelul Mihail este considerat voievodul oştilor cereşti.</p>
      <p>În popor se spune că el poartă cheile Raiului. Potrivit calendarului popular, în perioada dintre sărbătoarea celor doi Arhangheli şi Crăciun sunt câteva zile succesive de vreme frumoasă, numite “vara iernii”. Creştinii ortodocşi merg în această zi la biserică şi, conform tradiţiei, fiecare trebuie să aprindă câte o lumânare care îi va fi "lumina de veci" în lumea de apoi.</p>
      <p>Potrivit statisticilor, în Moldova peste 70 de mii de bărbaţi poartă numele Mihail, aproape 7500 - Mihai, mai bine de 5500 - Gabriel, 867 - Gavril, iar 81 poartă prenumele Gavriil.</p>
      <p>Aproape 15 mii de moldovence se numesc Mihaela şi alte peste 8600 - Gabriela. Totodată, 36 de persoane au fost numite Gabi, iar o singură fată poartă numele Miha.</p>
    </article>
  </body>
</html>