<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/uzsienyje/35264-tailando-ir-laoso-pasienyje-ivyko-6-1-balo-zemes-drebejimas"/>
    <meta property="og:site_name" content="budas.lt"/>
    <meta property="article:published_time" content="2019-11-21T05:24:23+00:00"/>
    <meta property="og:title" content="Tailando ir Laoso pasienyje įvyko 6,1 balo žemės drebėjimas"/>
    <meta property="og:description" content="Negiliai įvykęs 6,1 balo žemės drebėjimas anksti ketvirtadienį supurtė Laoso šiaurės vakarinę dalį netoli sienos su Tailandu, pranešė JAV Geologijos tarnyba (USGS)."/>
  </head>
  <body>
    <article>
      <h1>Tailando ir Laoso pasienyje įvyko 6,1 balo žemės drebėjimas</h1>
      <address>
        <time datetime="2019-11-21T05:24:23+00:00">21 Nov 2019, 05:24</time>
      </address>
      <figure>
        <img src="http://budas.lt/images/lapkritis/laoso.jpg"/>
      </figure>
      <p>Negiliai įvykęs 6,1 balo žemės drebėjimas anksti ketvirtadienį supurtė Laoso šiaurės vakarinę dalį netoli sienos su Tailandu, pranešė JAV Geologijos tarnyba (USGS).</p>
      <p>Požeminiai smūgiai, užfiksuoti 6 val. 50 min. vietos (1 val. 50 min. Lietuvos) laiku, siūbavo pastatus net ir už daugiau kaip 700 km esančiame Bankoke, kur šiuo metu vieši popiežius Pranciškus, bet kol kas apie jokią žalą pranešimų nebuvo.</p>
      <p>„Kratymas... buvo pagrindinis 6 val. 50 min. Laose įvykusio žemės drebėjimo sukrėtimas, kuris buvo jaučiamas Tailando šiaurėje ir šiaurės rytuose, taip pat Bankoke ir jo priemiesčiuose“, – sakė Tailando meteorologijos departamento pareigūnas Sophonas Chaila (Sofonas Čaila).</p>
      <p>„Kol kas jokių pranešimų apie žalą nėra“, – pridūrė jis.</p>
      <p>Departamentas informavo, kad drebėjimas paveikė devynias Tailando provincijas ir kad užfiksuoti keturi silpnesni pakartotiniai smūgiai.</p>
      <p>Vietnamo sostinės Hanojaus gyventojai taip pat juto siūbuojant pastatus.</p>
      <p>Apie trimis valandomis anksčiau tame pačiame Laoso regione, netoli Sainjabulio užtvankos statybų vietos, įvyko 5,7 balo žemės drebėjimas, bet jokios jo padarytos žalos kol kas nebuvo užfiksuota.</p>
      <p>Iš uždaros komunistų valdomos valstybės informacija gaunama lėtai, bet iki šiol jokių oficialių pranešimų apie nukentėjusius žmones arba materialinę žalą nebuvo paskelbta.</p>
      <p>Redaktorius: Raimondas Čiuplys</p>
      <footer>Bankokas, lapkričio 21 d. (AFP-BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>