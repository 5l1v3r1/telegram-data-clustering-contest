<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bb%ce%bf%cf%85%ce%ba%ce%ad%cf%84%ce%bf-%ce%b1%cf%80%cf%8c-%cf%84%ce%bf-%ce%b9%cf%83%cf%81%ce%b1%ce%ae%ce%bb-%cf%83%ce%b5-%cf%80%ce%b1%ce%bb%ce%b1%ce%b9%cf%83%cf%84%ce%b9%ce%bd%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T05:33:50+00:00"/>
    <meta property="og:title" content="«Λουκέτο» από το Ισραήλ σε παλαιστινιακούς οργανισμούς στην Ιερουσαλήμ"/>
    <meta property="og:description" content="Οι ισραηλινές αρχές έδωσαν εντολή να κλείσουν για έξι μήνες αρκετοί παλαιστινιακοί οργανισμοί στην Ιερουσαλήμ, ανάμεσά τους τα γραφεία τηλεοπτικού δικτύου, ανακοίνωσαν αξιωματούχοι των οργανισμών αυτών."/>
  </head>
  <body>
    <article>
      <h1>«Λουκέτο» από το Ισραήλ σε παλαιστινιακούς οργανισμούς στην Ιερουσαλήμ</h1>
      <address>
        <time datetime="2019-11-21T05:33:50+00:00">21 Nov 2019, 05:33</time>
      </address>
      <p>
        <b>Οι ισραηλινές αρχές έδωσαν εντολή να κλείσουν για έξι μήνες αρκετοί παλαιστινιακοί οργανισμοί στην Ιερουσαλήμ, ανάμεσά τους τα γραφεία τηλεοπτικού δικτύου, ανακοίνωσαν αξιωματούχοι των οργανισμών αυτών.</b>
      </p>
      <p>Τα γραφεία του Palestine TV, ενός τηλεοπτικού δικτύου που συνδέεται με την Παλαιστινιακή Αρχή, η εταιρία Al-Araz όπου αυτά στεγάζονται, όπως και ένα τζαμί, ένα κέντρο υγείας και ένα γραφείο που υπάγεται στο παλαιστινιακό υπουργείο Παιδείας στην Ιερουσαλήμ εξαναγκάστηκαν να κλείσουν.</p>
      <p>Ο διευθυντής αυτού του γραφείου και ο διευθυντής της εταιρίας Al-Araz στην Ιερουσαλήμ συνελήφθησαν επίσης και η ανταποκρίτρια του Palestine TV ανακρίθηκε, όπως πληροφορήθηκε το Γαλλικό Πρακτορείο από συγκλίνουσες πηγές.</p>
      <p>Το Ισραήλ θεωρεί την Ιερουσαλήμ στο σύνολό της πρωτεύουσά του, μια απόφαση που δεν αναγνωρίζεται από τη διεθνή κοινότητα. Οι Παλαιστίνιοι από την πλευρά τους ελπίζουν να κάνουν την κατεχόμενη και προσαρτημένη από το Ισραήλ Ανατολική Ιερουσαλήμ πρωτεύουσα του κράτους που προσδοκούν να ιδρύσουν.</p>
      <p>«Θα συνεχίσω να ασκώ αυστηρή πολιτική ενάντια σε κάθε απόπειρα της Παλαιστινιακής Αρχής να παραβιάσει την κυριαρχία μας στην πρωτεύουσα», δήλωσε ο Ισραηλινός υπουργός Εσωτερικής Ασφαλείας Γκιλάντ Ερντάν για να δικαιολογήσει αυτό το μέτρο.</p>
      <p>Σύμφωνα με τον Ισραηλινό αξιωματούχο, το δίκτυο Palestine TV «μεταδίδει ένα αντιισραηλινό και αντισιωνιστικό πρόγραμμα» όπου «το Κράτος του Ισραήλ περιγράφεται μερικές φορές ως υπεύθυνο για εγκλήματα πολέμου και εθνοκάθαρση».</p>
      <p>Η απόφαση αυτή καταδικάστηκε αμέσως από παλαιστίνιους αξιωματούχους.</p>
      <p>«Πρόκειται για τη συνέχιση της εκστρατείας της ισραηλινής κυβέρνησης ενάντια σε οτιδήποτε είναι παλαιστινιακό στην κατεχόμενη Ιερουσαλήμ», δήλωσε είπε η Χανάν Ασράουι, στέλεχος της Οργάνωσης για την Απελευθέρωση της Παλαιστίνης (ΟΑΠ).</p>
      <p>Για το Παλαιστινιακό Κέντρο ανάπτυξης και ελευθερίας του Τύπου (MADA), μια μη κυβερνητική οργάνωση που έχει την έδρα της στη Ραμάλα στην κατεχόμενη Δυτική Όχθη, το κλείσιμο των γραφείων του Palestine TV εντάσσεται «στις προσπάθειες του Ισραήλ για να σιγήσουν τα μέσα ενημέρωσης και να εμποδίζεται η μετάδοση της παλαιστινιακής εκδοχής, μέσω μιας σειράς κατασταλτικών μέτρων κατά των μέσων ενημέρωσης και των δημοσιογράφων».</p>
    </article>
  </body>
</html>