<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822445-policia-rozpovila-pro-zahodi-bezpeki-pid-cas-akcij-do-dna-gidnosti-i-svobodi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T05:58:00+00:00"/>
    <meta property="og:title" content="Поліція розповіла про заходи безпеки під час акцій до Дня Гідності і Свободи"/>
    <meta property="og:description" content="Національна поліція України готова до забезпечення порядку під час масових заходів, присвячених Дню Гідності і Свободи."/>
  </head>
  <body>
    <article>
      <h1>Поліція розповіла про заходи безпеки під час акцій до Дня Гідності і Свободи</h1>
      <h2>Національна поліція України готова до забезпечення порядку під час масових заходів, присвячених Дню Гідності і Свободи.</h2>
      <address>
        <time datetime="2019-11-21T05:58:00+00:00">21 Nov 2019, 05:58</time>
      </address>
      <p>Про це під час наради 20 листопада повідомив голова НПУ Ігор Клименко, інформує <a href="https://mvs.gov.ua/ua/news/26171_Sergiy_YAroviy_21_23_listopada_v_Ukraini_proydut_masovi_zahodi_pravoohoronci_gotovi_zabezpechiti_bezpeku_.htm">пресслужба МВС.</a></p>
      <p>"Національна поліція готова до забезпечення безпеки під час масових заходів. Звертаю увагу особового складу та керівників на те, щоб не допустили провокації під час акцій", - зазначив Клименко.</p>
      <p>У свою чергу перший заступник міністра внутрішніх справ Сергій Яровий заявив, що поліція, нацгвардійці, рятувальники, підрозділи вибухотехніків та кінологів, а також поліція діалогу готові до проведення масових заходів.</p>
      <p>"Лише у Києві в ці дні планується проведення п’яти акцій. Ми будемо залучати достатню кількість правоохоронців", - наголосив заступник міністра.</p>
      <p>Яровий додав, що ситуаційні центри Нацполіції вже розпочали свою роботу.</p>
      <p>"Особисто звертаюся до кожного керівника підрозділу – максимально відслідковуйте оперативну ситуацію та будьте готові на неї реагувати, чітко дотримуйтесь координації та взаємодії", - зазначив Яровий.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2822353-ukraina-vidznacae-den-gidnosti-ta-svobodi.html">Україна відзначає День Гідності та Свободи</a>
      </blockquote>
      <p>Очільник Нацгвардії України Микола Балан зазначив, що згідно з уже затвердженим планами, на вулицях столиці патрулюватиме достатня кількість солдат Нацгвардії.</p>
      <p>"Серед них будуть і групи пожежогасіння, і моніторингу, і групи медичного забезпечення. А для забезпечення стійкого зв’язку ми плануємо розгорнути додатковий пункт управління та забезпечити додаткові резерви", - додав Балан.</p>
      <p>Радник міністра внутрішніх справ Зорян Шкіряк підкреслив, що <a href="https://www.ukrinform.ua/tag-mvs">МВС</a> робить усе можливе, щоб заходи пройшли спокійно по всій країні.</p>
      <p>День Гідності і Свободи відзначається 21 листопада як день початку двох українських революцій: Помаранчевої революції 2004 року та Революції гідності 2013 року.</p>
      <p>Тож, 21, 22 та 23 листопада в Києві та по всій Україні планується проведення масових заходів, уточнили у МВС.</p>
    </article>
  </body>
</html>