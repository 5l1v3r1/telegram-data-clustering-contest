<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/martin-gelin-joe-biden-vacklar-i-demokraternas-debatt/"/>
    <meta property="og:site_name" content="DN.SE"/>
    <meta property="article:published_time" content="2019-11-21T05:04:12+00:00"/>
    <meta property="og:title" content="Martin Gelin: Joe Biden vacklar i demokraternas debatt"/>
    <meta property="og:description" content="I nattens debatt i demokraternas primärval blev det åter tydligt varför ingen av kandidaterna är en självklar favorit."/>
  </head>
  <body>
    <article>
      <h1><a href="https://www.dn.se/av/martin-gelin/">Martin Gelin:</a> Joe Biden vacklar i demokraternas debatt</h1>
      <address><time datetime="2019-11-21T05:04:12+00:00">21 Nov 2019, 05:04</time> by <a rel="author" href="https://www.dn.se/av/martin-gelin/" target="_blank">Martin Gelin</a></address>
      <p>
        <b>I nattens debatt i demokraternas primärval blev det åter tydligt varför ingen av kandidaterna är en självklar favorit. Joe Biden, som behåller en knapp ledning i opinionsmätningar, varvade känslosamma utspel med genanta misstag. Bernie Sanders har gjort en klar comeback efter hälsoproblemen tidigare i höst.</b>
      </p>
      <p>Den enda slutsats som går att dra av demokraternas primärval så här långt är att ingen kan säga vem som egentligen är favorit förrän folk börjar rösta i februari.</p>
      <p>Trots de envetna attackerna från demokraternas vänsterflank har Joe Biden bibehållit en knapp ledning i opinionsmätningar, till stor del tack vare stödet från svarta väljare i Södern. Men det är tveksamt om nattens debatt hjälpte honom i det avseendet. Vid ett tillfälle sade Biden att han hade stöd från den enda svarta kvinna som valts till senaten. </p>
      <p>Kamala Harris, en svart kvinna i senaten, men ingen Biden-anhängare, påpekade artigt att det inte stämmer. Biden flikade in att han hade syftat på den första svarta kvinnan i senaten (Carol Moseley-Braun, som mycket riktigt stöder Biden).</p>
      <p><b>Det blev ett typiskt Biden-ögonblick</b>, där partikollegor och publiken inte kunde låta bli att skratta generat. I vanliga fall är sådana misstag lätta att vifta bort, men för Biden har det blivit ett återkommande problem att han i sak slarvar med sina politiska uttalanden.</p>
      <p>Mer betydelsefullt är dock att Biden får utstå så mycket sakpolitisk kritik från vänster.</p>
      <p>Bernie Sanders gjorde bra ifrån sig och har onekligen gjort en stark comeback efter sin hjärtattack. Han dominerade samtalen på scenen och lyckades flika in ett par sakliga men dräpande attacker på partikollegorna, framför allt mot Biden, som fick kritik för att ha röstat för Irakkriget. Han lyckades även utmåla sin egen utrikespolitik som en klar kontrast till de övriga demokraterna på scen, i en av kvällens mer intressanta, sakpolitiska diskussioner.</p>
      <p><b>Elizabeth Warren höll relativt</b> låg profil, efter att ha utstått hårda angrepp från partikollegorna i den senaste debatten. Inför debatten fick dock Warren en rejäl skjuts från demokraternas vänsterflank, då hon fick offentligt stöd av den inflytelserika aktivisten Ady Barkan, vilket många såg som en stor seger för henne. Bernie Sanders har på sistone fått viktig kampanjhjälp från flera andra vänsterdemokrater.</p>
      <p>Debatten var symboliskt historisk. För första gången någonsin var det fler kvinnor än män på scenen i en primärvalsdebatt. Fyra av dem var debattens tv-värdar, som utgjordes av en panel med enbart kvinnliga journalister. Bland kandidaterna var fyra av tio kvinnor.</p>
      <p>Många förväntade sig att debatten skulle fokusera på den unge borgmästaren Pete Buttigieg, som de senaste veckorna stigit rejält i opinionsmätningarna i framför allt Iowa. Men det var få av kandidaterna som riktade några direkta attacker mot honom. </p>
      <figure>
        <img src="https://cached-images.bonnier.news/cms30/UploadedImages/2019/11/21/b6fcdd08-892a-4142-a2f5-9a47ccc7d073/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Kamala Harris<cite>Foto: Alex Wong/Getty</cite></figcaption>
      </figure>
      <p><b>Båda senatorerna Kamala Harris</b> och Cory Booker briljerade retoriskt. Booker höll ett passionerat försvarstal för att legalisera marijuana, med argumentet att den nuvarande lagstiftningen diskriminerar mot svarta och latinamerikaner. ”Marijuana är redan lagligt, om du är rik”, sade han i en kommentar som möttes av högljudda applåder.</p>
      <p>Kamala Harris upprepade gång på gång vikten av att mobilisera den väljarkoalition som låg bakom Obamas båda valsegrar. Inför debatten lanserade Harris en reklamfilm som blev omtalad i politiska medier, där hon argumenterar för att hennes erfarenhet som åklagare gör henne kapabel att ta sig an Donald Trumps oegentligheter.</p>
      <p>Nattens debatt hamnade rejält i skuggan av uppmärksamheten <a href="https://www.dn.se/nyheter/varlden/sondland-ukraina-pressades-pa-uppdrag-av-trump/">kring onsdagens riksrättsförhör</a>. Det kändes stundtals som en osmickrande kontrast. </p>
      <p>Förhörens rappa dialog och dramatiska utveckling fick debatten att kännas relativt mild i jämförelse.</p>
      <p><a href="https://www.dn.se/nyheter/varlden/sa-blev-diplomaten-marie-yovanovitch-stjarna-over-en-natt/">Läs mer: Så blev diplomaten Marie Yovanovitch stjärna över en natt</a> </p>
      <p><a href="https://www.dn.se/nyheter/varlden/bjorn-af-kleen-sondlands-vittnesmal-lar-bli-avgorande-for-fortsattningen/">Björn af Kleen: Sondlands vittnesmål lär bli avgörande för fortsättningen</a> </p>
    </article>
  </body>
</html>