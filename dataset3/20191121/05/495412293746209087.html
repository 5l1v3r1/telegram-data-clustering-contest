<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/spillo-quegli-happy-hour-della-sardine-signorili/1951627/"/>
    <meta property="og:site_name" content="IlSussidiario"/>
    <meta property="article:published_time" content="2019-11-21T05:03:12+00:00"/>
    <meta property="og:title" content="SPILLO/ Quegli happy hour delle sardine “signorili”"/>
    <meta property="og:description" content="Il movimento delle sardine, nato per interdire l’Emilia a Salvini, pretende di legittimarsi soltanto sulla superiorità morale della sinistra"/>
  </head>
  <body>
    <article>
      <h1>SPILLO/ Quegli happy hour delle sardine “signorili”</h1>
      <h2>Il movimento delle sardine, nato per interdire l’Emilia-Romagna a Salvini e al centrodestra, pretende di legittimarsi soltanto sulla superiorità morale della sinistra</h2>
      <address><time datetime="2019-11-21T05:03:12+00:00">21 Nov 2019, 05:03</time> by <a rel="author" href="https://www.ilsussidiario.net/autori/stefano-bressani/" target="_blank">Stefano Bressani</a></address>
      <p>Ha già provveduto Antonio Polito sul <i>Corriere della Sera</i> a sintetizzare un giudizio politico scettico – cosa ben diversa da ogni legittima simpatia etico-culturale – sul nascente <a href="https://www.ilsussidiario.net/news/elezioni-emilia-romagna-il-pd-ha-capito-che-le-sardine-aiutano-salvini/1950437/">“movimento delle sardine”</a>. Non è facile immaginare che una mobilitazione spontanea –  “di piazza”, “giovanile” – possa inserirsi nelle dinamiche di una democrazia come quella italiana: tanto più se la scintilla rimane l’opposizione pura e semplice a una forza politica già all’opposizione. Tanto più se i leader delle sardine e il loro “brodo d’allevamento” non sembrano del tutto estranei alle forze politiche che hanno <a href="https://www.ilsussidiario.net/news/governo-m5s-pd-dove-porta-il-nuovo-patto-tra-tecnocrazia-e-populismo/1923266/">“ribaltato” la vecchia maggioranza di governo</a>, ma si stanno immediatamente dimostrando <i>unfit</i> a risolvere i nodi reali della crisi italiana.</p>
      <p>Il <i>mantra</i> delle sardine – “Conta solo fermare Salvini” – sembra del resto perfettamente ricalcato sull’elementare “contratto” che lega M5s, Pd, Iv e Leu. Dalla piazza delle sardine – esattamente come dai vertici di maggioranza – non emerge mai nulla di puntuale e affermativo su nulla: crescita e occupazione, politica fiscale e industriale, gestione dei flussi migratori, sviluppo delle autonomie, riforma della giustizia, rapporti con la Ue, collocazione geo-politica fra Usa e Cina. Al massimo – come ha denunciato l’emiliano Romano Prodi, leader storico del Pd  – il partito guidato da Nicola Zingaretti sembra sensibile a una generica priorità per i diritti civili di alcune minoranze. Mentre dalla maggioranza “anti-Salvini” – a trazione M5s – non sembra giungere altro che il tentativo di affannosa resurrezione di uno Stato assistenzialista e imprenditore.</p>
      <p>Comunque la vedano i tifosi delle sardine, Bologna non sembra il Cairo della primavera araba di otto anni fa (peraltro fallita), né Hong Kong o Barcellona oggi e neppure Parigi il sabato pomeriggio da un anno. Nemmeno San Venceslao durante la primavera di Praga. In ognuna di quelle piazze gremite il gioco socio-politico era – o resta – il drammatico contrario di un gioco. Valori e interessi in campo erano e sono ultra-reali e il confronto è puntualmente intriso di “sangue e melma”: non si risolve in un <i>happy hour</i>, né in un “girotondo” morettiano del sabato mattina, perfettamente inserito nei ritmi del weekend. </p>
      <p>Modena non gronda sangue giovanile come Plaza de Mayo e non è neppure arancione come la Maidan di Kiev, dove solo le inquadrature fisse della Cnn o di webcam gestite chissà da chi distinguevano sempre a colpo sicuro i “buoni” dai “cattivi”. Nell’Italia del 2019 i leader delle sardine non sono stati incarcerati come i legittimi governanti catalani: sono stati subito contesi dai<i> talkshow</i> televisivi. Sono già <i>influencer </i>di buon avvenire, anche se è arduo prevedere che riusciranno a ripercorrere le orme di Beppe Grillo, strappandogli i voti pentastellati.</p>
      <p>A Bologna, certamente, abita ancora qualche reduce e nostalgico della <a href="https://www.ilsussidiario.net/news/cultura/2017/2/16/letture-1977-un-pensiero-dedicato-a-chi-si-e-perso/748736/">primavera del ’77</a>: quando i <i>nouveax philosophes </i>francesi calavano a Piazza Maggiore per godersi una specie di titolo di coda del Sessantotto parigino.  Poco dopo sarebbero arrivate una bomba assassina neo-fascista ma anche l’<i>escalation </i>terroristica delle Brigate Rosse. Quell’Italia – quella Bologna – seppero resistere a tutte le pressioni: e premiarono alla fine una grande forza parlamentare (il Pci) e il profilo del suo leader (Enrico Berlinguer) con un sorpasso elettorale sulla Dc maturato alle europee del 1984.</p>
      <p>L’esito del recente voto europeo – che ha messo in allarme “democratico” anche le “sardine” –  è stato un ben diverso sorpasso:  ha visto protagonista, nell’occasione, la Lega (33% in Emilia -Romagna, in linea con il risultato nazionale) contro il 31% del Pd (22% nel Paese). Il Pci intanto <a href="https://www.ilsussidiario.net/editoriale/2019/11/17/la-rivincita-del89/1950209/">non c’è più da un pezzo</a>, così come nel centro-sinistra sembrano scomparsi i leader che – quando chiudevano la Festa nazionale dell’Unità, spesso in Emilia-Romagna – radunavano in piazza centinaia di migliaia di giovani e meno giovani. E li tenevano in piedi per un paio d’ore mentre parlavano dei grandi temi politici del Paese.</p>
      <p>In Emilia-Romagna, il prossimo 26 gennaio, è in programma il voto regionale. Dall’avvio del decentramento amministrativo, nel 1970,  la giunta regionale è sempre stata appannaggio della sinistra o del centro-sinistra. Contro chi riempiono le piazze le “sardine”? Contro il fatto che dopo 49 anni la Regione sia per la prima volta contendibile e possibile oggetto di un’alternanza che in democrazia dovrebbe essere fisiologica? Contro il fatto che a favore di presunti “barbari” – e a sfavore di chi sta amministrando da mezzo secolo – si è orientato un terzo degli elettori di una Regione capace del secondo Pil pro-capite italiano? Perché le sardine non fanno trasparente e democratica campagna elettorale a sostegno di Stefano Bonaccini contro Lucia Borgonzoni? Imiterebbero la senatrice a vita Liliana Segre, che ha preso la parola in Senato annunciando il suo voto di fiducia al governo Conte-2 e il suo plauso all’estromissione della Lega.</p>
      <p>Potrebbe forse innestarsi qui la riflessione sociologica – tutt’altro che “politicamente corretta” – proposta da Luca Ricolfi nel suo ultimo<i> </i>saggio<i> La società signorile di massa</i>. La crisi italiana – con il suo paradossale <i>mix </i>di opulenza e stagnazione – per Ricolfi sembra poggiare su tre pilastri: “la ricchezza accumulata dai padri,  la distruzione di scuola e università e un’infrastruttura di stampo para-schiavistico”. Ci sarà probabilmente tempo per riparlarne: il “caso sardine”  – come il <a href="https://www.ilsussidiario.net/news/caso-greta-attenti-al-cortocircuito-di-democrazia-e-co2/1938966/">“caso Greta”</a>, il <a href="https://www.ilsussidiario.net/news/spillo-la-candidata-segre-e-lombra-di-draghi-sul-quirinale/1949950/">“caso Segre”</a> e altri – promette di occupare i grandi <i>media </i>almeno per qualche settimana<i>. </i>Come e da chi, nel frattempo, è governato (o non governato) il Paese è questione che può attendere. Anche fino al marzo 2023, anzi: anche fino a qualche mese dopo, come ha deciso la giunta uscente dell’Emilia-Romagna per impedire il voto alla scadenza regolare di fine novembre. Chissà se le “sardine” avranno nel frattempo ripassato bene l’educazione civica.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/m5s-voto-rousseau-per-regionali-emilia-e-calabria-subdolo-gioco-di-palazzo/1951691/"/>
        <a href="https://www.ilsussidiario.net/news/giorgia-meloni-selfie-gaffe-moralizzatori-m5s-a-casa-ma-grillini-sbagli-piano/1951916/"/>
        <a href="https://www.ilsussidiario.net/news/mes-tremonti-germania-in-crisi-come-grecia-juncker-chiese-di-salvare-loro-banche/1952010/"/>
        <a href="https://www.ilsussidiario.net/news/legge-elettorale-ok-cassazione-a-referendum-su-rosatellum-nuovo-vertice-governo/1951939/"/>
        <a href="https://www.ilsussidiario.net/news/sondaggi-politici-calo-lega-con-le-sardine-pd-al-20-fi-ruba-voti-alla-meloni/1951701/"/>
        <a href="https://www.ilsussidiario.net/news/nicola-zingaretti-da-maurizio-costanzo-cena-con-renzi-o-di-maio-anche-col-diavolo/1951241/"/>
      </related>
    </article>
  </body>
</html>