<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/opinions/einai-o-syriza-soupermarket/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T05:15:06+00:00"/>
    <meta property="og:title" content="Είναι ο ΣΥΡΙΖΑ… σουπερμάρκετ;"/>
    <meta property="og:description" content="Με ένα αυστηρό κείμενο (πιο αυστηρό από ποτέ) η εσωκομματική ομάδα του ΣΥΡΙΖΑ «53+» επιχειρεί να σταματήσει τα όσα ακούγονται (και ακούστηκαν πολλά) περί μεταρρύθμισης, μετεξέλιξης και περί μεταγραφών του ΣΥΡΙΖΑ"/>
  </head>
  <body>
    <article>
      <h1>Είναι ο ΣΥΡΙΖΑ… σουπερμάρκετ;</h1>
      <h2>Με ένα αυστηρό κείμενο (πιο αυστηρό από ποτέ) η εσωκομματική ομάδα του ΣΥΡΙΖΑ «53+» επιχειρεί να σταματήσει τα όσα ακούγονται (και ακούστηκαν πολλά) περί μεταρρύθμισης, μετεξέλιξης και περί μεταγραφών του ΣΥΡΙΖΑ</h2>
      <address><time datetime="2019-11-21T05:15:06+00:00">21 Nov 2019, 05:15</time> by <a rel="author">ΒΗΜΑτοδότης</a></address>
      <p>Με ένα αυστηρό κείμενο (πιο αυστηρό από ποτέ) η εσωκομματική ομάδα του ΣΥΡΙΖΑ «53+» επιχειρεί να σταματήσει τα όσα ακούγονται (και ακούστηκαν πολλά) περί μεταρρύθμισης, μετεξέλιξης και περί μεταγραφών του ΣΥΡΙΖΑ.</p>
      <h3> ***</h3>
      <p>«Κόκκινες γραμμές» φαίνεται πως θέτουν οι «53+» πρώτα απ’ όλα σε ό,τι αφορά το όνομα του ΣΥΡΙΖΑ και τον χαρακτήρα του κόμματος στον οδικό χάρτη της κίνησής τους προς το 3ο Συνέδριο. Ο <b>Αλέξης Τσίπρας </b>(φωτογραφία) ανακοίνωσε την Τρίτη, σε τηλεοπτική του συνέντευξη, ότι το Συνέδριο του ΣΥΡΙΖΑ θα διεξαχθεί λίγο πριν ή λίγο μετά το Πάσχα.</p>
      <p>
        <a href="https://www.in.gr/2019/11/21/economy/syntaksi-poioi-dimosioi-ypalliloi-vgainoun-noritera-se-syntaksi/">Σύνταξη : Ποιοι δημόσιοι υπάλληλοι βγαίνουν νωρίτερα σε σύνταξη</a>
      </p>
      <h3> ***</h3>
      <p>Η πρωτοβουλία αυτή της Ομάδας των «53+» έγινε γνωστή όταν αναρτήθηκε στην επίσημη ιστοσελίδα τους 12σέλιδο κείμενο με τις θέσεις τους στην πορεία προς το Συνέδριο, παίρνοντας σαφέστατες αποστάσεις από τον τρόπο με τον οποίο διεξάγεται η αντιπολίτευση στην Κουμουνδούρου, αλλά κυρίως από τον τρόπο με τον οποίο επιχειρείται το άνοιγμα του κόμματος προς την κοινωνία. Σε κάποιο σημείο μάλιστα αναρωτιούνται εάν ο νέος ΣΥΡΙΖΑ κινδυνεύει να καταστεί ένα κόμμα σουπερμάρκετ χωρίς αξίες και αριστερά χαρακτηριστικά.</p>
      <h3> ***</h3>
      <p>
        <b>Η  τηλεθέαση του Τσίπρα</b>
      </p>
      <p>Ωστόσο, σύμφωνα με τα επίσημα στοιχεία της Nielsen, η παρουσία του Αλέξη Τσίπρα στον τηλεοπτικό σταθμό της Παιανίας φαίνεται να μη «συγκίνησε» ιδιαιτέρως το τηλεοπτικό κοινό.</p>
      <h3> ***</h3>
      <p>Συγκεκριμένα, όπως διαβάζω, δεκαπέντε λεπτά πριν ξεκινήσει η συνέντευξη το Open είχε στο λεγόμενο δυναμικό κοινό ποσοστό 12,1% και στο σύνολο 10,5%. Ωστόσο, με το που ξεκίνησε η συνέντευξη (από τις 19.50 έως τις 21.00) η τηλεθέαση έπεσε κι άλλο, συγκεντρώνοντας 8,8% στο δυναμικό κοινό και 9,9% στο σύνολο. Να σημειώσω εδώ ότι όταν ο Τσίπρας ήταν πρωθυπουργός και ξαναβγήκε στο Open (την ίδια ώρα στο δελτίο ειδήσεων που βγήκε και την Τρίτη το απόγευμα) είχε συγκεντρώσει 26% τηλεθέαση. Από τότε όμως άλλαξαν πολλά.</p>
      <h3> ***</h3>
      <p>
        <b>Μόλις 2% τηλεθέαση για τον Στουρνάρα</b>
      </p>
      <p>Αλλά και η <b>Ολγα Τρέμη</b> στην πρεμιέρα της εκπομπής της είχε χαμηλή τηλεθέαση. Γύρω στο 2% παρότι είχε προσκεκλημένο τον κεντρικό τραπεζίτη <b>Γιάννη Στουρνάρα</b>. Παρά ταύτα ο διοικητής της Τράπεζας της Ελλάδος δηλώνει ικανοποιημένος από την τηλεοπτική εμφάνισή του στην ΕΡΤ, διαψεύδει ότι εμφανίστηκε… αγχωμένος, και ότι απάντησε σε όσα τον έχουν ρωτήσει. Και κυρίως για το θέμα της Novartis και όσους επιχείρησαν να πλήξουν μ’ αυτό, τον ίδιο και την οικογένειά του.</p>
      <h3> ***</h3>
      <p>
        <b>Ποια ντύθηκε… πράσινη ανάπτυξη;</b>
      </p>
      <figure>
        <img src="https://www.tovima.gr/wp-content/uploads/2019/11/20/9d8a0754-c5b8-4275-8dda-d842bb672a35-329x450.jpg"/>
      </figure>
      <p><b> </b>Το γαλάζιο ήταν το χρώμα του Συνεδρίου του Ευρωπαϊκού Λαϊκού Κόμματος που διεξάγεται στο Ζάγκρεμπ. Γαλάζιο (ως γνωστόν) είναι και το χρώμα της ΝΔ. Και όμως στο βροχερό Ζάγκρεμπ έκανε ξαφνικά την εμφάνισή της γαλάζια ευρωβουλευτής ντυμένη (όπως έλεγε) <i>«από τα νύχια έως την κορυφή… πράσινα»</i>. Ποια ήταν αυτή; Μα, η <b>Αννα Μισέλ Ασημακοπούλου</b>. Ορισμένοι ευρωβουλευτές την παρατήρησαν: <i>«Καλά, βρήκες την ημέρα να ντυθείς… ΠΑΣΟΚ»,</i> της είπαν, <i>«την ημέρα που γιορτάζει το ΕΛΚ;».</i> Η κυρία Ασημακοπούλου όμως απάντησε: <i>«Δεν ντύθηκα ΠΑΣΟΚ, ντύθηκα… πράσινη ανάπτυξη για να τιμήσω τον πρόεδρό μας Κυριάκο Μητσοτάκη που θα μιλήσει για την κλιματική αλλαγή»</i>. Ορισμένοι γέλασαν, άλλοι δεν έδωσαν σημασία και δυο-τρεις (ανάμεσά τους και ο <b>Δημήτρης Αβραμόπουλος</b>) έσπευσαν να την αγκαλιάσουν και να φωτογραφηθούν μαζί της. Σου λένε, είναι σαν τη μύγα μες στο γάλα, ή σαν την… πράσινη μύγα, οι φωτογράφοι θα έρθουν πάνω της, ας την έχουμε από κοντά.</p>
      <p>
        <i> </i>
      </p>
      <h3> ***</h3>
      <p>
        <b>Δαγκωτό Τουσκ</b>
      </p>
      <p>Οι γαλάζιοι ευρωβουλευτές έμειναν στο ξενοδοχείο Sheraton και το πρωί της Τετάρτης (λίγο πριν από την άφιξη του κ. Μητσοτάκη στο Ζάγκρεμπ) πραγματοποίησαν σύσκεψη για να καθορίσουν, όπως μου είπαν, τη γραμμή που θα ακολουθήσουν στο Ζάγκρεμπ. Ομοφώνως αποφάσισαν να ψηφίσουν τον <b>Ντόναλντ Τουσκ</b> ως πρόεδρο του ΕΛΚ, αλλά και τον <b>Αβέρωφ Νεοφύτου</b>, αντιπρόεδρο. Το ποιος είναι ο κ. Τουσκ γνωρίζετε. Ο κ. Αβέρωφ είναι πρόεδρος του Κόμματος ΔΗΣΥ της Κύπρου, ένα κεντροδεξιό κόμμα που ίδρυσε ο αείμνηστος <i>Γλαύκος Κληρίδης </i>και μ’ αυτό κέρδισε τις εκλογές ο <b>Νίκος Αναστασιάδης</b>. Οι ευρωβουλευτές μού είπαν ότι για την υποψηφιότητα του κ. Αβέρωφ έδειξαν προσωπικό ενδιαφέρον τόσο ο Πρωθυπουργός <b>Κυριάκος Μητσοτάκης</b>, όσο και ο Πρόεδρος της Κύπρου <b>Νίκος Αναστασιάδης.</b></p>
      <h3> ***</h3>
      <p>
        <b>Η πόλη όπου εφευρέθηκε η γραβάτα</b>
      </p>
      <p><b> </b>Ισως από τα πρώτα πράγματα που πληροφορήθηκαν οι ευρωβουλευτές της ΝΔ φθάνοντας στο Ζάγκρεμπ ήταν ότι η περιοχή εκεί ήταν η πρώτη που καθιέρωσε τη… γραβάτα ως επίσημο ένδυμα, τον 17ο αιώνα και συγκεκριμένα το 1630. Σύμφωνα με τους Κροάτες είναι η πόλη όπου εφευρέθηκε η γραβάτα. Εχουν μάλιστα και σχετική ημέρα εορτασμού στα μέσα Οκτωβρίου, αλλά και αρκετά εξειδικευμένα μαγαζιά σε περίπτωση που το ερυθρόλευκο καρό της κροατικής σημαίας ταιριάζει με την γκαρνταρόμπα σας. Οι περισσότεροι γαλάζιοι ευρωβουλευτές θυμήθηκαν τον <b>Τσίπρα</b> που δεν ήθελε με τίποτα τη γραβάτα, θέλοντας να δείξει ότι (όπως έλεγε) <i>«οι επαναστάσεις</i> <i>γίνονται χωρίς γραβάτες»</i>.</p>
      <p>***</p>
      <p>
        <b>Συναντήσεις του Πρωθυπουργού</b>
      </p>
      <p>Ο Πρωθυπουργός θα έχει σημαντικές συναντήσεις , με ηγέτες χωρών και εκπροσώπους του ΕΛΚ, θα μιλήσει για την κλιματική αλλαγή (και την πράσινη ανάπτυξη) και θα μιλήσει και με τους νεολαίους του ΕΛΚ. Θα παρακαθίσει σε δείπνο στο εστιατόριο Balthazar του Ζάγκρεμπ με τους γαλάζιους ευρωβουλευτές.</p>
      <p>
        <a href="https://www.tovima.gr/2019/11/21/opinions/ena-pragmatika-kalo-neo/">Ενα πραγματικά καλό νέο!</a>
      </p>
    </article>
  </body>
</html>