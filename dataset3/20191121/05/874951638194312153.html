<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kaldata.com/%d1%82%d0%b5%d0%bb%d0%b5%d1%84%d0%be%d0%bd%d0%b8/100-%d0%b2%d0%b0%d1%82%d0%be%d0%b2%d0%be%d1%82%d0%be-%d0%b1%d1%8a%d1%80%d0%b7%d0%be-%d0%b7%d0%b0%d1%80%d0%b5%d0%b6%d0%b4%d0%b0%d0%bd%d0%b5-%d0%bd%d0%b0-xiaomi-%d1%89%d0%b5-%d0%b4%d0%b5%d0%b1%d1%8e-323221.html"/>
    <meta property="og:site_name" content="kaldata.com"/>
    <meta property="article:published_time" content="2019-11-21T05:38:12+00:00"/>
    <meta property="og:title" content="100-ватовото бързо зареждане на Xiaomi ще дебютира през следващата година - kaldata.com"/>
    <meta property="og:description" content="Технологията за бързо зареждане не е нова, но както може да знаете, по-рано тази година Xiaomi обяви своята Super Charge Turbo технология за зареждане."/>
  </head>
  <body>
    <article>
      <h1>100-ватовото бързо зареждане на Xiaomi ще дебютира през следващата година - kaldata.com</h1>
      <address><time datetime="2019-11-21T05:38:12+00:00">21 Nov 2019, 05:38</time> by <a rel="author" href="https://www.kaldata.com/author/daniel_marinov" target="_blank">Даниел Маринов</a></address>
      <p>Технологията за <a href="https://www.kaldata.com/%d1%82%d0%b5%d0%bb%d0%b5%d1%84%d0%be%d0%bd%d0%b8/%d0%b1%d1%8a%d1%80%d0%b7%d0%be-%d0%b7%d0%b0%d1%80%d0%b5%d0%b6%d0%b4%d0%b0%d0%bd%d0%b5-%d0%b8-5g-%d1%81%d0%b0-%d0%ba%d0%bb%d1%8e%d1%87%d0%be%d0%b2%d0%b8%d1%82%d0%b5-%d1%85%d0%b0%d1%80%d0%b0%d0%ba%d1%82-316938.html">бързо зареждане</a> не е нова, но както може да знаете, по-рано тази година Xiaomi обяви своята Super Charge Turbo технология за зареждане. При нея се стига до 100 вата капацитет. Какво значи това за батерия с капацитет от 4000 mAh? Тя ще се зареди за 17 минути.</p>
      <p>Ако се чудите кога ще можем да се докоснем до технологията на практика, в смартфон на пазара, това ще стане през 2020-та година. Информацията беше разкрита по време на конференцията за разработчици на компанията.</p>
      <h3>Бяха споделени и допълнителни детайли</h3>
      <p>Зарядното ще има помпа за зареждане с високо напрежение и двуклетъчна архитектура на батерията. Ще са включени и редица механизми за безопасност, като от Xiaomi твърдят, че ще има 9 слоя на защита. Зареждането ще се контролира от микроконтролер. Батерията ще е с MTW структура, която ще помогне за намаляване на температурите и вътрешното съпротивление.</p>
      <p>Ще е интересно да видим какво значат всички тези неща на практика. Няма как да не вземем предвид, че бързото зареждане по подразбиране намалява живота на батерията. Все пак предлага изключително удобство. Ако от Xiaomi уцелят точката на баланс, могат да привлекат много нови фенове на марката.</p>
      <h3>До колко имате нужда от бързо зареждане? Струва ли си да гоним още и още прогрес в тази насока, дори рискувайки по-честа смяна на батерията?</h3>
    </article>
  </body>
</html>