<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/porzingim-double-double-uzvara-ar-48-bertans-velreiz-izcils-pret-bijuso-komandu.d?id=51655637"/>
    <meta property="og:site_name" content="DELFI"/>
    <meta property="article:published_time" content="2019-11-21T04:54:40+00:00"/>
    <meta property="og:title" content="Porziņģim 'double-double' uzvarā ar +48; Bertāns vēlreiz izcils pret bijušo komandu "/>
    <meta property="og:description" content="Latvijas izlases basketbolistu Dāvja Bertāna, Kristapa Porziņģa un Rodiona Kuruca pārstāvētās Nacionālās basketbola asociācijas (NBA) komandas trešdien svinēja uzvaras regulārās sezonas spēlēs."/>
  </head>
  <body>
    <article>
      <h1>Porziņģim 'double-double' uzvarā ar +48; Bertāns vēlreiz izcils pret bijušo komandu </h1>
      <address><time datetime="2019-11-21T04:54:40+00:00">21 Nov 2019, 04:54</time> by <a rel="author">DELFI Sports</a></address>
      <p>
        <b>Latvijas izlases basketbolistu Dāvja Bertāna, Kristapa Porziņģa un Rodiona Kuruca pārstāvētās Nacionālās basketbola asociācijas (NBA) komandas trešdien svinēja uzvaras regulārās sezonas spēlēs.</b>
      </p>
      <p>Bertāns otro reizi sezonā tikās pret savu bijušo komandu Sanantonio "<a href="https://www.delfi.lv/temas/spurs">Spurs</a>", Vašingtonas "Wizards" vienībai mājās svinot uzvaru ar rezultātu 138:132 (35:38:, 28:31, 38:29, 37:34).</p>
      <p>Rūjienietis laukumā devās no rezervistu soliņa, bet izpelnījās otro lielāko spēles laiku komandā, mačā pavadot 29:28 minūtes. Bertāns laukumā atzīmējās ar 21 punktu (3/4 divpunktu metienos, 4/7 trīspunktu metienos, 3/3 soda metienos), piecām atlēkušajām bumbām, četrām rezultatīvām piespēlēm un vienu pārtvertu bumbu.</p>
      <p>Spēka uzbrucējs arīdzan trīsreiz kļūdījās, vienreiz pārkāpa noteikumus, bet, viņam esot laukumā, "Wizards" vienība viesiem piekāpās ar divu punktu deficītu.</p>
      <figure>
        <iframe data-src="https://twitter.com/WashWizards/status/1197356305519804416?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Latvijas izlases basketbolists vairākkārt atzīmējās tieši otrajā puslaikā, kad "Wizards" pēc galvenokārt iedzinējos pavadītā mača spēja pārņemt vadību. Bertāns laukumā devās četras minūtes pirms trešās ceturtdaļas beigām un sešu minūšu laikā izcēlās ar 11 punktiem un trim rezultatīvām piespēlēm.</p>
      <p>Rezultatīvākais uzvarētāju rindās ar 33 punktiem bija Bredlijs Bīls, bet saspēles vadītājs Išs Smits atzīmējās ar 21 punktu, ar Bertānu dalot otrā rezultatīvākā spēlētāja godu. Viesu labā 31 punktu guva Demārs Derouzens.</p>
      <p>Bertāns sezonas trešajā spēlē guva 23 punktus pret savu Sanantonio vienību, no spēles realizējot visus izpildītos metienus, tomēr <a href="https://www.delfi.lv/sports/news/basketbols/bertans-sanantonio-atgriezas-ar-karjeras-otru-rezultativako-speli-un-zaudejumu.d?id=51583907">toreiz viņa pārstāvētā "Wizards" vienība piekāpās</a>.</p>
      <p>Savukārt Kristaps Porziņģis un Dalasas "Mavericks" jau no spēles pirmajām minūtēm piesmēja savainojumu novājināto Goldensteitas "Warriors" vienību, uzvarot ar rezultātu 142:94 (44:16, 30:22, 30:26, 38:30).</p>
      <p>Liepājnieka rēķinā 24:09 minūšu laikā 14 punkti (4/9 divpunktu metienos, 2/5 trīspunktu metienos), desmit atlēkušās bumbas un pa divām rezultatīvām piespēlēm, kā arī bloķētiem metieniem. Laukumā esot Porziņģim, laukuma saimnieki pretiniekus pieveica ar 36 punktu pārsvaru.</p>
      <p>Porziņģis septiņus punktus guva pirmajā puslaikā, bet trešās ceturtdaļas otrajā minūtē ar tālmetienu panāca rezultātu 80:40. Lielās rezultāta starpības dēļ basketbolists spēli noslēdza jau trīs minūtes pirms trešās ceturtdaļas beigām.</p>
      <figure>
        <iframe data-src="https://twitter.com/Best4SportTV/status/1197372692858654720?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dalasas komandas sastāvā rezultatīvākais bija Luka Dončičs, kurš izcēlās ar 35 punktiem, 11 rezultatīvām piespēlēm un desmit atlēkušajām bumbām. Tas basketbolistam bija jau septītais "triple-double" šosezon. Zaudētāju labā ar 22 punktiem izcēlās Ēriks Paskals.</p>
      <p>Uz rezervistu soliņa palika <a href="https://www.delfi.lv/temas/rodions-kurucs">Rodions Kurucs</a>, kura pārstāvētā Bruklins "<a href="https://www.delfi.lv/temas/nets">Nets</a>" vienība mājās ar rezultātu 101:91 (26:26, 30:25, 26:22, 19:18) pieveica Šarlotas "<a href="https://www.delfi.lv/temas/hornets">Hornets</a>". Džarets Alens ar 22 punktiem un 17 atlēkušajām bumbām kaldināja mājinieku triumfu, bet zaudētāju labā 18 punkti Terijam Rožieram.</p>
      <p>Dalasas "Mavericks" komanda ar deviņām uzvarām 14 spēlēs atrodas sestajā pozīcijā Rietumu konferencē, bet Bruklinas "Nets" sešas uzvaras tikpat mačos ļauj ieņemt septīto vietu Austrumu konferencē.</p>
      <p>Savukārt Vašingtonas "Wizards" komandas ceturtais panākums 12 spēlēs ļāvis pakāpties uz 11. vietu austrumos.</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/porzingis-bijis-piemers-savainotajam-spurs-talantam.d?id=51649767"/>
        <a href="https://www.delfi.lv/sports/news/basketbols/porzingis-doncics-spele-ligas-vertigaka-speletaja-limeni.d?id=51649279"/>
        <a href="https://www.delfi.lv/sports/news/basketbols/bertans-sanantonio-atgriezas-ar-karjeras-otru-rezultativako-speli-un-zaudejumu.d?id=51583907"/>
      </related>
    </article>
  </body>
</html>