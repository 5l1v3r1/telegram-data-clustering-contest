<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/ekonomika/rezeknes-novadam-pieskir-9-tukstosus-eiro-lietus-laika-bojatu-autocelu-labosanai.a339070/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T04:55:00+00:00"/>
    <meta property="og:title" content="Rēzeknes novadam piešķir 9 tūkstošus eiro lietus laikā bojātu autoceļu labošanai"/>
    <meta property="og:description" content="Šā gada augusta stiprās lietusgāzes izpostīja vairāku Rēzeknes novada ceļu posmus. Pašlaik lietus izskalotie grants ceļi pielaboti, taču, lai neatkārtotos krīzes situācija, kad lauku iedzīvotājiem būtu apgrūtināta nokļūšana uz darba vietām, izglītības un valsts iestādēm, kā arī veselības aprūpes iestādēm un veikaliem, pašvaldībai piederošo ceļu remontdarbiem šonedēļ Ministru kabinets no neparedzētajiem līdzekļiem piešķīra 9000 eiro."/>
  </head>
  <body>
    <article>
      <h1>Rēzeknes novadam piešķir 9 tūkstošus eiro lietus laikā bojātu autoceļu labošanai</h1>
      <address><time datetime="2019-11-21T04:55:00+00:00">21 Nov 2019, 04:55</time> by <a rel="author" href="https://www.lsm.lv/autors/iveta-cigane/" target="_blank">Iveta Čigāne</a></address>
      <p>
        <b>Šā gada augusta stiprās lietusgāzes izpostīja vairāku Rēzeknes novada ceļu posmus. Pašlaik lietus izskalotie grants ceļi pielaboti, taču, lai neatkārtotos krīzes situācija, kad lauku iedzīvotājiem būtu apgrūtināta nokļūšana uz darba vietām, izglītības un valsts iestādēm, kā arī veselības aprūpes iestādēm un veikaliem, pašvaldībai piederošo ceļu remontdarbiem šonedēļ Ministru kabinets no neparedzētajiem līdzekļiem piešķīra 9000 eiro.</b>
      </p>
      <figure>
        <audio src="https://static.lsm.lv/media/2019/11/c4t0.mp3"/>
        <figcaption>Rēzeknes novadam piešķir 9 tūkstošus eiro lietus laikā bojātu autoceļu labošanai<cite>Iveta Čigāne</cite></figcaption>
      </figure>
      <p>Rēzeknes novada Lendžu pagastā autoceļa Ceplīši–Vilkusola krustojumā stipra lietus laikā pa ceļa klātni no pakalniem plūst ūdens, sāngrāvjos tiek ieskalotas smiltis un noskalots grants segums. Lendžu pagasta pārvaldnieks Voldemārs Deksnis atklāj, ka pēc postošajām lietusgāzēm augustā viņš ir pieteicis izskaloto ceļu kā objektu, kas cietis dabas stihijā, taču īsti nav ticējis, ka valdība tā sakārtošanai piešķirs līdzekļus.</p>
      <p>“Protams, tagad te ceļš jau ir pielabots - jau ir uzbērta akmeņaina grants, akmeņi. Tagad rudens lietavās ceļu tik stipri vairs neizskalo kā agrāk. Arī vietējie iedzīvotāji pacentušies, sanesuši  ķieģeļus, aizbēruši izskalojumus,” stāsta Voldemārs Deksnis.</p>
      <p>Pašvaldībai piederošais grants ceļš Ceplīši–Vilkusola tiek diezgan aktīvi izmantots, jo ved gan uz lauku mājām, gan arī uz podnieku darbnīcu “Ceplīši”. Tāpēc pašvaldība applūstošo, kalna nogāzē izveidoto krustojumu jau pielabojusi par saviem līdzekļiem, taču, kā uzsver pagasta pārvaldnieks, te nepieciešami nopietnāki darbi:</p>
      <p>“Krustojums ir kārtīgi jāpaceļ uz augšu un jādabū tas ūdens nost no ceļa, jātīra sāngrāvji, jāber virsū šķembas, jāveido tāds segums, kas nenoskalosies tik viegli.”</p>
      <p>Vietējā iedzīvotāja Mārīte stāsta, ka daudzi nelielie grants ceļi laukos gan vasaras lietavās, gan rudenī un pavasarī kļūst neizbraucami un ka tiem jau sen bija jāveic kapitālais remonts.</p>
      <slideshow>
        <figure>
          <img src="https://static.lsm.lv/media/2019/11/large/1/c4sp.jpg"/>
          <figcaption>Voldemārs Deksnis<cite>Foto: Latvijas Radio / Iveta Čigāne</cite></figcaption>
        </figure>
        <figure>
          <img src="https://static.lsm.lv/media/2019/11/large/1/c4sn.jpg"/>
          <figcaption>Ceļš Rēzeknes novadā.<cite>Foto: Latvijas Radio / Iveta Čigāne</cite></figcaption>
        </figure>
        <figure>
          <img src="https://static.lsm.lv/media/2019/11/large/1/c4so.jpg"/>
          <figcaption>Ceļš Rēzeknes novadā.<cite>Foto: Latvijas Radio / Iveta Čigāne</cite></figcaption>
        </figure>
      </slideshow>
      <p>Pagasta pārvaldnieks Voldemārs Deksnis atklāj, ka pašvaldībai piederošo ceļu kopgarums Lendžu pagastā ir 23 kilometri un gadā tam tiek saņemts ap 25 tūkstošiem eiro.</p>
      <p>“Lielākā nelaime ir greiderējamās kārtas atjaunošana. Taču teikt, ka situācija ir tik ļoti kritiska, ka te nevar izbraukt, nevarētu. Mūsu pagasta mazie ceļi ir maz noslogoti. Ja būtu lielāka noslogotība ar lielākiem svariem, protams, ka tie ceļi neizturētu,” spriež Deksnis.</p>
      <p>Rēzeknes novada domes komunālinženieris Alberts Kindzulis stāsta, ka izskalotais lauku ceļu krustojums Lendžu pagastā šīs vasaras nogalē nebūt nebija vienīgā no lietavām cietusī vieta novadā:</p>
      <p>“Problēmas bija Kaunatas pagastā un tepat arī Lendžu pagastā. Kaunatas pagastā postījumi izskatījās briesmīgāk, tomēr līdzekļus šo postījumu novēršanai mēs pieprasījām nedaudz mazākus nekā Lendžu pagastā, jo Lendžu pagastā tie postījumi bija apjomīgāki, gan ceļu sega noskalota, gan grāvis aizplūdis ar smilti.”</p>
      <p>Kā uzsver Alberts Kindzulis, pašvaldības grants ceļu stāvoklis pasliktinās rudenī un pavasarī. Arī šis rudens nav izņēmums.</p>
      <p>“Ceļa sega ir pārmitrināta, tāpēc paldies visiem iedzīvotājiem, kuri šajā laika periodā neplāno nekādas smagas tehnikas izmantošanu pa pašvaldības ceļiem, jo, ja uzbrauc uz pārmitrināta ceļa, nav prognozējams, kas tur notiks,” saka Kindzulis.</p>
      <blockquote>Rēzeknes novada pagastos šajā laikā īpaša uzmanība tiek veltīta gan satiksmi ierobežojošo ceļa zīmju uzstādīšanai, gan meža cirtēm, no kurām baļķi tiek vesti pa pašvaldības grants ceļiem.</blockquote>
      <p>“Mūsu novadā visos pagastos, kur notiek mežizstrāde, par ceļiem atbildīgās pagastu amatpersonas spēj sarunāt ar baļķvedējiem, ka viņi mežu izvedīs laikā, kad ceļus nebojās, vai arī - ja bojās, tad salabos tos par saviem līdzekļiem,” klāsta Kindzulis.</p>
      <p>Rēzeknē pašvaldības ceļu un ielu kopgarums ir nedaudz vairāk kā pusotrs tūkstotis kilometru, un to uzturēšanai šogad paredzēti ir viens miljons 70 tūkstoši eiro. Šogad šai summai klāt nāk no valsts budžeta programmas "Līdzekļi neparedzētiem gadījumiem" piešķirtie 9 tūkstoši eiro, kas tiks izmantoti augusta lietavās bojāto ceļa posmu sakārtošanai.</p>
      <related>
        <h4>Saistītie raksti</h4>
        <a href="https://www.lsm.lv/raksts/kultura/tautas-maksla/radosaja-diena-keramika-gailuma-darbnica-top-darbi-valsts-svetku-izstadei.a338729/"/>
        <a href="https://www.lsm.lv/raksts/zinas/latvija/rezekne-patvaligi-uzceltas-ekas-nojauksanu-aptur-ipasnieka-versanas-tiesa.a338588/"/>
        <a href="https://www.lsm.lv/raksts/zinas/latvija/rezeknes-novada-pasvaldiba-pirmo-reizi-nojauc-patvaligi-uzceltu-eku.a338137/"/>
        <a href="https://www.lsm.lv/raksts/zinas/latvija/rezekne-skurstenslaukim-daudz-darba-cilveki-piesakas-pedeja-bridi.a337796/"/>
        <a href="https://www.lsm.lv/raksts/zinas/ekonomika/mazo-veikalu-ipasniekiem-daudz-neskaidribu-par-depozita-sistemu.a337835/"/>
        <a href="https://www.lsm.lv/raksts/zinas/ekonomika/karpu-audzetava-nagli-grasas-izverst-forelu-audzesanu.a336687/"/>
        <a href="https://www.lsm.lv/raksts/zinas/latvija/augstaka-mirstiba-veza-del-latvija--latgale.a336526/"/>
        <a href="https://www.lsm.lv/raksts/zinas/latvija/militarizeta-stafete-rezeknes-novada-skoleni-iepazist-karavira-profesiju.a335622/"/>
      </related>
    </article>
  </body>
</html>