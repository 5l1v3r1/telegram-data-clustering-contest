<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830010.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T04:00:00+00:00"/>
    <meta property="og:title" content="شلیک‌ خونین‌ سارقان‌ موبایل‌ به ‌۲ دانش‌آموز!"/>
    <meta property="og:description" content="به گزارش باشگاه خبرنگاران جوان، جانشین فرمانده انتظامی سیستان و بلوچستان سردار احمد طاهری روز چهارشنبه در این‌باره اظهار کرد: ۱۳ آبان امسال سه فرد موتورسوار در شهر دلگان با صورت‌های پوشیده در مسیر حرکت دانش‌آموزان به مدرسه، سد راه دو دانش‌آموز دبیرستانی شدند و با تهدید اسلحه کمری قصد سرقت گوشی‌های آنان را داشتند."/>
  </head>
  <body>
    <article>
      <h1>شلیک‌ خونین‌ سارقان‌ موبایل‌ به ‌۲ دانش‌آموز!</h1>
      <address>
        <time datetime="2019-11-21T04:00:00+00:00">21 Nov 2019, 04:00</time>
      </address>
      <p>سه سارق مسلحی که با شلیک گلوله دو دانش‌آموز دلگانی را مجروح کرده بودند، با تلاش پلیس امنیت عمومی این شهرستان دستگیر شدند.</p>
      <p>به گزارش باشگاه خبرنگاران جوان، جانشین فرمانده انتظامی سیستان و بلوچستان سردار احمد طاهری روز چهارشنبه در این‌باره اظهار کرد: ۱۳ آبان امسال سه فرد موتورسوار در شهر دلگان با صورت‌های پوشیده در مسیر حرکت دانش‌آموزان به مدرسه، سد راه دو دانش‌آموز دبیرستانی شدند و با تهدید اسلحه کمری قصد سرقت گوشی‌های آنان را داشتند.</p>
      <p>وی افزود: سارقان که با مقاومت این دو دانش‌آموز روبه رو شده بودند، با شلیک گلوله آن‌ها را از ناحیه ران پا مجروح کردند و متواری شدند. جانشین فرمانده انتظامی سیستان و بلوچستان گفت: با توجه به حساسیت موضوع بلافاصله تیمی از ماموران مجرب پلیس امنیت عمومی دلگان تحقیقات خود را برای دستگیری عاملان این اقدام آغاز کردند.</p>
      <p>وی ادامه داد: ماموران پلیس امنیت عمومی با انجام تحقیقات و انجام یکسری اقدامات تخصصی متهمان را که سه جوان ۲۶،۲۵ و۲۳ ساله بودند، شناسایی کردند. سردار طاهری اظهار کرد: با توجه به متواری بودن متهمان، تلاش برای شناسایی مخفیگاه آنان ادامه یافت که در نهایت روز سه شنبه تیم رسیدگی کننده به پرونده با شناسایی مخفیگاه متهمان در یکی از محلات شهر دلگان با هماهنگی قضایی در سه عملیات هماهنگ و غافلگیرانه هر سه متهم را دستگیر کردند.</p>
      <p>وی تصریح کرد: با دستگیری متهمان و اعتراف آنان به بزه ارتکابی، اسلحه کلت کمری استفاده شده در این تیراندازی نیز که داخل یک ساختمان مخروبه در نزدیکی منزل یکی از متهمان مخفی شده بود کشف شد. جانشین فرمانده انتظامی سیستان و بلوچستان با اشاره به معرفی متهمان به مراجع قضایی تأکید کرد: امنیت شهروندان خط قرمز پلیس است و نیروی انتظامی برای حفظ جان و مال و ناموس مردم به هیچ وجه اجازه نخواهد داد افراد شرور با اعمال مجرمانه خود امنیت شهروندان را به مخاطره اندازند.</p>
    </article>
  </body>
</html>