<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187605/"/>
    <meta property="og:site_name" content="Janam TV"/>
    <meta property="article:published_time" content="2019-11-21T04:49:43+00:00"/>
    <meta property="og:title" content="പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവം; പ്രതിഷേധം കനക്കുന്നു, സ്‌കൂളിന്റെ സ്റ്റാഫ് റൂം തകര്‍ത്തു"/>
    <meta property="og:description" content="സുല്‍ത്താന്‍ ബത്തേരി: ക്ലാസ് മുറിയില്‍ പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവത്തില്‍ പ്രതിഷേധം കനക്കുന്നു. സ്‌കൂളിന്റെ സ്റ്റാഫ് റൂം നാട്ടുകാർ"/>
  </head>
  <body>
    <article>
      <h1>പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവം; പ്രതിഷേധം കനക്കുന്നു, സ്‌കൂളിന്റെ സ്റ്റാഫ് റൂം തകര്‍ത്തു</h1>
      <address><time datetime="2019-11-21T04:49:43+00:00">21 Nov 2019, 04:49</time> by <a rel="author">Janam TV Web Desk</a></address>
      <p>സുല്‍ത്താന്‍ ബത്തേരി: ക്ലാസ് മുറിയില്‍ പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവത്തില്‍ പ്രതിഷേധം കനക്കുന്നു. സ്‌കൂളിന്റെ സ്റ്റാഫ് റൂം നാട്ടുകാർ തകര്‍ത്തു. സ്റ്റാഫ് റൂമില്‍ അധ്യാപകരില്‍ ചിലരുണ്ടെന്നാരോപിച്ചാണ് സ്റ്റാഫ് റൂം തകര്‍ത്തത്.</p>
      <p>സ്‌കൂളിലെത്തിയ ജില്ലാ വിദ്യാഭ്യാസ ഡെപ്യൂട്ടി ഡയറക്ടറെ നാട്ടുകാര്‍ തടഞ്ഞിരുന്നു. അധ്യാപകര്‍ക്കെതിരെ നടപടി വേണമെന്നാണ് നാട്ടുകാർ ആവശ്യപ്പെടുന്നത്. അതിനെ തുടര്‍ന്ന് ഷജില്‍ എന്ന അധ്യാപകനെ സസ്‌പെന്റ് ചെയ്യുകയും ചെയ്തു.</p>
      <p>കുട്ടിയെ ആശുപത്രിയിലെത്തിക്കാന്‍ പറഞ്ഞിട്ടും അധ്യാപകന്‍ വിസ്സമതിച്ചെന്ന് മറ്റ് വിദ്യാര്‍ത്ഥികള്‍ ആരോപിച്ചതിനെ തുടര്‍ന്നാണ് നടപടി. കൂടാതെ സ്‌കൂളിലെ മറ്റ് അധ്യാപകര്‍ക്ക് കാരണം കാണിക്കല്‍ നോട്ടീസും നല്‍കിയിട്ടുണ്ട്. വയനാട് ബത്തേരി ഗവ സര്‍വജന വൊക്കേഷണല്‍ ഹയര്‍സെക്കന്ററി സ്‌കൂളിലെ ഷഹല ഷെറിന്‍ എന്ന വിദ്യാര്‍ത്ഥിനി ഇന്നലെയാണ് പാമ്പ് കടിയേറ്റ് മരിച്ചത്.</p>
      <p>സംഭവത്തില്‍ വിദ്യാഭ്യാസ മന്ത്രി സി രവീന്ദ്രനാഥ് റിപ്പോര്‍ട്ട് തേടി. സംഭവത്തില്‍ അന്വേഷണം നടത്തി അടിയന്തിരമായി റിപ്പോര്‍ട്ട് സമര്‍പ്പിക്കണമെന്നാണ് വിദ്യാഭ്യാസ ഡയറക്ടര്‍ക്ക് നല്‍കിയ നിര്‍ദേശം. സ്‌കൂളുകളില്‍ സമാനമായ സംഭവങ്ങള്‍ ആവര്‍ത്തിക്കാതിരിക്കാനുള്ള നടപടി സ്വീകരിക്കണെമെന്നും നിര്‍ദേശം നല്‍കിയിട്ടുണ്ട്.</p>
    </article>
  </body>
</html>