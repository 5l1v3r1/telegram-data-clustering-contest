<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742778"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T04:08:00+00:00"/>
    <meta property="og:title" content="ผู้นำศรีลังกาแต่งตั้งพี่ชายเป็นนายกรัฐมนตรี"/>
    <meta property="og:description" content="ประธานาธิบดีโกตาพญา ราชปักษา แต่งตั้งอดีตประธานาธิบดีมหินทา ราชปักษา ซึ่งเป็นพี่ชาย ให้ดำรงตำแหน่งนายกรัฐมนตรีคนใหม่ ถือเป็นครั้งแรกในประวัติศาสตร์การเมืองของศรีลังกา ที่ประธานาธิบดีและนายกรัฐมนตรีเป็นคนในครอบครัว หรือมีสายเลือดเดียวกัน"/>
  </head>
  <body>
    <article>
      <h1>ผู้นำศรีลังกาแต่งตั้งพี่ชายเป็นนายกรัฐมนตรี</h1>
      <address>
        <time datetime="2019-11-21T04:08:00+00:00">21 Nov 2019, 04:08</time>
      </address>
      <p>
        <b>ประธานาธิบดีโกตาพญา ราชปักษา แต่งตั้งอดีตประธานาธิบดีมหินทา ราชปักษา ซึ่งเป็นพี่ชาย ให้ดำรงตำแหน่งนายกรัฐมนตรีคนใหม่ ถือเป็นครั้งแรกในประวัติศาสตร์การเมืองของศรีลังกา ที่ประธานาธิบดีและนายกรัฐมนตรีเป็นคนในครอบครัว หรือมีสายเลือดเดียวกัน</b>
      </p>
      <p>สำนักข่าวต่างประเทศรายงานจากกรุงโคลัมโบ ประเทศศรีลังกา เมื่อวันที่ 21 พ.ย. ว่าทำเนียบประธานาธิบดีศรีลังกาออกแถลงการณ์เมื่อวันพุธ ว่าประธานาธิบดีโกตาพญา ราชปักษา มีคำสั่งแต่งตั้งนายมหินทา ราชปักษา ให้ดำรงตำแหน่งนายกรัฐมนตรีคนใหม่ แทนนายรานิล วิกรมสิงเห ซึ่งลาออกไปเมื่อวันพุธ ถือเป็นครั้งแรกในประวัติศาสตร์การเมืองของศรีลังกา ที่ผู้ดำรงตำแหน่งประธานาธิบดีและนายกรัฐมนตรีเป็นคนในครอบครัว หรือมีสายเลือดเดียวกัน<br/> </p>
      <figure>
        <iframe data-src="https://twitter.com/timesofindia/status/1197128292236546049?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191121/news_yTEuQFGjyN112029_533.jpg?v=20191122001?v=7207"/>
      </figure>
      <p><b>นายมหินทา ราชปักษา ( คนซ้าย ) และประธานาธิบดีโกตาพญา ราชปักษา<br/></b> <br/>ทั้งนี้ โกตาพญา วัย 70 ปี เป็นน้องชายของมหินทา วัย 74 ปี ซึ่งเคยดำรงตำแหน่งผู้นำศรีลังกาติดต่อกัน 2 สมัยยาวนาน 10 ปี ระหว่างปี 2548 ถึง 2558 และในช่วงนั้นมหินทาแต่งตั้งโกตาพญาในตำแหน่งรมว.กระทรวงกลาโหม นำกองทัพศรีลังกากวาดล้างกองทัพพยัคฆ์ปลดปล่อยทมิฬอีแลม "ด้วยมาตรการเด็ดขาด" ส่งผลให้โกตาพญาได้รับการขนานนามจากชาวศรีลังกาว่า "คนเหล็ก" แม้ผลการทำสงครามครั้งนั้นตามมาด้วยการที่โกตาพญาถูกเพ่งเล่งจากตะวันตก เรื่องการละเมิดสิทธิมนุษยชนก็ตาม แต่ผู้นำศรีลังกายังคงควบตำแหน่งรมว.กระทรวงกลาโหมในคณะรัฐมนตรีชุดปัจจุบัน และหลายฝ่ายในประเทศเชื่อว่าความมั่นคงของศรีลังกาจะมีเสถียรภาพมากขึ้น<br/> </p>
      <figure>
        <iframe data-src="https://twitter.com/GotabayaR/status/1196055111388131332?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะที่การแต่งตั้งมหินทาให้เป็นนายกรัฐมนตรีน่าจะ "เข้าทาง" จีนไม่น้อย เนื่องจากในช่วงดำรงตำแหน่งประธานาธิบดี มหินทาดำเนินนโยบายเศรษฐกิจที่ใกล้ชิดกับรัฐบาลปักกิ่งมากกว่าอินเดีย โดยเปิดโอกาสให้หน่วยงานทั้งของภาครัฐและภาคเอกชนจากจีนเข้ามาลงทุนในศรีลังกาอย่างกว้างขวาง และรัฐบาลปักกิ่งอนุมัติสินเชื่อให้กับศรีลังกาเกือบ 7,000 ล้านดอลลาร์สหรัฐ ( ราว 211,426.39 ล้านบาท ) อย่างไรก็ตาม หลายโครงการไม่อาจเดินหน้าต่อได้และกลายเป็น "หลักฐาน" ให้กับการสอบสวนเรื่องคอร์รัปชั่น ซึ่งมหินทาถูกกล่าวหาในหลายคดีด้วย.<br/><br/><b>เครดิตภาพ : AP</b></p>
    </article>
  </body>
</html>