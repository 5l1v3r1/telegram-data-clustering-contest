<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019386/%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%A7%D9%81%D8%B3%D8%B1%D8%A7%D9%86-%D9%BE%D9%84%DB%8C%D8%B3-%D8%A8%D9%87-%D8%AC%D8%A7%DB%8C-%DA%86%D8%B1%D8%A7%D8%BA-%D9%87%D8%A7%DB%8C-%D8%B4%DA%A9%D8%B3%D8%AA%D9%87-%D8%AF%D8%B1-%DA%86%D9%87%D8%A7%D8%B1-%D8%B1%D8%A7%D9%87%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-21T04:36:29+00:00"/>
    <meta property="og:title" content="‌استفاده از افسران پلیس به جای چراغ های شکسته در چهار راهها"/>
    <meta property="og:description" content="ایسنا/اصفهان با از کار افتادن بخشی از چراغ های راهنمایی و رانندگی و دوربین های ثبت تخلف، رییس پلیس راهور استان اصفهان از بکار گیری نیروهای کادری و وظیفه پلیس برای برقراری نظم و آرامش در تقاطع های شهر خبر داد."/>
  </head>
  <body>
    <article>
      <h1>‌استفاده از افسران پلیس به جای چراغ های شکسته در چهار راهها</h1>
      <address><time datetime="2019-11-21T04:36:29+00:00">21 Nov 2019, 04:36</time> by <a rel="author">پروانه عبداللهی</a></address>
      <p>ایسنا/اصفهان با از کار افتادن بخشی از چراغ های راهنمایی و رانندگی و دوربین های ثبت تخلف، رییس پلیس راهور استان اصفهان از بکار گیری نیروهای کادری و وظیفه پلیس برای برقراری نظم و آرامش در تقاطع های شهر خبر داد.</p>
      <p>سرهنگ محمدی در گفت وگو با ایسنا، با اشاره به از کار افتادن تعدادی از چراغ های راهنمایی و رانندگی در چند روز گذشته، توضیح داد: با همکاری حوزه حمل و نقل و ترافیک شهرداری، تلاش برای رفع نقص چراغ ها ادامه دارد که تاکنون تعدادی رفع نقص شده و بقیه نیز در روزهای آینده به سامانه کنترل ترافیک باز خواهند گشت.</p>
      <p>وی جریان ترافیک اصفهان را روان و بدون هیچ گونه گره آزاردهنده توصیف کرد و گفت: با توجه به بارندگی در بعضی نقاط شهر از جمله بزرگراه شهید اقارب پرست، کشوری و دستجردی، معابر لغزنده است و به رانندگان توصیه می کنیم قوانینی مانند سرعت مطمئن، توجه به جلو و رعایت فاصله طولی مناسب با خودروی جلویی را بیشتر از همیشه رعایت کنند تا دچار حادثه نشوند.</p>
      <p>رییس پلیس راهور استان در ادامه از آماده باش پلیس برای استفاده از نیروهای کادری و خدمتی به جای چراغ های راهنمایی و رانندگی شکسته در شهر خبر داد و افزود: نزدیک به 200نفر از این نیروها در چهار راه ها و تقاطع های اصفهان در حال کمک به برقراری نظم و روان سازی جریان عبور و مرور هستند.</p>
      <p>محمدی با اشاره به اینکه دستور پلیس در تقاطع های شهر مقدم بر آیین نامه های راهنمایی و رانندگی است، از شهروندان خواست به دستور افسران پلیس در خیابان های اصفهان توجه کنند و افزود: فرمان ایست یا حرکت پلیس در معابر شهر و همچنین توجه به حق تقدم در چراغ های زرد و قرمز چشمک زن، باعث برقراری نظم و ایمنی ترافیک خواهد شد. </p>
      <p>وی با وجود بارندگی و لغزندگی جاده ها در چند روز اخیر از کاهش تصادفات خبر داد و گفت: آمار ثبت و برخورد با تخلفات رانندگی نیز در این مدت کاهش نشان می دهد که امیدواریم این روند با رعایت قوانین راهنمایی و رانندگی از سوی رانندگان و توجه به ایمنی خودرو، تجهیز وسایل نقلیه به سیستم گرمایشی مناسب و برف پاک کن‌ ادامه داشته باشد.</p>
      <p>انتهای پیام</p>
    </article>
  </body>
</html>