<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836951-minekonomiki-predstaviv-geoportal-dlya-borotbi-z-tinovim-obigom-zemli"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T04:44:00+00:00"/>
    <meta property="og:title" content="Мінекономіки представив геопортал для боротьби з тіньовим обігом землі"/>
    <meta property="og:description" content="КИЇВ. 21 листопада. УНН. В Міністерстві економіки представили геопортал, який поєднує в собі використання супутникових даних та штучного інтелекту для того …"/>
  </head>
  <body>
    <article>
      <h1>Мінекономіки представив геопортал для боротьби з тіньовим обігом землі</h1>
      <address><time datetime="2019-11-21T04:44:00+00:00">21 Nov 2019, 04:44</time> by <a rel="author">Дар'я Панченко</a></address>
      <p><b>КИЇВ. 21 листопада. УНН.</b> В Міністерстві економіки представили геопортал, який поєднує в собі використання супутникових даних та штучного інтелекту для того, щоб боротися з тіньовим обігом землі. Його представив міністр економічного розвитку, торгівлі та сільського господарства Тимофій Милованов під час презентації цього проекту, передає кореспондент <b>УНН</b>.</p>
      <p>"Проект в собі поєднує використання супутникових даних та штучного інтелекту для того, щоб боротися з тіньовим обігом землі. За допомогою супутникових даних і геокадастру ми можемо знайти проблемні питання і просто поїхати і подивитися, а не посилати інспекторів. Ми дивимося з космосу де що росте, перевіряємо де що є зареєстроване, якщо щось не так – їдемо, перевіряємо. Геопортал відкритий, там є різні функціональні можливості. Система ще в такому стані, що ми її просто тестуємо. Але ми хочемо, щоб ви нам давали зворотній зв’язок прямо зараз, якщо якась функція вам потрібна, то ми готові, поки ми ще кодуємо, змінюватись і вам надавати цю функцію", - сказав Тимофій Милованов.</p>
      <p>Міністр зазначив, що за допомогою порталу можна буде здійснювати прозорий моніторинг земель, дивитись статистику вирощування культур, а значить, і будувати необхідну інфраструктуру, формувати конкурентне середовище, унеможливлювати корупційні схеми та будувати цивілізований ринок землі.</p>
      <p>"Як воно працює. Літає супутник. В пікселі - десять квадратних метрів. Ці дані безкоштовні. Ми побачили цю картинку і знаємо, що це - ріпак. Але більшість різних культур 8 серпня виглядають от так – вони всі зелені. Тому ми не можемо по цій культурі одразу сказати, що тут росте. Тому робиться так: роблять знімки тієї самої території в квітні, травні, … жовтні. І тепер в нас є на кожен місяць ряд. Це картинка, координати до неї притягнуті, і час притягнутий. Тепер ми маємо придумати алгоритм, як ці данні перетворити на те, щоб у нас була карта, що там насправді росте і де конкретно. Як це робиться: ми запускаємо машину, яка їде по дорозі і знімає ліворуч і праворуч що там насправді росте. А потім людина, або алгоритм, з цих вже кадрів конкретних ідентифікує що там росте. Це буде deep machine learning", - зазначив Тимофій Милованов.</p>
      <p>Міністр також запропонував створити спеціальний проект, у якому люди будуть робити селфі з пшеницею чи ріпаком, а потім прикріплюватимуть геопозицію. Таким чином, вся країна буде ідентифікувати, що в нас росте, а наступного року дані покращаться.</p>
      <p>"Штучний інтелект має здати іспит на штучний інтелект. Чи правильно він ідентифікує. Далі в нас є алгоритм досить стандартний, який бере дані на вході картинки, а на виході він має дати теж картинку, з ідентифікацією що там росте. Це нейросітка. Ми її вчимо на тих даних, що ми вибрали. На вході будуть супутникові знімки, на виході – дані, що там виросло. Вчиться воно буде на різних даних, а з часом вибудовує ймовірнісні зв’язки. Коли навчився, на виході отримуємо таку мапу. В цій мапі є координати країни і є колір. Кожний колір насправді культура. З часом там можна будівлі ідентифікувати, заводи. Великий брат в економіці прямує до нас", - додав Тимофій Милованов.</p>
      <p>Також міністр сказав, що з часом портал отримає кращий двіжок і функціонал.</p>
      <p>Нагадаємо, Милованов повідомив, що з 1999 року з власності держави <a href="https://www.unn.com.ua/uk/news/1836854-milovanov-za-20-rokiv-moratoriyu-polovinu-zemli-viveli-iz-derzhvlasnosti">вивели половину землі </a>сільськогосподарського призначення.</p>
    </article>
  </body>
</html>