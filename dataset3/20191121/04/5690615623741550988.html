<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836950-zelenskiy-prokomentuvav-informatsiyu-pro-sudimist-slugi-narodu-ivanisova-za-zgvaltuvannya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T04:28:00+00:00"/>
    <meta property="og:title" content="Зеленський прокоментував інформацію про судимість &quot;слуги народу&quot; Іванісова за згвалтування"/>
    <meta property="og:description" content="КИЇВ. 21 листопада. УНН. Керівництво держави готове до очищення влади від людей, які вчинили кримінальні правопорушення. На цьому наголосив Президент України …"/>
  </head>
  <body>
    <article>
      <h1>Зеленський прокоментував інформацію про судимість "слуги народу" Іванісова за згвалтування</h1>
      <address><time datetime="2019-11-21T04:28:00+00:00">21 Nov 2019, 04:28</time> by <a rel="author">Денис Масліков</a></address>
      <p><b>КИЇВ. 21 листопада. УНН.</b> Керівництво держави готове до очищення влади від людей, які вчинили кримінальні правопорушення. На цьому наголосив Президент України Володимир Зеленський, спілкуючись із журналістами під час візиту на базу ВМС України у м. Очакові в рамках робочої поїздки до Миколаївської області, повідомляє<b> УНН</b> з посиланням на Офіс Президента України.</p>
      <p>"Ми завжди казали, що готові до очищення, і це – правильно. Ні в уряді, ні на місцях, ні в областях, ні навіть у партії "Слуга Народу" не залишиться нікого з тих, хто причетний хоч до чогось кримінального", – сказав Глава держави.</p>
      <p>За словами Володимира Зеленського, він особисто перевірить, чи справді причетний один з народних депутатів фракції "Слуга Народу" до вчинення тяжкого злочину, про що повідомили ЗМІ.</p>
      <p>"Якщо завтра буде хоч один факт, хоч щось, я змушу цю людину скласти мандат. Ви знаєте, що вже двох людей ми відправили. Це, напевно, буде третя людина, якщо вона причетна", – заявив Президент.</p>
      <p>Нагадаємо, народний депутат Роман Іванісов заявив, що <a href="https://www.unn.com.ua/uk/news/1836921-ivanisov-zayaviv-scho-prizupinyaye-chlenstvo-u-fraktsiyi-slugi-narodu">призупиняє членство у фракції партії “Слуга народу”</a> на час перевірки інформації про його судимість.</p>
      <p>Як повідомляв <b>УНН</b>, з посиланням на правоохоронні органи, нардеп Іванісов 1996 року <a href="https://www.unn.com.ua/uk/exclusive/1836671-pravookhorontsi-pidtverdili-sudimist-slugi-narodu-ivanisova-za-zgvaltuvannya">був засуджений за згвалтування </a>неповнолітньої і відбув покарання у вигляді 2 роки 6 місяців у колонії загального режиму.</p>
      <p>Сам народний депутат Іванісов ці факти заперечує та навіть розмістив на своїй сторінці у Facebook фото-копію довідки про відсутність судимості.</p>
      <p>Коментуючи <b>УНН</b> інформацію про наявність в біографії Іванісова такого факту, голова фракції “Слуга народу” Давид Арахамія заявив, якщо з’ясується, що нардеп від “Слуги народу” Роман Іванісов дійсно був засуджений за зґвалтування неповнолітньої, то це питання буде <a href="https://www.unn.com.ua/uk/exclusive/1836652-arakhamiya-yakscho-sudimist-ivanisova-za-zgvaltuvannya-pidtverditsya-budemo-vinositi-na-fraktsiyu">винесене на розгляд фракції.</a></p>
      <p>Пізніше Генеральний прокурор України Руслан Рябошапка повідомив, що перевірка підтвердила той факт, що народний депутат з фракції “Слуга народу” Роман Іванісов <a href="https://www.unn.com.ua/uk/news/1836872-genprokuror-nardep-ivanisov-vidbuvav-pokarannya-za-zgvaltuvannya">відбув тюремний строк за згвалтування неповнолітньої.</a></p>
    </article>
  </body>
</html>