<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2822421-okupanti-gatat-iz-zaboronenih-minometiv-poraneni-semero-ukrainskih-bijciv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T04:09:00+00:00"/>
    <meta property="og:title" content="Окупанти гатять із заборонених мінометів, поранені семеро українських бійців"/>
    <meta property="og:description" content="У середу, 20 листопада, збройні формування Російської Федерації 7 разів порушили режим припинення вогню."/>
  </head>
  <body>
    <article>
      <h1>Окупанти гатять із заборонених мінометів, поранені семеро українських бійців</h1>
      <h2>У середу, 20 листопада, збройні формування Російської Федерації 7 разів порушили режим припинення вогню.</h2>
      <address>
        <time datetime="2019-11-21T04:09:00+00:00">21 Nov 2019, 04:09</time>
      </address>
      <p>Про це повідомляє <a href="https://www.facebook.com/pressjfo.news/photos/a.364697644022858/717456778746941/?type=3&amp;theater">пресцентр штабу ООС</a>.</p>
      <p>"Противник обстрілював позиції підрозділів Об'єднаних сил із заборонених Мінськими домовленостями мінометів калібру 82 мм, озброєння БМП, гранатометів різних систем та стрілецької зброї, з великокаліберними кулеметами включно", - йдеться в повідомленні.</p>
      <p>У районі відповідальності оперативно-тактичного угруповання "Схід" російські окупаційні війська здійснили 4 обстріли: неподалік Березового – з гармат БМП-1 та великокаліберних кулеметів; поблизу Пищевика – з мінометів калібру 82 мм, гранатометів різних систем, великокаліберних кулеметів та іншої стрілецької зброї; біля Талаківки – з озброєння БМП-1, ручних протитанкових гранатометів та великокаліберних кулеметів; неподалік Мар'їнки – з підствольних гранатометів і стрілецької зброї.</p>
      <p>У районі відповідальності оперативно-тактичного угруповання "Північ" зафіксовано 3 ворожих обстріли: поблизу Південного – з підствольних гранатометів та стрілецької зброї; неподалік Гладосового – з автоматичних гранатометів та великокаліберних кулеметів; біля Новотошківського – зі стрілецької зброї.</p>
      <p>Поранень внаслідок <a href="https://www.ukrinform.ua/tag-obstril">обстрілів</a> зазнали 7 військовослужбовців зі складу Об'єднаних сил.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822363-klimkin-rozkazav-akou-mae-buti-miznarodna-misia-na-donbasi.html">Клімкін розповів, якою має бути міжнародна місія на Донбасі</a>
      </blockquote>
      <p>У той час, як Україна дипломатичними шляхами намагається досягнути миру, російські окупанти порушують будь-які домовленості, зазначили у штабі. Так, українська сторона на одній із ділянок учора двічі запитувала "Тишу" для надання допомоги пораненим. Збройні формування Російської Федерації давали на це згоду, але продовжували вести вогонь по українських позиціях.</p>
      <p>Із початку нинішньої доби російські окупаційні війська вогневої активності не проявляли. Втрат не зафіксовано.</p>
      <p>Фото: ООС</p>
    </article>
  </body>
</html>