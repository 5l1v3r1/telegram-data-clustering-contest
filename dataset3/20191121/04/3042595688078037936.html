<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/sjekket-mobilen---drept-av-toget/71843500"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T04:59:19+00:00"/>
    <meta property="og:title" content="Sjekket mobilen - drept av toget"/>
    <meta property="og:description" content="Amina Bulakh (18) var et stort boksetalent. Treneren er fremdeles i sjokk etter dødsfallet."/>
  </head>
  <body>
    <article>
      <h1>Sjekket mobilen - drept av toget</h1>
      <h2>Amina Bulakh (18) var et stort boksetalent. Treneren er fremdeles i sjokk etter dødsfallet.</h2>
      <address><time datetime="2019-11-21T04:59:19+00:00">21 Nov 2019, 04:59</time> by <a rel="author">Magnus Gamlem</a></address>
      <p>Boksemiljøet rystes av dødsfallet til talentfulle Amina Bulakh (18) fra Ukraina. Tenåringen ble påkjørt og drept av et tog da hun var på vei hjem til foreldrenes hus i landsbyen Tarasivka utenfor Kiev forrige uke.</p>
      <p>Ifølge politiet skal bokseren ha brukt hodetelefoner og sjekket mobilen da toget kom kjørende. Det skal ha vært årsaken til at hun ikke merket toget i tide. Hun skal ha prøvd å komme seg unna, men sammenstøtet ble fatalt for Bulakh. Det skriver blant annet <a href="https://www.obozrevatel.com/ukr/sport/vona-mogla-vse-zigrati-pronyu-prokopivnu-i-stati-chempionkoyu-stali-vidomi-podrobitsi-pro-zhittya-zagibloi-yunoi-bokserki.htm?obozrevatellang=uk&amp;fbclid=IwAR2tf8cOf7_4uVMFoipXbRzkcLTSzRRKi5UZMPEgtb2AXI8wl6w-oqL6K9Y">Obozrevatel</a>.</p>
      <p>
        <b>Det ukrainske bokseforbundet bekrefter dødsfallet på Facebook.</b>
      </p>
      <p>- Et grusomt budskap fra oss. Tragiske omstendigheter har ført til at Amina Bulakh mistet livet. Bokseforbundet sender sine kondolanser til hennes foreldre, familie og elskede, <a href="https://www.facebook.com/UkrainianBoxingFederation/photos/a.247163632117054/1336373793196027/?type=3&amp;__xts__%5B0%5D=68.ARDrpWTq2XPrhnfLOjjRQbJZ36cWKbQBw3-IHZbq63QVao7KklCzhv7jhs-lMzbyFfz9gvs2nY0clpBQN98YelNkRA55-qz5TKcBc0C2X7P2ui-9LQAucvnDUmEHCnJ9RPl_zx_8VazZLry8p6OhJ2-T3phpAy3Bbv3DqSsMvB93Bb9AVW79p1CwYqwX31kbO_ENItw88sClYxyncyzDjc-320UIGKygvrbIzel9qvW5Zx8LErRew4wmUfSM0vy1ljxeXEjmGloyYFMgodSyMtMRZy_pcDmoYb_9sVJz0D6zUC4UA1N5x9YoLZhBrFQcFO_CPelar7MXE5USONWP_NRCnQ&amp;__tn__=-R">skriver de</a>.</p>
      <p>Politiet har startet en etterforskning av dødsfallet. Hun skal ha vært på en handletur på apoteket i forkant av ulykka. Familien er naturlig nok knust etter de tragiske nyhetene.</p>
      <h3>Kjempet for å få bokse</h3>
      <p>18-åringens boksetrener, Victor Fesechko, fikk vite om dødsfallet gjennom Bulakhs mor.</p>
      <p>Da han fikk beskjeden, forteller han at han hadde vansker med å forstå hva som egentlig hadde skjedd.</p>
      <p>
        <b>- Det kommer til å gå bra, Anya, sa han til moren, før alt gikk opp for ham.</b>
      </p>
      <p>- Det var som å få et slag i hodet. Amina er død, forteller Fesechko til Obozrevatel.</p>
      <p>Han har vært treneren hennes de åtte siste åra, og husker godt det første møtet med eleven.</p>
      <p>
        <b>- En liten, slank jente på ti år kom inn og fortalte at hun ville bli bokser. Jeg trente ikke jenter på den tida, synes det var rart og sendte henne av gårde.</b>
      </p>
      <p>Bulakh ga seg imidlertid ikke, og etter å ha blitt sendt bort tre ganger, tok hun med seg faren til Fesechko. Da faren sa at han ville at datteren skulle bli bokser, aksepterte treneren henne og tok henne med på laget.</p>
      <h3>- Så trist!</h3>
      <p>Bulakh var amatørbokser og ungdomsmester i hjemlandet. Så seint som i september tok hun bronse i ungdoms-EM i Bulgaria.</p>
      <p>Gemma Richardson var blant dem som delte podiet med Bulakh den dagen. Hun er i sjokk over nyheten om konkurrentens dødsfall.</p>
      <p>
        <b>- Fullstendig knusende nyheter. Amina Bulakh mistet livet da hun krysset et togspor med hodetelefoner. Alle tankene mine går til hennes familie og det ukrainske bokselaget. Det var en glede å få dele podiet med henne tidligere i år. Til alle som bruker hodetelefoner: Vær så snill, se dere rundt når dere går over gater eller togspor. Så triste nyheter!, skriver hun på <a href="https://www.facebook.com/gemma.richardson.1023?fref=search&amp;__tn__=%2Cd%2CP-R&amp;eid=ARCvQpP-dr5bEaTVZS2vAE-dnv2MW2IqTBkHxwKe8DJQi0Iw3kCTg2TUn-VmUVhv9nkIYhXxOsW45BmO">Facebook</a>.</b>
      </p>
      <p>Bulakh hadde nylig begynt på studier i Polen, og skal ha hatt mål om en karriere innen business.</p>
    </article>
  </body>
</html>