<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111690"/>
    <meta property="og:site_name" content="MGR Online"/>
    <meta property="article:published_time" content="2019-11-21T04:19:00+00:00"/>
    <meta property="og:title" content="เผยคลิปนาทีแผ่นดินไหว จนท.โรงไฟฟ้าถ่านหินหงสาหนีกันวุ่น พบ ร.ร.ตชด.บ่อเกลือร้าว ต้องปิดชั่วคราว"/>
    <meta property="og:description" content="แขวงไซยะบุรี/น่าน – เผยคลิปนาทีแผ่นดินไหวแรงในลาว จนท.โรงไฟฟ้าหงสา หนีออกนอกอาคารกันวุ่น สะพัดพบรอยร้าวอาคารบางจุด แต่ยังต้องรอสำรวจอีกครั้ง ขณะโรงเรียน ตชด.100 ปีบ่อเกลือ ต้องปิดการเรียนการสอนชั่วคราว หวั่นฝ้าเพดานถล่ม"/>
  </head>
  <body>
    <article>
      <h1>เผยคลิปนาทีแผ่นดินไหว จนท.โรงไฟฟ้าถ่านหินหงสาหนีกันวุ่น พบ ร.ร.ตชด.บ่อเกลือร้าว ต้องปิดชั่วคราว</h1>
      <address><time datetime="2019-11-21T04:19:00+00:00">21 Nov 2019, 04:19</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011555901.JPEG"/>
      </figure>
      <p>
        <b>แขวงไซยะบุรี/น่าน – เผยคลิปนาทีแผ่นดินไหวแรงในลาว จนท.โรงไฟฟ้าหงสา หนีออกนอกอาคารกันวุ่น สะพัดพบรอยร้าวอาคารบางจุด แต่ยังต้องรอสำรวจอีกครั้ง ขณะโรงเรียน ตชด.100 ปีบ่อเกลือ ต้องปิดการเรียนการสอนชั่วคราว หวั่นฝ้าเพดานถล่ม</b>
      </p>
      <figure>
        <iframe src="https://www.youtube.com/embed/yrQzkd9o8bQ" width="560" height="315" data-service="Youtube" scrolling="no"/>
      </figure>
      <figure>
        <img src="https://mpics.mgronline.com/pics/Images/562000011555902.JPEG"/>
      </figure>
      <p>ความคืบหน้ากรณีเกิดเหตุแผินดินไหว และอาฟเตอร์ช็อกถี่ยิบใน สปป.ลาว เริ่มตั้งแต่ 23.49 น.คืนที่ผ่านมา(20 พ.ย.) จนถึงสายวันนี้(21 พ.ย.) รวมกว่า 20 ครั้ง ศูนย์กลางในเมืองหงสา แขวงไซยะบุรี สปป.ลาว ห่างจากบ้านน้ำช้าง ต.ขุนน่าน อ.เฉลิมพระเกียรติ จ.น่าน ระหว่าง 10-30 วัดความแรงได้สูงสุด 6.4 แมกนิจูด ความลึก 3 กิโลเมตร และเมื่อเวลา 09.23 น.วันนี้(21 พ.ย.) ได้เกิดแผ่นดินไหวอีกครั้งวัดความแรงได้ 3.8 แมกนิจูด ลึก 8 กม. มีศูนย์กลางอยู่ที่อำเภอเฉลิมพระเกียรติ ด้วยนั้น<br/>ล่าสุดกำลังทหารหน่วยเฉพาะกิจกรมทหารพรานที่ 32 เข้าให้ความช่วยเหลือและสำรวจความเสียหายของโรงเรียน ตชด.100ปี ต.บ่อเกลือเหนือ อ.บ่อเกลือ จ.น่าน ซึ่งได้รับผลกระทบจากแรงสั่นสะเทือนของแผ่นดินไหวมากที่สุดจุดหนึ่ง</p>
      <figure>
        <img src="https://mpics.mgronline.com/pics/Images/562000011555903.JPEG"/>
      </figure>
      <p>เบื้องต้นพบว่าอาคารเรียนมีแนวแตกร้าวยาวเกือบรอบอาคาร ฝ้าเพดานทั้งในห้องเรียนและห้องประชุมพังถล่มลงมาเกือบทุกห้อง บ้านพักครูมีรอยร้าว 2 หลัง และต้องประกาศปิดการเรียนการสอนชั่วคราว เพื่อเฝ้าระวังสถานการณ์เนื่องจากยังมีอาฟเตอร์ช็อกเกิดขึ้นต่อเนื่องเป็นระยะ<br/><br/>ขณะที่เจ้าหน้าที่โรงไฟฟ้าหงสา ในเมืองหงสา แขวงไซยะบุรี สปป.ลาว ได้บันทึกภาพช่วงเกิดเหตุแผ่นดินไหวทำให้เห็นเจ้าหน้าที่และคนงาน ซึ่งส่วนใหญ่เป็นชาวไทยพากันแตกตื่นตกใจกับแรงสั่นสะเทือน หนีออกมาอยู่นอกอาคาร รวมทั้งพบว่าอาคารบางส่วนเกิดรอยร้าวขึ้นด้วย</p>
      <figure>
        <img src="https://mpics.mgronline.com/pics/Images/562000011555904.JPEG"/>
      </figure>
      <p>ด้านนายคทายุทธ์ ชุพูล กรรมการผู้จัดการบริษัทไฟฟ้าหงสา จำกัด ได้ออกแถลงการณ์ฉบับที่ 1 เพื่อเฝ้าระวังและติดตามสถานการณ์ผลกระทบที่อาจเกิดขึ้นกับโรงไฟฟ้าหงสา ที่ตั้งอยู่ที่เมืองหงสา แขวงไซยะบุรี สปป.ศลาว ซึ่งล่าสุดมีรายงานผลกระทบจากแรงสั่นสะเทือน ส่งผลให้มีรอยร้าวตามอาคารต่างๆ แต่จนถึงขณะนี้เจ้าหน้าที่ยังไม่สามารถเข้าตรวจสอบรายละเอียดทั้งหมดได้ และต้องรอจนกว่าเหตุแผ่นดินไหวใน สปป.ลาว จะเข้าสู่สภาวะปกติ เพื่อความปลอดภัย อย่างไรก็ตามทางผู้บริหารระดับสูงของบริษัทไฟฟ้าหงสา จำกัด จะได้ออกแถลงการณ์อีกครั้ง</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111690"/>
      </related>
    </article>
  </body>
</html>