<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/the-pink-ball-test-runa-laila-will-sing-on-the-inauguration-of-the-historic-test-1.1073341"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-21T04:03:59+00:00"/>
    <meta property="og:title" content="চোখধাঁধানো সংবর্ধনায় গাইবেন রুনা লায়লা"/>
    <meta property="og:description" content="ইডেনের পিচ কিউরেটর সুজন মুখোপাধ্যায় ও ভারতীয় ক্রিকেট বোর্ডের প্রধান পিচ কিউরেটর আশিস ভৌমিকের সঙ্গে বসে প্রথমে পিচ পরীক্ষা করেন বোর্ড প্রেসিডেন্ট। তার পরে দুই পিচ বিশেষজ্ঞের সঙ্গে দীর্ঘক্ষণ আলোচনাও করেন সৌরভ।"/>
  </head>
  <body>
    <article>
      <h1>চোখধাঁধানো সংবর্ধনায় গাইবেন রুনা লায়লা</h1>
      <address><time datetime="2019-11-21T04:03:59+00:00">21 Nov 2019, 04:03</time> by <a rel="author">নিজস্ব সংবাদদাতা</a></address>
      <p>রবিবারের পরে দু’দিন ইডেনে আসেননি। মঙ্গলবার মুম্বইয়ে তিনি বলেছিলেন, ‘‘ইডেন টেস্টের প্রথম চার দিনের টিকিট ইতিমধ্যেই বিক্রি হয়ে গিয়েছে।’’</p>
      <p>টেস্ট ক্রিকেট নিয়ে ক্রীড়াপ্রেমীদের এই উন্মাদনা দেখে উচ্ছ্বসিত ভারতীয় ক্রিকেট বোর্ডের প্রেসিডেন্ট সৌরভ গঙ্গোপাধ্যায়। বুধবার সিএবিতে তিনি বললেন, ‘‘মনে করতে পারছি না, ভারতের মাটিতে শেষ কবে টেস্ট ম্যাচে প্রথম চার দিনের টিকিট সব বিক্রি হয়ে গিয়েছে। টেস্ট ক্রিকেটের জন্য মানুষের এই আগ্রহ ভাল লক্ষণ তো অবশ্যই।’’</p>
      <p>এ দিন দুপুরে সিএবিতে এসেই মাঠের মাঝখানে চলে যান বোর্ড প্রেসিডেন্ট। ইডেনের পিচ কিউরেটর সুজন মুখোপাধ্যায় ও ভারতীয় ক্রিকেট বোর্ডের প্রধান পিচ কিউরেটর আশিস ভৌমিকের সঙ্গে বসে প্রথমে পিচ পরীক্ষা করেন বোর্ড প্রেসিডেন্ট। তার পরে দুই পিচ বিশেষজ্ঞের সঙ্গে দীর্ঘক্ষণ আলোচনাও করেন সৌরভ।</p>
      <p>পরে সাংবাদিকদের বলেন, ‘‘গোলাপি বলে দিনরাতের এই ঐতিহাসিক টেস্ট নিয়ে ক্রিকেটপ্রেমীদের আগ্রহ চূড়ান্ত পর্যায়ে গিয়েছে। সচিন তেন্ডুলকর, সুনীল গাওস্কর, কপিল দেব, ভি ভি এস লক্ষ্মণ, রাহুল দ্রাবিড়, অনিল কুম্বলের মতো ভারতীয় ক্রিকেটের দিকপালেরা উপস্থিত থাকবেন।’’ যোগ করেন, ‘‘চা পানের বিরতিতে মাঠে সঙ্গীতানুষ্ঠান হবে। এ ছাড়াও প্রাক্তন অধিনায়কদের কার্ট (ছোট গাড়ি)-এ চাপিয়ে প্রান্তসীমার বাইরে দিয়ে গোটা স্টেডিয়াম প্রদক্ষিণ করানো হবে।’’</p>
      <p>বোর্ড প্রেসিডেন্ট আরও বলেন, ‘‘প্রথম দিনের খেলা শেষে ভারত ও বাংলাদেশের ক্রিকেটারদের সম্মানিত করা হবে। বাংলাদেশের প্রধানমন্ত্রী শেখ হাসিনাকে বিশেষ ভাবে সম্মানিত করা হবে। তিনি বক্তব্যও রাখবেন।’’ সৌরভ জানিয়েছেন, সংবর্ধনা সভার আগে সঙ্গীত পরিবেশন করবেন রুনা লায়লা। সিএবি সূত্রে জানা গিয়েছে, বাংলাদেশের এই সঙ্গীতশিল্পী দু’টি বাংলা ও একটি হিন্দি গান গাইবেন। এ পার বাংলার সুরকার ও গায়ক জিৎ গঙ্গোপাধ্যায়ও সঙ্গীত পরিবেশন করবেন।</p>
      <p>সৌরভের কাছে জানতে চাওয়া হয়েছিল, আগামী বছর অস্ট্রেলিয়া সফরে গিয়ে কি ভারত গোলাপি বলে দিনরাতের টেস্ট খেলতে পারে? সৌরভ বলে যান, ‘‘আগে ইডেনের গোলাপি বলের টেস্ট শেষ হোক, বাকিটা পরে ভাবা যাবে।’’</p>
      <p>বুধবার সকালেই বাংলাদেশের উপদূতাবাসের তরফে সে দেশের প্রধানমন্ত্রীর নিরাপত্তা সংক্রান্ত চূড়ান্ত ব্যবস্থা দেখতে ইডেন পরিদর্শন করে যায় বিশেষ দল। গোলাপি বলে ভারতের প্রথম দিনরাতের টেস্ট নিয়ে ইতিমধ্যেই সেজে উঠেছে ইডেন ও গোটা কলকাতা। শহিদ মিনার এবং সিএবি সংলগ্ন বহুতলগুলি সেজে উঠেছে গোলাপি আলোয়। গঙ্গায় ভেসে বেড়াচ্ছে গোলাপি আলো দিয়ে সাজানো লঞ্চ। ঝলমল করছে শহরের উদ্যানগুলিও। সিএবির এক কর্তা বলছেন, ‘‘উপমহাদেশের প্রথম গোলাপি আলোর টেস্ট ম্যাচ স্মরণীয় করে রাখতে চাই আমরা। তার জন্য আয়োজনে কোনও ত্রুটি রাখতে চাইছি না।’’ </p>
    </article>
  </body>
</html>