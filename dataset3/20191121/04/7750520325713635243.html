<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/v-ukrayini-zasudyly-do-12-rokiv-agenta-voyennoyi-rozvidky-rosiyi.html"/>
    <meta property="og:site_name" content="1NEWS"/>
    <meta property="article:published_time" content="2019-11-21T04:24:13+00:00"/>
    <meta property="og:title" content="В Україні засудили до 12 років агента воєнної розвідки Росії"/>
    <meta property="og:description" content="В Україні засудили до 12 років агента воєнної розвідки Росії"/>
  </head>
  <body>
    <article>
      <h1>В Україні засудили до 12 років агента воєнної розвідки Росії</h1>
      <h2>Він був завербований російською воєнною розвідкою та протягом 2015-2017 років здійснював збір різнопланової інформації, у тому числі із грифом «таємно», у військовій сфері та у галузі військово-оборонних розробок</h2>
      <address>
        <time datetime="2019-11-21T04:24:13+00:00">21 Nov 2019, 04:24</time>
      </address>
      <figure>
        <img src="https://1news.com.ua/wp-content/uploads/2019/11/35-7.jpg"/>
      </figure>
      <p>До 12 років позбавлення волі засуджено на Харківщині агента російської воєнної розвідки, затриманого контррозвідниками Служби безпеки України.</p>
      <p>Оперативники СБ України припинили протиправну діяльність мешканця Харківщини Логунова Мехті Феофановича у серпні 2017 року, – повідомляє 1NEWS.</p>
      <p>Він був завербований російською воєнною розвідкою та протягом 2015-2017 років здійснював збір різнопланової інформації, у тому числі із грифом «таємно», у військовій сфері та у галузі військово-оборонних розробок.</p>
      <p>Отримані дані агент передавав кураторам зашифрованим каналом зв’язку. 18 листопада 2019 року Харківський апеляційний суд залишив без змін вирок Орджонікідзевського районного суду м. Харків, яким М. Логунова було визнано винним у вчиненні злочину, передбаченого ч. 1 ст. 111 (державна зрада) Кримінального кодексу України, та призначено покарання у вигляді позбавлення волі терміном 12 років.</p>
      <p>Джерело: <a href="https://ssu.gov.ua/ua/news/1/category/21/view/6725#.WtVAI0oN.dpbs">СБУ</a></p>
    </article>
  </body>
</html>