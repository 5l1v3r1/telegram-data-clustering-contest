<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/490325-synantisi-mitsotaki-me-ton-kroati-prothypourgo-to-mesimeri-i-kentriki-omilia-tou-sto-elk/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-21T04:37:46+00:00"/>
    <meta property="og:title" content="Συνάντηση Μητσοτάκη με τον Κροάτη πρωθυπουργό – Το μεσημέρι η κεντρική ομιλία του στο ΕΛΚ"/>
    <meta property="og:description" content="Με τη συνάντησή του με τον Κροάτη ομόλογό του, Αντρέι Πλένκοβιτς, αρχίζει η δεύτερη ημέρα του πρωθυπουργού Κυριάκου Μητσοτάκη"/>
  </head>
  <body>
    <article>
      <h6 class="kicker">Στο Ζάγκρεμπ</h6>
      <h1>Συνάντηση Μητσοτάκη με τον Κροάτη πρωθυπουργό – Το μεσημέρι η κεντρική ομιλία του στο ΕΛΚ</h1>
      <h2>Με τη συνάντησή του με τον Κροάτη ομόλογό του, Αντρέι Πλένκοβιτς, αρχίζει η δεύτερη ημέρα του πρωθυπουργού Κυριάκου Μητσοτάκη</h2>
      <address><time datetime="2019-11-21T04:37:46+00:00">21 Nov 2019, 04:37</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490325-synantisi-mitsotaki-me-ton-kroati-prothypourgo-to-mesimeri-i-kentriki-omilia-tou-sto-elk/#">Facebook 0</a>
        </li>
        <li>
          <a href="https://www.eleftherostypos.gr/politiki/490325-synantisi-mitsotaki-me-ton-kroati-prothypourgo-to-mesimeri-i-kentriki-omilia-tou-sto-elk/#">Twitter</a>
        </li>
        <li>
          <a href="https://www.eleftherostypos.gr/politiki/490325-synantisi-mitsotaki-me-ton-kroati-prothypourgo-to-mesimeri-i-kentriki-omilia-tou-sto-elk/#">LinkedIn</a>
        </li>
        <li>
          <a href="https://www.eleftherostypos.gr/politiki/490325-synantisi-mitsotaki-me-ton-kroati-prothypourgo-to-mesimeri-i-kentriki-omilia-tou-sto-elk/#">Περισσότερα</a>
        </li>
      </ul>
      <p>Με τη συνάντησή του με τον Κροάτη ομόλογό του, Αντρέι Πλένκοβιτς, αρχίζει η δεύτερη ημέρα του πρωθυπουργού Κυριάκου Μητσοτάκη στο Ζάγκρεμπ, στο πλαίσιο της συμμετοχής του στο συνέδριο του ΕΛΚ.</p>
      <p>Τον κ. Μητσοτάκη θα υποδεχθεί στις 08:00 (09:00 ώρα Ελλάδας) στο γραφείο του ο πρωθυπουργός της Κροατίας. Στη συνέχεια, ο κ. Μητσοτάκης θα επιστρέψει στη Ζάγκρεμπ αρένα για να συμμετάσχει στις εργασίες του συνεδρίου του ΕΛΚ και να ψηφίσει στις εκλογές για τους αντιπροέδρους του κόμματος, στις οποίες μεταξύ των υποψηφίων είναι και ο πρόεδρος του Δημοκρατικού Συναγερμού της Κύπρου Αβέρωφ Νεοφύτου.</p>
      <p>Στις 10:00 (11:00 ώρα Ελλάδος) ο κ. Μητσοτάκης θα συμμετάσχει σε πάνελ του συνεδρίου με θέμα τις πρωτοβουλίες του ΕΛΚ για την αντιμετώπιση της κλιματικής αλλαγής.</p>
      <p>Λίγα λεπτά πριν από το μεσημέρι, στις 11:50 ο πρωθυπουργός θα εκφωνήσει την κεντρική ομιλία του στην ολομέλεια του συνεδρίου του ΕΛΚ, κατά την οποία αναμένεται να αναφερθεί εκτενώς στο προσφυγικό-μεταναστευτικό.</p>
      <h3>Μητσοτάκης: Η κατάσταση στην Ελλάδα έφτασε στα όριά της</h3>
      <p>Χθες μιλώντας σε πάνελ του δικτύου νέων ευρωβουλευτών του ΕΛΚ, στο πλαίσιο των εργασιών της συνεδρίου του ΕΛΚ στο Ζάγκρεμπ, ο κ. Μητσοτάκης είπε πως η κατάσταση όσον αφορά την Ελλάδα έχει φτάσει στα όριά της.</p>
      <p>«Γνωρίζουμε την κατάσταση. Αυτή τη στιγμή δεχόμαστε 500 πρόσφυγες και μετανάστες σε ημερήσια βάση. Η κατάσταση στα νησιά είναι πάρα πολύ δύσκολη» σημείωσε απαντώντας σε σχετική ερώτηση.</p>
      <p>Στην κατεύθυνση αυτή, απαντώντας σε ερώτηση για τις προτεραιότητες της Κομισιόν, προέταξε πως βασική προτεραιότητα της νέας Ευρωπαϊκής Επιτροπή πρέπει να είναι η δουλειά που απαιτείται να γίνει στον τομέα της νέας ενιαίας πολιτικής ασύλου, που θα αντικαταστήσει το Δουβλίνο. Συνεχίζοντας στο ίδιο μήκος κύματος, ο κ. Μητσοτάκης επισήμανε πως δεν είναι ένα ζήτημα που απασχολεί μόνο εμένα και την Ελλάδα, αλλά είναι ένα ζήτημα που μας απασχολεί όλους.</p>
      <p>«Για εμένα η βασική προτεραιότητα της νέας Ευρωπαϊκής Επιτροπής πρέπει να είναι η δουλειά που απαιτείται να γίνει στον τομέα της νέας ενιαίας πολιτικής ασύλου, που θα αντικαταστήσει το Δουβλίνο» τόνισε ο Πρωθυπουργός Κυριάκος Μητσοτάκης απαντώντας σε ερώτηση για τις προτεραιότητες της νέας Ευρωπαϊκής Επιτροπής, στο πλαίσιο εκδήλωσης διαλόγου με νέους Ευρωβουλευτές του ΕΛΚ. «Ο επιμερισμός των βαρών και η αλληλεγγύη στο μεταναστευτικό και προσφυγικό δεν μπορεί να μένει κενό γράμμα, αλλά πρέπει να είναι μια ουσιαστική πολιτική που θα παρέχει υποστήριξη στις χώρες που βρίσκονται στα εξωτερικά σύνορα της ΕΕ» τόνισε ο Πρωθυπουργός και προανήγγειλε ότι θα αναφερθεί εκτενώς στο θέμα στην αυριανή κεντρική του ομιλία.</p>
      <p>Υπενθυμίζεται πως σήμερα η κυβέρνηση ανακοίνωσε το ολοκληρωμένο σχέδιό της για την αντιμετώπιση του μεταναστευτικού-προσφυγικού ζητήματος με 5+1 δράσεις. Το σχέδιο που ανακοινώθηκε προβλέπει αυστηρότερη φύλαξη συνόρων με συγκρότηση ενιαίου φορέα, κλειστά κέντρα στα νησιά του Αιγαίου, αποσυμφόρηση των δομών και αντισταθμιστικά οφέλη για τις τοπικές κοινωνίες, όπου φιλοξενούνται πρόσφυγες και μετανάστες.</p>
      <h3>Στο επίκεντρο του ενδιαφέροντος του ΕΛΚ ο Μητσοτάκης</h3>
      <p>Ο Κυριάκος Μητσοτάκης βρέθηκε στο επίκεντρο του ενδιαφέροντος του καταστατικού-εκλογικού συνεδρίου του Ευρωπαϊκού Λαϊκού Κόμματος (ΕΛΚ) στο Ζάγκρεμπ καθώς η Νέα Δημοκρατία, μετά την εκλογική της νίκη, συγκεντρώνει τα υψηλότερα ποσοστά μεταξύ όλων των κομμάτων της Κεντροδεξιάς στην Ευρώπη.</p>
      <p>Μιλώντας ως ειδικός προσκεκλημένος σε εκδήλωση με θέμα τη συμμετοχή της νεολαίας στην ευρωπαϊκή πολιτική, ο κ. Μητσοτάκης τόνισε ότι η νέα γενιά ενδιαφέρεται σήμερα για την καταπολέμηση της κλιματικής αλλαγής, την μείωση των ανισοτήτων που είναι δημιούργημα της Παγκοσμιοποίησης αλλά και την άμβλυνση του ψηφιακού χάσματος.</p>
      <p>Ο πρωθυπουργός ανέδειξε το τρίπτυχο της προστασίας του περιβάλλοντος, της αντιμετώπισης των ανισοτήτων και της γεφύρωσης του χάσματος των ψηφιακών δεξιοτήτων, έθεσε από το Ζάγκρεμπ ως βασικές προκλήσεις για τη νέα γενιά.</p>
      <p>Διαμήνυσε δε, πως το στοίχημα είναι να επιστρέψουν όσοι έφυγαν τα χρόνια της κρίσης και πώς να προσφέρουμε ευκαιρίες στις νέες γενιές. Ο κ. Μητσοτάκης υπογράμμισε πως στόχος της ελληνικής κυβέρνησης είναι να δημιουργηθεί το πρόσφορο έδαφος και οι κατάλληλες ευκαιρίες που θα επιτρέψουν στους Έλληνες που ζουν και εργάζονται στο εξωτερικό να γυρίσουν στην πατρίδα προκειμένου να προσφέρουν τις καλές τους υπηρεσίες στη χώρα. «Το στοίχημα είναι να επιστρέψουν όσοι έφυγαν τα χρόνια της κρίσης κι εμείς πρέπει να τους βοηθήσουμε να το κάνουν εφαρμόζοντας μεταρρυθμίσεις για να άρουμε τα εμπόδια στην επιχειρηματικότητα. Έτσι θα έρθει η ανάπτυξη, μέσα από ανθρώπους με ικανότητες», ανέφερε ο Πρωθυπουργός.</p>
      <p>Σε αυτό το πλαίσιο, ο πρωθυπουργός έδωσε έμφαση στη δημιουργία ενός περιβάλλοντος ανάπτυξης, με την προσέλκυση νέων επενδύσεων. «Το κύριο ζήτημα είναι η δημιουργία νέων θέσεων εργασίας για την αντιμετώπιση της ανεργίας» επισήμανε χαρακτηριστικά και σημείωσε: «Θα πρέπει να κατανοήσουμε ποια είναι τα ενδιαφέροντα της νέας γενιάς και οι προτεραιότητες της. Δεν μπορούμε να βλέπουμε τα προβλήματα της νέας γενιάς με τους φακούς της δικιάς μας νιότης» τόνισε χαρακτηριστικά. Προσέθεσε πως «αν εμείς ως κεντροδεξιά κόμματα δεν δίνουμε απαντήσεις σε αυτές τις προκλήσεις τότε δίνουμε χώρο στους λαϊκιστές».</p>
      <h3>Μητσοτάκης: Θα βάλουμε «πράσινα» λεωφορεία σε Αθήνα-Θεσσαλονίκη</h3>
      <p>Επίσης, αναφερόμενος στην κλιματική αλλαγή, ο κ. Μητσοτάκης αναφέρθηκε στις προτεραιότητες που έχει θέσει η ελληνική κυβέρνηση, όπως η απολιγνιτοποίηση.</p>
      <p>«Η Ελλάδα είναι αποφασισμένη να γίνει πρωτοπόρος στην αντιμετώπιση της κλιματικής αλλαγής», σημείωσε ο Πρωθυπουργός, κατά τη διάρκεια συνάντησης με νέους Ευρωβουλευτές προσθέτοντας πως η κλιματική αλλαγή και οι ανισότητες εξαιτίας του κύματος παγκοσμιοποίησης αποτελούν σήμερα κυρίαρχο θέμα αναζήτησης των νέων ανθρώπων. «Δεν μπορούμε να καταλάβουμε την οπτική της νέας γενιάς κοιτώντας μέσα από το φακό της δικής μας νεότητας», τόνισε χαρακτηριστικά. Παράλληλα επεσήμανε πως η μείωση των ανισοτήτων θα πρέπει να αποτελεί πρώτη προτεραιότητα για όσους χαράσσουν πολιτική με τις αποφάσεις τους.</p>
      <p>Αναφερόμενος στα ζητήματα προστασίας του περιβάλλοντος, ο Πρωθυπουργός τόνισε ότι η κυβέρνηση σκοπεύει να αντικαταστήσει το σύνολο των λεωφορείων σε Αθήνα και Θεσσαλονίκη με «πράσινα» λεωφορεία, στην πλειοψηφία τους ηλεκτρικά, προσθέτοντας ότι θα υπάρξουν σημαντικά κίνητρα με τη μορφή φοροελαφρύνσεων για τα ηλεκτρικά αυτοκίνητα.</p>
      <p>Επίσης επανέλαβε το στόχο της απολιγνιτοποίησης ως το 2028 και τόνισε ότι θα στηριχθεί στη μεταβατική περίοδο η Δυτική Μακεδονία ώστε να αποτελέσει πρότυπο ανάπτυξης.</p>
      <h3>Συμβουλές Μητσοτάκη στο ΕΛΚ: Ετσι νίκησα τους λαϊκιστές στις εκλογές</h3>
      <p>Ερωτηθείς, τέλος, πως η Νέα Δημοκρατία και ο ίδιος νίκησαν τους λαϊκιστές στην Ελλάδα και ποια συμβουλή δίνει στα κόμματα του ΕΛΚ, ο Πρωθυπουργός τόνισε ότι «δεν πρέπει να αντιγράφουμε τους λαϊκιστές».</p>
      <p>«Μπορείς να κερδίσεις την εμπιστοσύνη του λαού χωρίς να γίνεις λαϊκιστής, μιλώντας τη γλώσσα της αλήθειας και αντιμετωπίζοντας τις αιτίες των προβλημάτων που εκμεταλλεύονται οι λαϊκιστές» πρόσθεσε.</p>
      <p>Πριν από την ομιλία του, στις 15.30 ο πρωθυπουργός ψήφισε για τον νέο πρόεδρο του ΕΛΚ.</p>
      <p>Στη συνέχεια ο κ. Μητσοτάκης είχε διμερείς συναντήσεις με τον επικεφαλής διαπραγματευτή της Ευρωπαϊκής Επιτροπής για το Brexit, Μισέλ Μπαρνιέ, τον πρωθυπουργό της Ρουμανίας Λούντοβικ Όρμπαν, την πρωθυπουργό της Νορβηγίας Έρνα Σόλμπεργκ και τον Αυστριακό Σεμπάστιαν Κουρτς, ενώ το βράδυ θα συμμετάσχει στη διευρυμένη σύνοδο κορυφής του ΕΛΚ.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490325-synantisi-mitsotaki-me-ton-kroati-prothypourgo-to-mesimeri-i-kentriki-omilia-tou-sto-elk/#">Facebook 0</a>
        </li>
        <li>
          <a href="https://www.eleftherostypos.gr/politiki/490325-synantisi-mitsotaki-me-ton-kroati-prothypourgo-to-mesimeri-i-kentriki-omilia-tou-sto-elk/#">Twitter</a>
        </li>
        <li>
          <a href="https://www.eleftherostypos.gr/politiki/490325-synantisi-mitsotaki-me-ton-kroati-prothypourgo-to-mesimeri-i-kentriki-omilia-tou-sto-elk/#">LinkedIn</a>
        </li>
        <li>
          <a href="https://www.eleftherostypos.gr/politiki/490325-synantisi-mitsotaki-me-ton-kroati-prothypourgo-to-mesimeri-i-kentriki-omilia-tou-sto-elk/#">Περισσότερα</a>
        </li>
      </ul>
    </article>
  </body>
</html>