<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019389/%D8%A2%D9%85%D8%B1%DB%8C%DA%A9%D8%A7-%D9%82%D8%B5%D8%AF-%D8%AF%D8%A7%D8%B1%D8%AF-%D8%AA%D8%A7-%DB%B4%DB%B0%DB%B0%DB%B0-%D9%86%DB%8C%D8%B1%D9%88%DB%8C-%D8%AE%D9%88%D8%AF-%D8%B1%D8%A7-%D8%A7%D8%B2-%DA%A9%D8%B1%D9%87-%D8%AC%D9%86%D9%88%D8%A8%DB%8C-%D8%AE%D8%A7%D8%B1%D8%AC-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T04:59:51+00:00"/>
    <meta property="og:title" content="آمریکا قصد دارد تا ۴۰۰۰ نیروی خود را از کره‌جنوبی خارج کند"/>
    <meta property="og:description" content="روزنامه چسون ایلبو چاپ کره‌جنوبی امروز (پنج‌شنبه) گزارش داد، چنانچه سئول هزینه بیشتری بابت استقرار نیروهای آمریکایی در کره‌جنوبی پرداخت نکند، ایالات متحده قصد دارد تا ۴۰۰۰ نیروی خودش را از این کشور خارج کند."/>
  </head>
  <body>
    <article>
      <h1>آمریکا قصد دارد تا ۴۰۰۰ نیروی خود را از کره‌جنوبی خارج کند</h1>
      <address><time datetime="2019-11-21T04:59:51+00:00">21 Nov 2019, 04:59</time> by <a rel="author">اکرم ترابی</a></address>
      <p>روزنامه چسون ایلبو چاپ کره‌جنوبی امروز (پنج‌شنبه) گزارش داد، چنانچه سئول هزینه بیشتری بابت استقرار نیروهای آمریکایی در کره‌جنوبی پرداخت نکند، ایالات متحده قصد دارد تا ۴۰۰۰ نیروی خودش را از این کشور خارج کند.</p>
      <p>به گزارش ایسنا، به نقل از خبرگزاری رویترز،‌ واشنگتن مذاکرات اخیر بر سر هزینه‌های دفاعی با کره‌جنوبی را به صورت ناگهانی تمام کرد و پیش از آن از سئول خواست تا مشارکت سالانه خودش را به پنج میلیارد دلار برساند که بیش از پنج برابر مبلغی است که این کشور اکنون پرداخت می‌کند. همین موضوع موجب اختلاف میان این دو متحد شده است.   </p>
      <p>هیچ کدام از طرفین به طور علنی این ارقام را تایید نکرده‌اند اما دونالد ترامپ، رئیس‌جمهوری آمریکا گفته است حضور نظامی آمریکا در داخل و خارج از کره‌جنوبی "ارزش پنج میلیارد دلار در ازای حفاظت" را دارد.</p>
      <p>روزنامه چسون ایلبو به نقل از یک منبع دیپلماتیک در واشنگتن گزارش داد: «در صورتی که مذاکرات با کره‌جنوبی آن طور که رئیس‌جمهوری آمریکا مایل است پیش نرود، واشنگتن در تدارک خروج یک تیپ از کره‌جنوبی است.»</p>
      <p>تعداد نیروهای یک تیپ معمولی ارتش آمریکا بین ۳۰۰۰ تا ۴۰۰۰ تن است. در حال حاضر حدود ۲۸ هزار و ۵۰۰ نیروی آمریکایی در کره‌جنوبی مستقر است. کره‌جنوبی به لحاظ فنی در وضعیت جنگی با کره‌شمالی به سر می‌برد چرا که جنگ ۱۹۵۰ تا ۱۹۵۳ آن‌ها با یک آتش‌بس موقت به پایان رسیده است.</p>
      <p>مارک اسپر، وزیر دفاع آمریکا گفت از هیچ‌گونه طرحی در رابطه با خروج ۴۰۰۰ نیروی آمریکایی از کره‌جنوبی، در صورت شکست مذاکرات "تقسیم هزینه‌ها" اطلاعی ندارد. او در جریان سفر به ویتنام در جمع خبرنگاران گفت: «ما متحدانمان را بر سر این تهدید نمی‌کنیم. مذاکره هست.» وزارت دفاع کره‌جنوبی هم اعلام کرد، گزارش روزنامه چسون ایلبو "موضع رسمی دولت آمریکا" نیست.</p>
      <p>براساس قوانین آمریکا، حضور نیروهای ایالات متحده در کره‌جنوبی نباید کمتر از ۲۲ هزار تن شود، مگر اینکه وزیر دفاع بتواند کاهش بیشتر را مقابل کنگره توجیه کند. چسون ایلبو گزارش داد، کاهش بالقوه یک تیپ از نیروهای آمریکایی مستقر در کره‌جنوبی، با مقام‌های ارشد نیروهای آمریکایی در کره‌جنوبی در میان گذاشته شده است. کاخ سفید اما هنوز به این گزارش واکنشی نداشته است.</p>
      <p>استیون بیگان، نماینده ویژه آمریکا در امور کره‌شمالی چهارشنبه گفت، به اعتقاد او ایالات متحده باید نیروهایش را در کره‌جنوبی حفظ کند. این اظهارنظر بیگان پس از آن مطرح شد که از او پرسیدند در صورتی که معاون وزیر خارجه آمریکا شود آیا از حفظ پرسنل ارتش آمریکا در کره‌جنوبی حمایت می‌کند یا خیر.</p>
      <p>نماینده ویژه آمریکا در امور کره‌شمالی همچنین گفت: «کره‌جنوبی جزو مهمترین شرکای ائتلاف ماست اما این بدین معنا نیست که کسی سواری مجانی بگیرد. ما مذاکرات سنگینی در مبحث تقسیم هزینه‌ها و مسوولیت‌پذیری با کره‌جنوبی داریم.»</p>
      <p>رهبران حزب سیاسی کره‌جنوبی هم چهارشنبه به واشنگتن سفر کردند تا خواستار نتیجه منطقی و منصفانه در مذاکرات تقسیم هزینه شوند. نا کیونگ-ون، از اصلی‌ترین حزب اپوزیسیون کره‌جنوبی موسوم به "حزب آزادی کره" گفت: «تاکید کرده‌ام که خروج نیروهای آمریکایی از کره‌جنوبی نباید مطرح شود چون ائتلاف کره‌جنوبی-آمریکا به منافع ملی آمریکا هم کمک می‌کند.»</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98081609465/%D9%88%D8%A7%D8%B4%D9%86%DA%AF%D8%AA%D9%86-%DB%B4-%DB%B7-%D9%85%DB%8C%D9%84%DB%8C%D8%A7%D8%AF-%D8%AF%D9%84%D8%A7%D8%B1-%D8%A8%D8%B1%D8%A7%DB%8C-%D8%A7%D8%B3%D8%AA%D9%82%D8%B1%D8%A7%D8%B1-%D9%86%D8%B8%D8%A7%D9%85%DB%8C%D8%A7%D9%86%D8%B4-%D8%A7%D8%B2-%DA%A9%D8%B1%D9%87-%D8%AC%D9%86%D9%88%D8%A8%DB%8C-%D8%B7%D9%84%D8%A8"/>
        <a href="https://www.isna.ir/news/98082918832/%D8%AE%D9%88%D8%AF%D8%AF%D8%A7%D8%B1%DB%8C-%D9%85%D8%A7%D8%B1%DA%A9-%D8%A7%D8%B3%D9%BE%D8%B1-%D8%A7%D8%B2-%DA%AF%D9%85%D8%A7%D9%86%D9%87-%D8%B2%D9%86%DB%8C-%D8%AF%D8%B1%D8%A8%D8%A7%D8%B1%D9%87-%DA%A9%D8%A7%D9%87%D8%B4-%D8%AD%D8%B6%D9%88%D8%B1-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7"/>
        <a href="https://www.isna.ir/news/98082817986/%D8%AA%D9%88%D9%82%D9%81-%D9%85%D8%B0%D8%A7%DA%A9%D8%B1%D8%A7%D8%AA-%DA%A9%D8%B1%D9%87-%D8%AC%D9%86%D9%88%D8%A8%DB%8C-%D9%88-%D8%A2%D9%85%D8%B1%DB%8C%DA%A9%D8%A7-%D8%AF%D8%B1%D8%A8%D8%A7%D8%B1%D9%87-%D8%A7%D9%81%D8%B2%D8%A7%DB%8C%D8%B4-%D9%87%D8%B2%DB%8C%D9%86%D9%87-%D9%87%D8%A7%DB%8C-%D8%AF%D9%81%D8%A7%D8%B9%DB%8C"/>
      </related>
    </article>
  </body>
</html>