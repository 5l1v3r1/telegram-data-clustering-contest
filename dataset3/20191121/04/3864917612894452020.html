<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2821683-21-listopada-narodnij-kalendar-i-astrovisnik.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T04:00:00+00:00"/>
    <meta property="og:title" content="21 листопада: народний календар і астровісник"/>
    <meta property="og:description" content="Куди Михайло білого коня подів, чому сьогодні не можна було рвати нитки і до чого готується нині Сонце"/>
  </head>
  <body>
    <article>
      <h1>21 листопада: народний календар і астровісник</h1>
      <h2>Куди Михайло білого коня подів, чому сьогодні не можна було рвати нитки і до чого готується нині Сонце</h2>
      <address>
        <time datetime="2019-11-21T04:00:00+00:00">21 Nov 2019, 04:00</time>
      </address>
      <p><b>Сьогодні Собор Архістратига Михаїла та інших небесних Сил безплотних.</b> Слово «собор» у назві цього свята має подвійний зміст: це зібрання вірян у церкві для спеціального богослужіння на честь Архістратига Михаїла, а також саме свято, присвячене всьому сонму ангелів. Архістратиг Михаїл – воєначальник небесних ангельських сил. За повір’ям, очолюване ним військо ангелів перемогло і скинуло з небес сатану. Відтоді його вважають непримиренним борцем із дідьками. За народними повір’ями, саме архістратиг Михаїл приходить до померлого, аби забрати душу на небо. Самостійно вийти з тіла вона не може. Прикметно, що душі грішників він дістає ножем, а праведників – гілочкою базиліку (васильків). В Болгарії цього дня жінки не працювали, щоби їхні чоловіки дочасно не вмерли. Остерігалися цього дня й рвати нитки – через те, що Михаїл міг зненацька «обірвати нитку життя». Він також «зважує» всі добрі чи погані справи. В Сербії перед його іконою ставлять певні дари, щоб уникнути важкої смерті.</p>
      <p>Щодо народного календаря, то всі чули про те, що Михайло неодмінно має сповістити про зиму, бо «приїжджає на білому коні». Старі люди казали: «З Михаїла зима морози кує». Але, цей день знаменитий і своїми відлигами. Якщо цього дня відлига – не жди санного шляху до Миколи; «Іній – на великі сніги, а туман – на відлигу». Після Михайла остаточно закінчувався сезон весіль.  </p>
      <p><b>З іменинами вітайте</b> Михайла.</p>
      <p><b>25 місячний день.</b> Місяць “торжествує” у Діві. Здоровий глузд має взяти гору над емоціями. Не завадять обережність і вдумливість. Намагайтеся уникати спонтанних дій. Спокійно й розважливо займайтеся реалізацією всього, що намітили: як у побуті, так і в професійній сфері. Застереження: існує небезпека підпасти під чужий вплив або під вплив власної бурхливої уяви, яка намагатиметься підмінити собою реальність. У подібний стан сьогодні можуть потрапити люди творчі і вельми емоційні. Критично налаштовані реалісти, скептики і прагматики виграють. Сонце готується вийти з сектору Скорпіона, тому з планетами не взаємодіє — починати щось нове, тим більш щось грандіозне — не варто.</p>
      <p>Згідно з даними Центральної геофізичної обсерваторії України, найхолоднішим цей день у Києві був у 1890 –  -15,3, а найтеплішим у 1926 – +16,1.</p>
    </article>
  </body>
</html>