<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/crima-cu-semne-de-intrebare-in-raionul-hincesti-un-barbat-a-fost-batut-si-ars-in-propria-locuinta_3059716.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-21T04:37:12+00:00"/>
    <meta property="og:title" content="Crimă cu semne de întrebare în raionul Hînceşti. Un bărbat a fost bătut şi ars în propria locuinţă"/>
    <meta property="og:description" content="Crimă învăluită de mister în satul Ivanovca, raionul Hîncești. Un bărbat de 59 de ani ar fi fost bătut cu cruzime și ars în propria locuință. Totul s-ar fi întâmplat în dimineața de luni, în jurul orei nouă. Vecinii bărbatului spun că nu au habar cine ar"/>
  </head>
  <body>
    <article>
      <h1>Crimă cu semne de întrebare în raionul Hînceşti. Un bărbat a fost bătut şi ars în propria locuinţă</h1>
      <address><time datetime="2019-11-21T04:37:12+00:00">21 Nov 2019, 04:37</time> by <a rel="author">PUBLIKA.MD</a></address>
      <p><b>Crimă învăluită de mister în satul Ivanovca, raionul Hîncești. Un bărbat de 59 de ani ar fi fost bătut cu cruzime și ars în propria locuință.</b> Totul s-ar fi întâmplat în dimineața de luni, în jurul orei nouă. Vecinii bărbatului spun că nu au habar cine ar fi putut comite o asemea crimă. Poliția investighează cazul.<br/><br/>”L-au ucis cu ciocanul în cap. Douăzeci și ceva de pălituri în cap și l-au învălătocit într-un țol și i-au dat foc. Au rupt vagonca de sus și i-au dat foc. Asta îi om fără inimă.”<br/><br/>Victoria Alexei deja de opt ani lucrează în calitate de vânzătoare în unul din cele două magazine ale victimei. Ea povestește că bărbatul obișnuia în fiecare dimineață să-i aducă bani, dar luni așa și nu a mai fost. Femeii i s-a părut straniu acest fapt și a rugat un coleg să meargă să verifice dacă s-a întâmplat ceva. <br/><br/><b>VICTORIA ALEXEI, locuitoarea satului Ivanovca, Hîncești:</b> ”Domnul Veaceslav vine și strigă că arde casa și atunci noi am fugit acolo și am văzut că tot arde și el a deschis ușa și apă a turnat. Noi nici n-am crezut că el e omorât. Noi am crezut că .. el în ultimul timp spunea că inima nu știu ce și mai avea de acestea că putea să fumeze la bucătărie.”<br/><br/>Bărbatul locuia singur, el nu avea copii, iar soția sa a decedat acum doi ani. Sora victimei spune că luni a fost sunată de o rudă din Ucraina, care i-a și spus vestea cutremurătoare. Femeia nu bănuiește ce s-ar fi putut întâmpla cu fratele său și nici cine ar fi putut comite acestă crimă. <br/><br/>”- El avea dușmani, se certase cu cineva? - Nu. Să întrebați în sat că era om foarte, foarte bun. Mă scuzați ...” (Plânge)<br/><br/>”A fost un om foarte exemplar, oamenii îl respectau foarte mult. Întotdeauna era amabil, punctual și om foarte bun.”<br/><br/>”El avea datorii, mari datorii. Poate din această cauză au pătruns la el în casă.”<br/><br/>Solicitat telefonic, ofițerul de presă al Inspectoratului de Poliție Hâncești, Cristina Vicol, a refuzat să ofere mai multe detalii despre acest caz, dar a spus că a fost pornită o urmărire penală și că acum sunt căutate persoanele suspectate de comiterea omorului.</p>
    </article>
  </body>
</html>