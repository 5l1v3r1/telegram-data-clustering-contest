<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/kultura/muzika/visvairak-grammy-nominaciju-muzikei-lizzo.a339094/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T04:48:00+00:00"/>
    <meta property="og:title" content="Visvairāk «Grammy» nomināciju - mūziķei «Lizzo»"/>
    <meta property="og:description" content="Amerikas Savienotajās Valstīs nosaukti šā gada “Grammy” mūzikas balvas pretendenti. Visvairāk nomināciju – astoņas – izpelnījusies amerikāņu dziedātāja un repere “Lizzo&quot;."/>
  </head>
  <body>
    <article>
      <h1>Visvairāk «Grammy» nomināciju - mūziķei «Lizzo»</h1>
      <address><time datetime="2019-11-21T04:48:00+00:00">21 Nov 2019, 04:48</time> by <a rel="author" href="https://www.lsm.lv/autors/aigars-smiltnieks/" target="_blank">Aigars Smiltnieks</a></address>
      <p>
        <b>Amerikas Savienotajās Valstīs nosaukti šā gada “Grammy” mūzikas balvas pretendenti. Visvairāk nomināciju – astoņas – izpelnījusies amerikāņu dziedātāja un repere “Lizzo".</b>
      </p>
      <p>31 gadu vecā “Lizzo” debitēja 2013. gadā, bet plašu popularitāti iemantoja šogad ar trešo studijas albumu “Cuz I Love You”, kas ir nominēts arī gada albuma kategorijā.</p>
      <p>Starp pretendentiem ir arī citi jaunās paaudzes mūziķi, tai skaitā amerikāņu dziedātāja Billija Ailiša un reperis “Lil Nas X”, kuri katrs pretendē uz sešām godalgām. Debitantiem nopietnu konkurenci sastādīs arī populāri mūziķi - Ariana Grande nominēta piecām balvām, bet Bejonsē – četrām.</p>
      <p>Eksperti vienlaikus kā pārsteigumu vērtē superzvaigznes Teilores Sviftas vājās pozīcijas. Viņa balvai nominēta tikai trīs kategorijās, tostarp par gada dziesmu.</p>
      <p>Mūzikas apskatnieki arī atgādina, ka “Grammy” balvu par izciliem sasniegumiem mūzikas ierakstu industrijā pasniedz kopš 1959. gada. Šā gada uzvarētāji tiks nosaukti ceremonijā nākamā gada 26. janvārī.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/asv-vestnieks-es-tramps-izdarijis-spiedienu-uz-zelenski-savu-merku-panaksanai.a339103/"/>
        <a href="https://www.lsm.lv/raksts/zinas/ekonomika/asv-vel-neieviesis-ierobezojumus-sadarbibai-ar-kinas-uznemumu-huawei.a338964/"/>
        <a href="https://www.lsm.lv/raksts/zinas/arzemes/ano-kritize-asv-lemumu-par-izraelas-apmetnu-likumibu-okupetaja-rietumkrasta.a338956/"/>
        <a href="https://www.lsm.lv/raksts/zinas/arzemes/trampa-impicmenta-izmeklesana-liecinas-asv-vestnieks-es.a338898/"/>
        <a href="https://www.lsm.lv/raksts/zinas/arzemes/talibi-atbrivo-divus-rietumu-gusteknus.a338950/"/>
        <a href="https://www.lsm.lv/raksts/zinas/arzemes/es-un-asv-atskirigi-viedokli-par-ebreju-apmetnem-izraelas-okupetajas-palestiniesu-teritorijas.a338883/"/>
        <a href="https://www.lsm.lv/raksts/zinas/arzemes/asv-izraeliesu-kolonistu-apmetnes-nav-pretruna-starptautiskajam-tiesibam.a338833/"/>
        <a href="https://www.lsm.lv/raksts/zinas/arzemes/apsaude-kalifornija-cetri-cilveki-nogalinati-sesi-ievainoti.a338779/"/>
      </related>
    </article>
  </body>
</html>