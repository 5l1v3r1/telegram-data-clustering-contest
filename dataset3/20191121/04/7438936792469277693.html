<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Hejtman-Netolicky-K-nove-provozni-budove-pribude-i-autenticky-vchod-do-tvrze-Bouda-604061"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T04:33:00+00:00"/>
    <meta property="og:title" content="Hejtman Netolický: K nové provozní budově přibude i autentický vchod do tvrze Bouda"/>
    <meta property="og:description" content="Na kulturní památce Dělostřelecká tvrz Bouda, která patří Pardubickému kraji, vrcholí stavební úpravy. V nové sezoně tak na návštěvníky bude čekat mnoho vylepšení."/>
  </head>
  <body>
    <article>
      <h1>Hejtman Netolický: K nové provozní budově přibude i autentický vchod do tvrze Bouda</h1>
      <address>
        <time datetime="2019-11-21T04:33:00+00:00">21 Nov 2019, 04:33</time>
      </address>
      <p>
        <b>Na kulturní památce Dělostřelecká tvrz Bouda, která patří Pardubickému kraji, vrcholí stavební úpravy. V nové sezoně tak na návštěvníky bude čekat mnoho vylepšení.</b>
      </p>
      <p>Radní kraje v pondělí projednali některé stavební změny na provozní budově a také vyhlásili soutěž na dodavatele stavebních úprav historického vchodu tvrze.</p>
      <p>„Po přivedení elektrické přípojky na Boudu se nám otevřela možnost výstavby provozní budovy. Její stavba nyní vrcholí a s některými úpravami, které jsme nyní projednali, by měla být stavebně hotová do konce letošního roku. Zázemí pro návštěvníky, ale dobrovolníky, kteří nyní museli spát přímo v objektu tvrze, přišlo na 25 milionů korun včetně daně. Zkraje příštího roku chceme vybavit interiéry a na jaře předáme budovu do užívání Společnosti přátel čs. opevnění, o.p.s., jejíž členové ji budou provozovat,“ uvedl hejtman Martin Netolický, který také nastínil další úpravy objektu. „Podle plánu chceme nyní připravit úpravy vstupního objektu podle historické dokumentace tak, aby Bouda dostala svůj původní vzhled. Předpokládaná investice podle zadávací dokumentace činí 7,7 milionu korun včetně daně,“ sdělil hejtman Netolický.</p>
      <p>Objekt bude zároveň zabezpečen proti vlhkosti zatékáním dešťových vod a proti kondenzaci vzdušné vlhkosti v letních měsících. „Znamená to opravu hydroizolace, odvedení dešťových vod od objektu, celkovou obnovu fasády, výrobu a osazení repliky střílny těžkého kulometu, dvou zvonů pro lehké kulomety, plechových silnostěnných dveří u vstupů pro pěší, posuvných silnostěnných vrat nákladního vjezdu a doplnění betonového ostění a klenebního pasu s lokálním vyztužením.“ řekl 1. náměstek hejtmana Roman Línek.</p>
      <p>Dělostřelecká tvrz Bouda je jednou z největších pevnostních staveb z 30. let 20. století, které jsou na území naší republiky přístupné veřejnosti. Je zároveň součástí Králické pevnostní oblasti, kde je postupně realizován největší projekt na záchranu a zpřístupnění těchto unikátních vojensko-technických a historických památek v České republice. Leží na značené turistické stezce i na upravované lyžařské stopě ze Suchého vrchu.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Hejtman-Netolicky-Novela-zakona-o-socialnich-sluzbach-musi-dat-poskytovatelum-dlouhodobou-jistotu-602755"/>
        <a href="https://www.parlamentnilisty.cz/politika/politici-volicum/Hejtman-Netolicky-Stat-vyviji-snahu-centralizovat-radu-agend-ktere-odebira-mestum-i-obcim-602054"/>
        <a href="https://www.parlamentnilisty.cz/politika/politici-volicum/Hejtman-Netolicky-Kraj-netvori-pouze-prirodni-krasy-a-stavebni-unikaty-601988"/>
        <a href="https://www.parlamentnilisty.cz/politika/politici-volicum/Hejtman-Netolicky-Zamerme-se-na-udrzeni-ceskych-lekaru-v-nemocnicich-601832"/>
      </related>
    </article>
  </body>
</html>