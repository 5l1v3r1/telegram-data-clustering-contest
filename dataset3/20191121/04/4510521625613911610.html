<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/sport/exclusiv-olaroiu-mai-platit-om-sportul-romanesc-reactie-despre-venirea-nationala-1_5dd5a6d75163ec42713c54f3/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T04:43:22+00:00"/>
    <meta property="og:title" content="EXCLUSIV Olăroiu, cel mai bine plătit om din sportul românesc: Prima sa reacţie despre venirea la naţională"/>
    <meta property="og:description" content="Cosmin Contra a plecat de la echipa naţională, iar în acest moment avem două categorii de antrenori din care se va alege viitorul selecţioner."/>
  </head>
  <body>
    <article>
      <h1>EXCLUSIV Olăroiu, cel mai bine plătit om din sportul românesc: Prima sa reacţie despre venirea la naţională</h1>
      <address><time datetime="2019-11-21T04:43:22+00:00">21 Nov 2019, 04:43</time> by <a rel="author">Amir Kiarash</a></address>
      <h4>Cosmin Contra a plecat de la echipa naţională, iar în acest moment avem două categorii de antrenori din care se va alege viitorul selecţioner.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/sport/exclusiv-cosmin-olaroiu-interviu-plecarea-emirate-oli-explicat-renuntat-contract-fabulos-1_5a29c1bb5ab6550cb8f71925/index.html"/>
        <a href="https://adevarul.ro/news/sport/foto-olaroiu-elegant-reactionat-romanul-instagram-primit-11000-mesaje-partea-fanilor-1_5a29c38c5ab6550cb8f726ae/index.html"/>
        <a href="https://adevarul.ro/news/sport/cel-mai-platit-om-sportul-romanesc-ajuns-olaroiu-salariu-colosal-china-1_5d9cc7b3892c0bb0c663fbf5/index.html"/>
      </related>
      <p>Vorbim despre cei care se autopropun la naţională, făcând turul televiziunilor, şi despre cei care sunt propuşi de alţii, pe criteriul de competenţă, datorită rezultatelor excelente pe care le-au obţinut în ultimii ani. </p>
      <p>În prima categorie, intră nume precum Şumudică şi Rednic, iar în cealaltă avem variantele Olăroiu (Jiangsu Sainty), Boloni (Antwerp) şi Dan Petrescu (CFR Cluj), toţi aflaţi sub contract în acest moment.</p>
      <p>O situaţie specială o are Mirel Rădoi, un tip decent, care şi-a arătat calitatea la naţionala U-21 cu care a făcut furori la Campionatul European din această vară, a calificat-o la Jocurile Olimpice de la Tokyo şi cu care are şanse mari să ajungă şi la Europeanul de tineret din 2021. Varianta Rădoi ar fi cea mai accesibilă pentru Federaţia Română de Fotbal (FRF) în acest moment.</p>
      <p>Până la lămurirea situaţiei însă, în ultimele zile, au apărut mai multe voci care au susţinut puternic numirea lui Olăroiu la prima reprezentativă. Iar argumentul lor e unul solid, susţinut de cifre. Pe scurt, Oli e antrenorul român cu cele mai bune rezultate din ultimii ani. Din 2007, de când s-a „rupt“ de fotbalul intern, părăsind Steaua pentru Al-Hilal (Arabia Saudită), tehnicianul de 50 de ani a luat 14 cupe şi campionate în trei ţări diferite (Arabia Saudită, Qatar, Emirate) şi a jucat o finală de Liga Campionilor Asiei în 2015.</p>
      <p>Şi după plecarea lui Daum s-a pus problema venirii lui Oli la naţională, însă, în acel moment, românul se afla sub contract cu Al-Ahli Dubai, unde avea un salariu fabulos: 6,5 milioane de euro pe an! Iar acum, când numele lui Olăroiu a apărut, din nou, pe listele făcute pentru găsirea unui selecţioner, aducerea fostului stelist e, practic, o misiune imposibilă.</p>
      <p>„Adevărul“ a luat legătura cu Michael Church, un jurnalist stabilit în Hong Kong, specialist în fotbalul asiatic, iar acesta a explicat de ce Olăroiu nu poate pleca, în acest moment, din China.</p>
      <p>
        <b>Are un milion de dolari la victorie!</b>
      </p>
      <p>Concret, Olăroiu are un contract de trei ani cu Jiangsu Sainty. Valoarea totală a acestei înţelegeri? 25 de milioane de dolari! Adică, 8,3 milioane de dolari pe sezon! </p>
      <p>În momentul în care a semnat prelungirea acordului, românul a încasat jumătate din cei 25 de milioane de dolari. De atunci, a trecut un an. În acest moment, dacă va fi ofertat de naţională sau de vreo altă echipă, Oli poate părăsi Jiangsu doar dacă returnează restul avansului, luat la semnarea actelor. Adică, ar avea de dat înapoi vreo şase milioane de dolari, în condiţiile în care actuala stagiune e aproape de final.</p>
      <p>Glumind, chinezii ar avea înţelegere, dacă Oli va fi dorit de naţionala României, doar că „înţelegerea“ lor costă un pic. Şi, potrivit spuselor lui Michael Church, Oli nici n-ar avea de ce să renunţe la un astfel de contract, care îl plasează printre cel mai bine plătiţi antrenori din lume. Dincolo de salariul fabulos pe care îl are la Jiangsu, românul încasează şi nişte prime colosale. Spre exemplu, la un meci câştigat în campionat, tot lotul celor de la Jiangsu, incluzând aici jucătorii şi stafful tehnic, împarte suma de un milion de dolari!</p>
      <p>
        <b>Oli: „N-am cum să plec“</b>
      </p>
      <p>„Adevărul“ a vorbit şi cu Cosmin Olăroiu despre o eventuală propunere care ar putea sosi la adresa sa din partea naţionalei. </p>
      <p>„În primul rând, până acum, când vorbim noi, nu m-a căutat nimeni de la FRF. Şi nici nu cred că se va întâmpla asta, fiindcă ei ştiu că eu sunt sub contract. Mă bucur că oamenii din ţară, suporterii, îmi apreciază munca, dar, în acest moment, nu pot pleca din China. Mai am contract cu Jiangsu şi, ca să-l reziliez, trebuie să dau înapoi foarte mulţi bani“, ne-a explicat Oli.</p>
      <p>Acesta a comentat şi zvonurile care l-au dat la naţionala Chinei, după demisia lui Lippi. „Sunt, într-adevăr, pe o listă din care mai fac parte cinci antrenori, printre care şi Scolari. Dar, iarăşi, e greu de crezut că Jiangsu îmi va da drumul“, a adăugat Olăroiu.</p>
      <blockquote><b>10<br/></b><b>meciuri </b>la rând fără înfrângere a adunat Cosmin Olăroiu la Jiangsu Sainty, echipa fiind neînvinsă din luna iulie.<br/>Cosmin Olăroiu ar fi varianta ideală pentru echipa naţională, dar cred că el câştigă mai mult de 20.000 de euro pe zi. <br/><b>Mihai Stoica oficial FCSB<br/></b>Olăroiu, peste tot unde a fost, a avut rezultate. Ca CV, experienţă, rezultate, el e numărul 1. Aş miza pe Olăroiu la naţională.<br/><b>Mihai Teja pentru prosport.ro </b></blockquote>
      <p>
        <b>România l-a pierdut în 2011, când era liber de contract</b>
      </p>
      <p>De când a plecat de la Steaua, în 2007, Cosmin Olăroiu a muncit, aproape fără întrerupere, în străinătate. Practic, cu excepţia unor perioade extrem de scurte, de câteva luni, Oli a fost mereu sub contract. Totuşi, în decembrie 2010, el a plecat de la Al-Sadd (Qatar), imediat după finala în care a câştigat Cupa Stelelor. A urmat o perioadă de şase luni în care Olăroiu a refuzat să preia vreo echipă. Atunci, Mircea Sandu, preşedinte FRF la vremea respectivă, a discutat cu Oli pentru a-l aduce la prima reprezentativă. Mai ales că selecţionerul Răzvan Lucescu avea rezultate foarte slabe şi a încheiat 2010 fără nicio victorie în partidele oficiale! Când totul era pregătit pentru instalarea lui Oli la naţională, Mircea Lucescu a făcut o vizită-fulger în ţară şi a tras sforile pentru ca fiul său să stea la naţională! Ce a urmat? Olăroiu a semnat cu Al-Ain (Emirate) şi, practic, la câteva zile distanţă, Lucescu jr a bătut Bosnia în preliminariile Euro 2012 şi, pentru a se răzbuna pe Mircea Sandu, a demisionat imediat după meci! Cum Oli semnase de câteva zile cu arabii, el n-a mai putut fi adus la naţională, iar Victor Piţurcă l-a înlocuit pe Răzvan Lucescu.</p>
      <hr/>
    </article>
  </body>
</html>