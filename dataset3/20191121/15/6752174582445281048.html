<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-pinter-a-migraciot-a-schengeni-hatarokon-kell-megallitani/"/>
    <meta property="og:site_name" content="lokál"/>
    <meta property="article:published_time" content="2019-11-21T15:44:51+00:00"/>
    <meta property="og:title" content="Pintér: A migrációt a schengeni határokon kell megállítani"/>
    <meta property="og:description" content="Az Európába irányuló illegális migráció megállításában alapvető fontosságú az Európai Unió külső schengeni határainak megvédése - jelentette ki Pintér Sándor belügyminiszter csütörtökön Prágában, a V4-ek és Ausztria belügyi tárcavezetőinek találkozója utáni sajtóértekezleten."/>
  </head>
  <body>
    <article>
      <h1>Pintér: A migrációt a schengeni határokon kell megállítani</h1>
      <address><time datetime="2019-11-21T15:44:51+00:00">21 Nov 2019, 15:44</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/04/D_KZG20160920001-1280x852.jpg"/>
      </figure>
      <p>
        <b>Az Európába irányuló illegális migráció megállításában alapvető fontosságú az Európai Unió külső schengeni határainak megvédése – jelentette ki Pintér Sándor belügyminiszter csütörtökön Prágában, a V4-ek és Ausztria belügyi tárcavezetőinek találkozója utáni sajtóértekezleten.</b>
      </p>
      <p>“A migráció terén egyértelműen a külső schengeni határok védelme a legfontosabb. Ugyanakkor a segítséget oda kell vinni, ahol a problémák keletkeznek” – mondta Pintér Sándor újságíróknak nyilatkozva.</p>
      <p>Leszögezte: Magyarország, amely külső schengeni határokkal rendelkezik, jelenleg ugyan képes saját erőből is megvédeni határait, de természetesen szívesen veszi visegrádi társai segítségét is.</p>
      <p>Pintér Sándor ezúttal is köszönetet mondott a három másik visegrádi országnak, hogy korábban segítséget nyújtottak Magyarországnak a határok védelmében a migránsok előtt. , Magyarország hasonló segítséget nyújt ezen a téren a nyugat-balkáni országoknak – tette hozzá.</p>
      <p>Jan Hamácek, cseh belügyminiszter, a találkozó házigazdája elmondta, hogy a miniszterek az Európai Unió belső biztonságának megerősítéséről, a Brexitről és a migrációról egyeztettek elsősorban.</p>
      <p>A V4-ek, tehát Csehország, Lengyelország, Magyarország és Szlovákia, szeretne együttműködni a rendőrség számára szükséges technika és műszaki eszközök bevásárlásában. “Keressük annak lehetőségét, hogyan tudnánk ebbe bekapcsolni minél több visegrádi vállalatot” – jegyezte meg Hamácek.</p>
      <p>“A rendőri felszerelés témája nagyon aktuális, lényeges és fontos” – mutatott rá Pintér Sándor. Megjegyezte: a beszerzések koordinálása nagyban elősegítené például az európai soknemzetiségű határvédelmi Frontex tevékenységét is. Denisa Saková, szlovák védelmi miniszter amellett érvelt, hogy visegrádiak megegyezhetnének a rendőri felszerelések minimális normáiban, ami később alapul szolgálhatna a közös beszerzésekhez.</p>
      <p>A belügyminiszterek egyetértettek abban, hogy Nagy-Britanniának az Európai Unióból történő kilépése után is meg kell tartani a magas szintű biztonsági együttműködést és információcserét a felek között.</p>
      <p>Magyarország a találkozón javasolta, hogy s négy visegrádi ország egyeztesse lépéseit Nagy-Britannia megállapodás nélküli kilépése esetére – mondta Pintér Sándor az MTI tudósítójának. A cseh belügyminiszter elmondása szerint Brexit kérdésével munkacsoport fog foglalkozni.</p>
      <p>A miniszterek úgy vélik, hogy az Ursula von der Leyen, az Európai Bizottság új elnöke által javasolt új migrációs és befogadási paktum kidolgozása jó alkalom a téma teljes felmérésére és átértékelésére.</p>
      <p>“Az új befogadási és migrációs rendszernek azonban az összes tagállam egyeértésén kell alapulnia és nem tartalmazhat olyan javaslatokat, mint a kötelező relokáció vagy pénzügyi büntetések bevezetése a követkző költségvetési időszakban” – olvasható a találkozóról kiadott közös közleményben.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-embercsempesz-bandara-csaptak-le-olaszorszagban/">Embercsempész bandára csaptak le Olaszországban</a>
        </li>
        <li>
          <a href="https://www.lokal.hu/2019-11-ismet-no-a-migransok-szama-a-szerb-magyar-hatar-kozeleben/">Nő a migránsok száma a szerb-magyar határ közelében</a>
        </li>
        <li>
          <a href="https://www.lokal.hu/2019-11-eu-tisztujitas-bar-mindent-megprobaltak-a-magyar-ellenzek-beavatkozasa-szanalmasan-megbukott/">EU-tisztújítás: A magyar ellenzék beavatkozása szánalmasan megbukott</a>
        </li>
        <li>
          <a href="https://www.lokal.hu/2019-11-titkos-megbeszelest-folytatott-soros-gyorgy-es-frans-timmermans/">Titkos megbeszélést folytatott Soros György és Frans Timmermans</a>
        </li>
        <li>
          <a href="https://www.lokal.hu/2019-11-ratamadt-a-rendorokre-egy-idegenrendeszeti-orizetben-levo-szir-ferfi/">Rátámadt a rendőrökre egy idegenrendészeti őrizetben lévő szír férfi</a>
        </li>
      </ul>
    </article>
  </body>
</html>