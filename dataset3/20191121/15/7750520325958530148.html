<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/stolychna-meriya-vvazhaye-shho-budivlya-kinoteatru-kyyiv-neprydatna-dlya-vykorystannya-za-pryznachennyam.html"/>
    <meta property="og:site_name" content="1NEWS"/>
    <meta property="article:published_time" content="2019-11-21T15:07:15+00:00"/>
    <meta property="og:title" content="Столична мерія вважає, що будівля кінотеатру “Київ” непридатна для використання за призначенням"/>
    <meta property="og:description" content="Столична мерія вважає, що будівля кінотеатру &quot;Київ&quot; непридатна для використання за призначенням"/>
  </head>
  <body>
    <article>
      <h1>Столична мерія вважає, що будівля кінотеатру “Київ” непридатна для використання за призначенням</h1>
      <address>
        <time datetime="2019-11-21T15:07:15+00:00">21 Nov 2019, 15:07</time>
      </address>
      <p>
        <b>Будівля столичного кінотеатру “Київ” перебуває у стані, непридатному для використання за призначенням, повідомляє прес-служба Київської міськдержадміністрації, інформує <a href="https://1news.com.ua/">1NEWS</a> з посиланням на пресслужбу мерії.</b>
      </p>
      <figure>
        <img src="https://1news.com.ua/wp-content/uploads/2019/11/kyyiv.jpg"/>
      </figure>
      <p>Оцінку стану будівлі здійснив Науково-дослідний інститут інноваційного будівництва Української академії наук на замовлення орендаря ТОВ “Сінема-Центр”.</p>
      <p>“Як показало обстеження кінотеатру “Київ”, його приміщення нищівно експлуатувалось роками, сюди не вкладалось жодної копійки, а відвідувачі щодня опинялись у небезпеці. Дах у жахливому стані, пліснява на стелі, пожежні виходи замуровані, а у підвалі руйнуються несучі конструкції”, – заявив директор КП “Київкінофільм” Денис Хомич.</p>
      <p>Також фахівці встановили, що в будівлі відсутні системи димовидалення, оповіщення про пожежу, автоматизовані системи протипожежного захисту, захист від блискавок. Системи внутрішнього протипожежного водопостачання і система автоматичної пожежної сигналізації перебувають у неробочому стані. Металеві конструкції не забезпечують клас вогнетривкості R60, а евакуаційні виходи не відповідають нормам експлуатації під час пожежі.</p>
      <p>Хомич уточнив, що попередній орендар кінотеатру не допускав співробітників міських служб до огляду приміщень. Здійснити оцінку стану будівлі стало можливо лише після того, як було розірвано договір оренди.</p>
      <p>“Ми хочемо, щоб кінотеатр якомога швидше знов прийняв відвідувачів та проводив кінофестивалі, тому чекаємо депутатів-членів комісії та засоби масової інформації прийти на обговорення подальших дій щодо приведення кінотеатру до належного стану”, – наголосив він.</p>
    </article>
  </body>
</html>