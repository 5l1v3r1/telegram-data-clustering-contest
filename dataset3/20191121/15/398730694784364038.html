<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/teheran-havdar-att-protesterna-slagits-ner/"/>
    <meta property="og:site_name" content="DN.SE"/>
    <meta property="article:published_time" content="2019-11-21T15:23:27+00:00"/>
    <meta property="og:title" content="Teheran hävdar att protesterna slagits ner"/>
    <meta property="og:description" content="Den iranska regimen hävdade på torsdagen att lugn åter råder på gatorna efter sex dagar av protester och att internet börjat återställas."/>
  </head>
  <body>
    <article>
      <h1>Teheran hävdar att protesterna slagits ner</h1>
      <address><time datetime="2019-11-21T15:23:27+00:00">21 Nov 2019, 15:23</time> by <a rel="author" href="https://www.dn.se/av/anders-bolling/" target="_blank">Anders Bolling</a></address>
      <p>
        <b>Den iranska regimen hävdade på torsdagen att lugn åter råder på gatorna efter sex dagar av protester och att internet börjat återställas. Sammanstötningarna mellan demonstranter och säkerhetsstyrkor har varit våldsamma. Enligt Amnesty har över 100 dödsoffer krävts.</b>
      </p>
      <p>Irans elitstyrka Revolutionsgardet <a href="https://www.reuters.com/article/us-iran-gasoline-protests-internet/iran-reconnects-internet-in-one-province-after-shutdown-over-protests-isna-idUSKBN1XV19R?feedType=RSS&amp;feedName=worldNews">sade på torsdagen</a> i statlig tv att lugnet hade återvänt över hela landet efter sex dagar av gatuprotester i ett stort antal städer.</p>
      <p><b>Samtidigt uppgav den halvofficiella nyhetsbyrån</b> <a href="https://www.isna.ir/news/98083019632/%D8%A2%D8%BA%D8%A7%D8%B2-%D8%A7%D8%AA%D8%B5%D8%A7%D9%84-%D8%A7%DB%8C%D9%86%D8%AA%D8%B1%D9%86%D8%AA-%D8%A8%D9%87-%D8%B5%D9%88%D8%B1%D8%AA-%D9%85%D8%AD%D8%AF%D9%88%D8%AF">Isna</a> att internet börjat slås på igen med början i provinsen Hormozgan.</p>
      <p>När demonstrationerna började den 15 november ströp myndigheterna tillgången till internet för att försvåra informationsutbytet mellan dem som deltar i protesterna.</p>
      <p>Uppgifterna om en återstart bekräftas av organisationen <a href="https://twitter.com/netblocks">netblocks.org</a>, som globalt bevakar internetåtkomst. Organisationen noterar på torsdagen en viss återställning – efter 113 timmars nedsläckning – men bara upp till tio procent.</p>
      <p>Teheran har tidigare lovat att nätet skulle återställas när oron klingat av</p>
      <figure>
        <iframe data-src="https://twitter.com/netblocks/status/1197464850605187072?s=20" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Den snart veckolånga demonstrationsvågen</b> i Iran började med protester mot att bensinsubventionerna skars ner så att priset i ett slag höjdes med 50 procent.</p>
      <p><a href="https://www.aljazeera.com/news/2019/11/iran-blasts-amnesty-protes">Enligt regeringen</a> behövs de ökade intäkterna från bränsleförsäljningen för att finansiera stöd åt familjer som drabbats hårt av de återinförda USA-sanktioner som kvävt den iranska ekonomin.</p>
      <p>Efter den första gnistan utvidgades protesterna från att handla om ett konkret problem till att allmänt kritisera regimen och kräva större frihet, enligt oppositionella källor – liksom i många andra länder den senaste tiden.</p>
      <p>Protestvågen är den mest omfattande och våldsammaste sedan åtminstone ”den gröna revolutionen” 2009.</p>
      <p>Enligt människorättsorganisationen <a href="https://www.amnesty.org/en/latest/news/2019/11/iran-more-than-100-protesters-believed-to-be-killed-as-top-officials-give-green-light-to-crush-protests/">Amnesty</a> har 106 dödsoffer krävts, en siffra <a href="https://www.aljazeera.com/news/2019/11/iran-blasts-amnesty-protest-toll-calling-disinformation-191120195212119.html">Teheran tillbakavisar</a> som kraftigt överdriven och del i en ”desinformationskampanj” från utlandet.</p>
      <p>Samtidigt hävdar oppositionsgruppen NCRI, dominerad av Folkets Mujahedin, att antalet är mer än dubbelt så högt. NCRI säger dessutom att protesterna fortsätter. </p>
      <p>Den officiella iranska nyhetsbyrån Irna nämner inte protesterna på sin startsida. Andra engelskspråkiga officiella medier <a href="https://en.irna.ir/news/83563668/Headlines-in-Iranian-English-language-dailies-on-Nov-21">refererar bland annat till</a> president Hassan Rouhani och andra regimföreträdare, som på onsdagen sade att de ”beväpnade anarkisterna” besegrats, och att fienden ”slagits tillbaka efter flera dagar av ”utlandsstödda upplopp”.</p>
      <p>Irans ambassadör i Storbritannien skriver på Twitter att de ”beväpnade upprorsmakarna” hade större planer på att angripa infrastrukturen, ”men de misslyckades eftersom de inte fick stöd från folket”.</p>
      <figure>
        <iframe data-src="https://twitter.com/baeidinejad/status/1197450804761944064?s=20" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>