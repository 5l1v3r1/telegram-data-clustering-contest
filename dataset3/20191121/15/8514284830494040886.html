<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/kover-laszlo-1919-ben-magyarorszag-20-szazadi-felszamolasi-kiserlete-zajlott-2490669"/>
    <meta property="og:site_name" content="hírTV"/>
    <meta property="article:published_time" content="2019-11-21T15:57:00+00:00"/>
    <meta property="og:title" content="Kövér László: 1919-ben Magyarország 20. századi felszámolási kísérlete zajlott"/>
    <meta property="og:description" content="Magyarországot száz évvel ezelőtt, 1918 őszétől 1920 nyaráig egy felszámolási kísérlet megbénította, önvédelemre képtelen volt."/>
  </head>
  <body>
    <article>
      <h1>Kövér László: 1919-ben Magyarország 20. századi felszámolási kísérlete zajlott</h1>
      <address><time datetime="2019-11-21T15:57:00+00:00">21 Nov 2019, 15:57</time> by <a rel="author">MTI</a></address>
      <h4>Magyarországot száz évvel ezelőtt, 1918 őszétől 1920 nyaráig egy felszámolási kísérlet megbénította, önvédelemre képtelen volt - hangsúlyozta az Országgyűlés elnöke csütörtökön egy budapesti történettudományi konferencián.</h4>
      <p>Kövér László az Országházban, az 1919 - A nagy szétesés című tanácskozást megnyitó beszédében az első világháború utáni időszakról úgy fogalmazott: "azokban az években bejártuk azt az utat, nemzeti kálváriát, amely az országunk szétdarabolásához vezetett".</p>
      <p>Trianon következményeit sorolva felidézte: "ezen az úton" elveszítettük történelmi területünk kétharmadát, magyar ajkú nemzettársaink egyharmadát, akik idegen államok fennhatósága alatt "jogfosztott, megalázott, alávetett kisebbségi sorba kerültek".</p>
      <p>A politikában és a történettudományban egyaránt vannak megkerülhetetlen kérdések és elodázhatatlan válaszok, "amelyeket egyszer meg kell fogalmazni és ki kell mondani" - vélekedett a házelnök. Ilyen kérdésként fogalmazta, hogy kiket szolgáltak azok a magyar állami vezetők, akik 1918 novemberében lefegyverezték a magyar katonákat. Szintén ilyen kérdésként említette Linder Béla politikai karrierjének "megfejtését", aki a Károlyi-kormány hadügyminisztereként kijelentette, hogy "soha többé katonát nem akar látni", majd 1921-ben el akarta szakítani Baranyát Magyarországtól.</p>
      <p>Kövér László annak "a bonyolult korabeli érdekkörnek" a bemutatására is javaslatot tett, amely "jóval 1920 előtt konkrét politikai és katonai forgatókönyvet tervezett Magyarország feldarabolására".</p>
      <p>A Tanácsköztársaságról szólva kifejtette: száz év távlatából a történettudománynak egyetértésre kellene jutnia abban, hogy 1919 tavaszán államcsíny történt, amelynek eredménye egy külföldről irányított, bolsevik terrorképződmény lett.</p>
      <p>A jelenre utalva Kövér László ugyanakkor azt hangoztatta. hogy "mi magyarok jelenleg visszafelé tartunk azon az úton, amelyen száz esztendővel ezelőtt pusztulásba akartak küldeni bennünket"; "erősebbnek bizonyultunk, mint azok, akik le akartak bennünket törölni a térképről".</p>
      <p>Bellavics István, az Országgyűlés Hivatalának közgyűjteményi és közművelődési igazgatója köszöntőjében Károlyi Mihályról kifejtette: az Országház előtti téren a népköztársaság kikiáltására várakozók csodát reméltek tőle, de béketárgyalás helyett diktátum, társadalmi rend helyett zűrzavar, terror és idegen megszállás lett osztályrészük.</p>
      <p>Ifjabb Bertényi Iván történész előadásában megállapította: az első világháború utáni békerendszer nem tudott békét, megnyugvást és stabilitást hozni az kontinensnek.</p>
      <p>Hatos Pál, a Kaposvári Egyetem rektora arról beszélt, hogy Károlyi Mihály politikáját kezdettől fogva "a sodródás, a szédület" határozta meg. Úgy vélekedett, hogy Tisza István meggyilkolása "bizonyosan nem az ő megrendelése volt", de tehetetlen volt a bűnösök felkutatásában. Hatos Pál megfogalmazása szerint "a gyengeakaratú Károlyit és szociáldemokrata barátait nem a nemzet felszámolására tett kísérlet, hanem nemzeti elkeseredés és megaláztatás vitte végső soron bolsevik karokba".</p>
      <p> </p>
      <p>MTI</p>
    </article>
  </body>
</html>