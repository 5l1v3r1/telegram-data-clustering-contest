<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125746/ielka-erhontai-ependyseis-ano-ton-250-ekat-eyro-etisios-apo-ta-ellinika"/>
    <meta property="og:site_name" content="Insider"/>
    <meta property="article:published_time" content="2019-11-21T15:35:00+00:00"/>
    <meta property="og:title" content="ΙΕΛΚΑ: Έρχονται επενδύσεις άνω των 250 εκατ. ευρώ ετησίως από τα ελληνικά σούπερ μάρκετ"/>
    <meta property="og:description" content="Οι επενδύσεις από τις αλυσίδες σούπερ μάρκετ την πενταετία 2013 - 2018 έφτασαν το ποσό των 1,5 δισ. ευρώ."/>
  </head>
  <body>
    <article>
      <h1>ΙΕΛΚΑ: Έρχονται επενδύσεις άνω των 250 εκατ. ευρώ ετησίως από τα ελληνικά σούπερ μάρκετ</h1>
      <h2>Οι επενδύσεις από τις αλυσίδες σούπερ μάρκετ την πενταετία 2013 - 2018 έφτασαν το ποσό των 1,5 δισ. ευρώ.</h2>
      <address>
        <time datetime="2019-11-21T15:35:00+00:00">21 Nov 2019, 15:35</time>
      </address>
      <p>Σε σημαντικές επενδύσεις οι οποίες θα ξεπερνούν τα <b>250 εκατ. ευρώ ετησίως</b> αναμένεται να προχωρήσουν οι αλυσίδες σούπερ μάρκετ τα επόμενα χρόνια.</p>
      <p>Όπως αναφέρεται σε ανακοίνωσή του<b> ΙΕΛΚΑ,</b> οι επενδύσεις την πενταετία 2013 - 2018 από τις αλυσίδες σούπερ μάρκετ έφτασαν το ποσό των 1,5 δισ. ευρώ.</p>
      <p>Σύμφωνα με την επεξεργασία των στοιχείων των ισολογισμών των αλυσίδων σούπερ μάρκετ (Πηγή: επεξεργασία στοιχείων ετήσιας έκδοσης του <b>Πανοράματος των Ελληνικών Σουπερμάρκετ 2013-2019</b>) και τις εκτιμήσεις ειδικών για εταιρείες που δεν συμπεριλαμβάνονται στο δείγμα, οι επενδύσεις αυτές αφορούν:</p>
      <p>- Ανάπτυξη δικτύου με καταστήματα νέας γενιάς</p>
      <p>- Εκσυγχρονισμός αποθηκών, δικτύου διανομών, στόλου οχημάτων και λοιπών υποδομών</p>
      <p>- Ψηφιακές τεχνολογίες και ψηφιακά κανάλια διανομών</p>
      <p>- Υλοποίηση υποδομών βιώσιμης ανάπτυξης</p>
      <p>- Εκσυγχρονισμός των υφιστάμενων καταστημάτων για αναβάθμιση της εμπειρίας των καταναλωτών</p>
      <p>- Ανάπτυξη και εκπαίδευση ανθρώπινου δυναμικού.</p>
      <p>Οι συγκεκριμένες επενδύσεις, όπως επισημαίνεται, θέτουν τις βάσεις για αύξηση της παραγωγικότητας, είσοδο σε νέες δυναμικές αγορές, όπως το food-to-go, ανταπόκριση στις αναδυόμενες απαιτήσεις/τάσεις των καταναλωτών και αποδοτική λειτουργία στο αναδυόμενο ψηφιακό περιβάλλον. Για τους παραπάνω λόγους οι επενδύσεις τα επόμενα χρόνια αναμένεται να συνεχίσουν να κινούνται σε υψηλά επίπεδα.</p>
      <p>Το πάγιο ενεργητικό των αλυσίδων σουπερμάρκετ στην Ελλάδα την τελευταία πενταετία και παρά τις όποιες αλλαγές έχουν πραγματοποιηθεί αυξήθηκε κατά<b> περίπου 18%, </b>κάτι που μεταφράζεται σε ετήσιο ρυθμό ανάπτυξης<b> περί το 3%</b>. Το 2018 τα πάγια των αλυσίδων σουπερμάρκετ που δημοσιεύουν οικονομικές καταστάσεις ανέρχονται σε 3,8 δισ. ευρώ έναντι 3,3 δισ. ευρώ το 2012.</p>
      <p>Τα στοιχεία των παγίων των εταιρειών παρουσιάζουν αυξήσεις κάθε χρόνο (οι οποίες ειδικά τα έτη 2016 και 2017 ήταν ιδιαίτερα μεγάλες λόγω των μεταφορών παγίων από τις εξαγορασθείσες εταιρείες στους νέους ομίλους και εταιρείες, ενώ το 2018 υπάρχει σταθεροποίηση). Χαρακτηριστικό είναι ότι ειδικά μετά το 2013 και μέχρι το 2017, η αύξηση των παγίων ξεπερνά τα 100 εκατ. ευρώ ανά έτος, ενώ και οι αποσβέσεις των παγίων ανά έτος παρουσιάζουν αύξηση και το 2018 έφτασαν στο ανώτατο σημείο με πάνω από 150 εκατ. ευρώ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125773/sepee-tziros-643-ekat-eyro-gia-tis-epiheiriseis-endysis-2018"/>
        <a href="https://www.insider.gr/epiheiriseis/emporio/125771/ti-shediazei-plaisio-gia-ti-black-friday"/>
        <a href="https://www.insider.gr/epiheiriseis/emporio/125756/galaxias-erhontai-10-nea-katastimata-kai-karta-bonus"/>
      </related>
    </article>
  </body>
</html>