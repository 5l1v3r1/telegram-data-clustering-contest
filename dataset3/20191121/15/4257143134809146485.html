<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/21/kiderult-mennyire-sulyos-kalmar-zsolt-allapota"/>
    <meta property="og:site_name" content="infostart"/>
    <meta property="article:published_time" content="2019-11-21T15:21:00+00:00"/>
    <meta property="og:title" content="Kiderült, mennyire súlyos Kalmár Zsolt állapota"/>
    <meta property="og:description" content="A Dunaszerdahelyen futballozó középpályásnak a Puskás Aréna múlt pénteki avatóján, a Magyarország-Uruguay barátságos labdarúgó-mérkőzésen tört el a bokája."/>
  </head>
  <body>
    <article>
      <h1>Kiderült, mennyire súlyos Kalmár Zsolt állapota</h1>
      <address><time datetime="2019-11-21T15:21:00+00:00">21 Nov 2019, 15:21</time> by <a rel="author">Infostart</a></address>
      <h3>A Dunaszerdahelyen futballozó középpályásnak a Puskás Aréna múlt pénteki avatóján, a Magyarország-Uruguay barátságos labdarúgó-mérkőzésen tört el a bokája.</h3>
      <p>Nem kellett megműteni, de így is legalább három hónapot kell kihagynia Kalmár Zsolt válogatott labdarúgónak, aki múlt pénteken Uruguay ellen, <a href="https://infostart.hu/sport/2019/11/16/kalmarnak-eltort-a-bokaja-a-magyarorszag-uruguay-merkozesen">a Puskás Aréna avatómérkőzésén szenvedett bokatörést</a>.</p>
      <p>"Bár ez pályafutásom legsúlyosabb sérülése és hosszú kihagyás vár majd rám, jó hír volt, hogy nem kellett megműteni.</p>
      <blockquote>A csont szerencsére nem mozdult el. Három hónap múlva talán már elkezdhetek edzeni.</blockquote>
      <p>Az ilyen sérülések esetén viszont az előrejelzések nem mindig helytállóak" - mondta a <a href="https://felvideksport.hu/cikkek,424">felvideksport.hu</a> oldalnak a szlovák bajnokságban második helyen álló DAC középpályása.</p>
      <p>Arról is beszélt, hogy otthon, Győrben, szerettei körében gyógyul. "Nem egyszerű egész nap az ágyban feküdni úgy, hogy a lábam a mennyezethez van rögzítve. A barátnőm és a családtagjaim nagy támaszaim most is. Mögöttem állnak és mindenben segítenek. Nekik köszönhetően még erősebben fogok visszatérni".</p>
      <p>A magyarok 2-1-re kikaptak az új stadion nyitómeccsén a világranglistán ötödik uruguayi csapattól, Kalmár Zsoltot a 83. percben kellett lecserélni súlyos sérülése miatt.</p>
      <p>
        <i>Nyitókép: A sérült Kalmár Zsoltot leviszik a pályáról a Puskás Aréna avatóján játszott Magyarország - Uruguay mérkőzésen. MTI/Illyés Tibor</i>
      </p>
    </article>
  </body>
</html>