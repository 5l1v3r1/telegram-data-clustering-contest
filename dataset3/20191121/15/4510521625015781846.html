<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/slatina/vaccinarea-anti-hpv-ratata-10-ani-urma-deocamdata-necunoscuta-medici-se-pune-problema-faca-barbati-1_5dd69aa35163ec427141f716/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T15:43:56+00:00"/>
    <meta property="og:title" content="Vaccinarea anti-HPV, ratată cu 10 ani în urmă, deocamdată o necunoscută pentru medici: „Se pune problema să se facă şi la bărbaţi“"/>
    <meta property="og:description" content="Ministerul Sănătăţii a anunţat că în ianuarie 2020 va fi reluată campania de vaccinare anti-HPV, grupul ţintă fiind adolescente între 11 şi 14 ani. Nici medicii de familie, şi nici oamenii din sănătatea publică din teritoriu nu ştiu, însă, deocamdată, nimic."/>
  </head>
  <body>
    <article>
      <h1>Vaccinarea anti-HPV, ratată cu 10 ani în urmă, deocamdată o necunoscută pentru medici: „Se pune problema să se facă şi la bărbaţi“</h1>
      <address><time datetime="2019-11-21T15:43:56+00:00">21 Nov 2019, 15:43</time> by <a rel="author">Alina Mitran</a></address>
      <h4>Ministerul Sănătăţii a anunţat că în ianuarie 2020 va fi reluată campania de vaccinare anti-HPV, grupul ţintă fiind adolescente între 11 şi 14 ani. Nici medicii de familie, şi nici oamenii din sănătatea publică din teritoriu nu ştiu, însă, deocamdată, nimic.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/societate/ministerul-sanatatii-anunta-resuscitarea-programului-national-vaccinare-ajung-ultimele-doze-vaccin-1_5dd539d15163ec427139b70f/index.html"/>
        <a href="https://adevarul.ro/news/societate/ministerul-sanatatii-incepe-vaccinarea-gratuita-hpv-ianuarie-2020-1_5dce9f865163ec42710c9a57/index.html"/>
      </related>
      <p>Un comunicat de presă al Ministerului Sănătăţii, lansat cu nici o săptămână în urmă, anunţa că s-a finalizat licitaţia pentru achiziţionarea vaccinului anti-HPV, iar primele 20.000 doze ar urma să ajungă la medici pentru a  fi administrate fetelor cu vârste între 11 şi 14 ani. În perioada 2017-2018 aceşti medici au fost puşi în situaţia de a centraliza la cabinete cererile părinţilor care doresc să li se administreze fetelor lor acest vaccin. Cererile s-ar fi adunat, doar că vaccinul n-a mai venit. Cu 10 ani în urmă în schimb, în perioada 2008-2010, s-au achiziţionat peste 300.000 doze de vaccin care au fost distruse în bună parte pentru că a expirat. La acel moment s-a acuzat o puternică anti-campanie lansată din tabăra anti-vacciniştilor.</p>
      <p>De data aceasta, promite Ministerul Sănătăţii, campania de vaccinare ar urma să fie precedată de o campanie de conştientizare, iar asta, aşa ar fi logic, înainte de ianuarie 2020. Semnele de până acum nu sunt însă deloc încurajatoare.</p>
      <p>
        <b>„Nu ne-a anunţat nimeni. Ar fi bine“</b>
      </p>
      <p>Medicii de familie, parteneri ai ministerului în acest demers, nu ştiu nimic cert. „Nu ne-a anunţat nimeni. A fost ceva, dar nu acum, în anii trecuţi, trebuia depuse nişe cereri, era un pic mai complicat… Ar fi bine“, a declarat medicul de familie Viorel Dumitrescu. În perioada în care s-au centralizat cereri, în cabinetul său au fost depuse două, dintre care pentru una dintre fetiţe familia ar fi cumpărat între timp vaccinul.</p>
      <p>„În străinătate, toate fetiţele, obligatoriu, se vaccinează. De exemplu, în Suedia se vaccinează de la 11-12 ani, la ei vaccinurile sunt obligatorii. Şi incidenţa cancerului a scăzut. Cancerul de col, dar există şi cancer al faringelui, şi exemplul cel mai clasic este al lui Douglas. Există şi alte zone în care se poate face cancer (n.r. – din cauza HPV)“, a declarat dr. Dumitrescu. Nici bărbaţii nu sunt feriţi de acest pericol, din contră, în cazul acestora evoluţia ar fi mai rapidă.  „Este cu o evoluţie mult mai rapidă decât la femei şi văd că se pune problema să se facă şi la bărbaţi, pentru eradicarea infecţiei virale. Mai bine am face la bărbaţi, pentru că ei sunt cei care au mai multe partenere şi ei răspândesc virusul,  nu se controlează...ׅ“, a mai spus medicul, explicând că pacienţii percep astfel de afecţiuni ca fiind „boli ruşinoase“, iar acestea evoluează în tăcere, pentru că partenerii evită să se prezinte la medic.</p>
      <p>„<b>Pui problema că trebuie să faci un vaccin, ori pui problema că faci o investiţie“</b></p>
      <p>În cabinetul medicului de familie pediatru Dorian Costescu situaţia este mult diferită. A avut, în perioada depunerii cererilor, aproximativ 200 centralizate, însă pacienţii care conştientizează importanţa acestei imunizări chiar plătesc pentru el, în lipsa vaccinului din calendarul naţional.</p>
      <p>„Eu le fac de multă vreme. Eu sunt proactiv, n-aştept solicitările nimănui“, explică medicul Costescu. Părinţii scot din buzunar aproximativ 1.800 lei, pentru cele trei doze.  „Destul de mult. Depinde cum pui problema. Pui problema că trebuie să faci un vaccin, sau pui problema că faci o investiţie. Eu vorbesc cu cei care pot să-şi permită, pentru cei care nu pot să-şi permită n-am ce să fac, nu pot să le cumpăr eu“, mai spune medicul, avertizând că discuţia iniţială, pentru vaccinul pentru care s-au adunat acele cereri, presupunea asigurarea unei doze, sau cel mult două, „care pentru mine sunt egale cu zero. Dacă nu faci trei doze, cum îţi recomandă producătorul, le faci degeaba, nu ai titrul de anticorpi cum trebuie.  S-a făcut licitaţie pentru 20.000 doze, care la nivel naţional înseamnă 5%. Înseamnă 6.300 de copii vaccinaţi, conform schemei, conform producătorului“, a mai spus medicul.</p>
      <p>Vaccinul pe care părinţii îl cumpără la acest moment se administrează în trei doze, a doua două la interval de două luni de prima, iar ultima doză, la 6 luni de la prima administrată, aşa că părinţii îşi calculează cheltuielile şi reuşesc să suporte. Beneficiul este însă de necontestat. „În primul rând vor fi ferite de a face cancer în urma unor tulpini care momentan sunt descoperite, 9 tulpini, care ar produce cancerul de col“, a mai precizat medicul, specificând că a auzit de reluarea campaniei din presă.</p>
      <p>Nici la Direcţia de Sănătate Publică Olt informaţiile nu sunt mai multe, în teritoriu nu s-a transmis nimic, nici despre vaccinarea efectivă, dar nici despre campania de informare şi promovare. Mai mult, datele de aici nu bat nicidecum cu cele culese doar în urma discuţiilor cu cei doi medici citaţi mai sus, la nivelul DSP Olt fiind doar 6 (şase) cereri centralizate din tot judeţul, câte trei în fiecare an (2017 şi 2018).</p>
      <p>CITIŢI ŞI: <a href="https://adevarul.ro/locale/slatina/cancerul-genital-barbati-realitate-darama-mituri-medic-la-problema-asimptomatici-timp-1_5ac8f0d9df52022f758b3cc8/index.html">Cancerul genital la bărbaţi, o realitate care dărâmă mituri. Medic: „La ei problema este că sunt asimptomatici mult timp“</a></p>
      <p>
        <a href="https://adevarul.ro/news/societate/vaccin-anti-hpv-protejeaza-patru-tipuri-cancer-lansat-institutul-matei-bals-capitala-1_5ab510a2df52022f75eecb86/index.html">Vaccin anti-HPV care protejează împotriva a patru tipuri de cancer, lansat la Institutul Matei Balş din Capitală</a>
      </p>
      <hr/>
    </article>
  </body>
</html>