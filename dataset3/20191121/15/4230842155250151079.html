<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191121-trubu-prorvalo-komu-vygidni-anonimni-telegram-kanaly-ta-naskilky-vony-diyevi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T15:13:45+00:00"/>
    <meta property="og:title" content="Трубу прорвало: кому вигідні анонімні Telegram-канали та наскільки вони дієві"/>
    <meta property="og:description" content="У Telegram-каналі Трубу прорвало оприлюднено записи, які свідчать про нібито контроль за ДБР з боку Офісу президента, зокрема Андрія Богдана. До чого призведе ця історія, чи піде Роман Труба у відставку та хто може стояти за анонімними каналами – у матеріалі Фактів ICTV."/>
  </head>
  <body>
    <article>
      <h1>Трубу прорвало: кому вигідні анонімні Telegram-канали та наскільки вони дієві</h1>
      <address>
        <time datetime="2019-11-21T15:13:45+00:00">21 Nov 2019, 15:13</time>
      </address>
      <p>У Telegram-каналі Трубу прорвало оприлюднено записи, які свідчать про нібито контроль за ДБР з боку Офісу президента, зокрема Андрія Богдана. До чого призведе ця історія, чи піде Роман Труба у відставку та хто може стояти за анонімними каналами – у матеріалі Фактів ICTV.</p>
      <p>Трубу прорвало – Telegram-канал, який за дві доби набрав 17,5 тис. підписників, “злив” резонансні розмови чиновників, що можуть свідчити про недоброчесність Державного бюро розслідувань та його очільника Романа Труби.</p>
      <h3>Що сталось?</h3>
      <p>Ввечері 19 листопада у Telegram <a href="https://fakty.com.ua/ua/ukraine/20191120-trubu-prorvalo-v-merezhu-zlyly-proslushku-z-kabinetu-glavy-dbr/">з’явився канал під назвою Трубу прорвало.</a> Автор анонімний, проте він оприлюднив нібито записи прослуховування з кабінету голови Державного бюро розслідувань Романа Труби.</p>
      <blockquote>– Ми команда людей, які отримали від надійного джерела сотні годин різноманітних цікавих записів вищого керівництва України. Кілька тижнів ми працювали над ними і починаємо ділитись з вами, – йдеться у каналі.</blockquote>
      <p>Наразі аноніми оприлюднили записи дев’яти епізодів. Справи стосуються підозри екс-виконувачу обов’язків голови МОЗ Уляні Супрун, викликів на допит Петра Порошенка, справ Приватбанку. Згідно з записами розмов, резонансні справи в країні контролюються Офісом президента.</p>
      <p>Поки що невідомо, чи справжні ці записи. Джерела Цензор.НЕТ підтверджують їх автентичність, проте сам Труба назвав їх фейком.</p>
      <h3>Реакція сторін</h3>
      <p>Президент Володимир Зеленський прокоментував історію з прослушкою. Вночі під час візиту до Очакова, куди доставили повернуті в Україну кораблі, він <a href="https://fakty.com.ua/ua/ukraine/20191121-budemo-pereviryaty-zelenskyj-pro-skandal-z-proslushkoyu-dbr/">пообіцяв розібратись із ситуацією 21 листопада.</a></p>
      <p>Сам Труба на брифінгу назвав записи фейком і провокацією.</p>
      <blockquote>– Ці публікації – це фейк і провокація. Вони мене не зламали. Я не буду коментувати жодних фейків і провокацій, – зазначив він.</blockquote>
      <p>Журналісти декілька разів питали, чи його голос на записі, втім голова ДБР не відповів.</p>
      <p>Зазначимо також, що 21 вересня Труба у своєму Telegram-каналі повідомив, що знайшов у кабінеті апаратуру для прослуховування, вмонтовану у вентиляційну систему.</p>
      <p> </p>
      <figure>
        <img src="https://fakty.com.ua/wp-content/uploads/2019/11/21/Roman-Truba.jpg?1574344189"/>
      </figure>
      <p>Генпрокурор Руслан Рябошапка на тому ж брифінгу повідомив, що є кримінальне провадження, яке вивчає законність подібних “зливів”:</p>
      <blockquote>– Наскільки я знаю, є кримінальне провадження, яке вже відкрито і пов’язане з дослідженням законності проведення таких записів.</blockquote>
      <p>Втім, він також наголосив, що спочатку треба перевірити автентичність записів.</p>
      <h3>Чи притягнуть когось до відповідальності?</h3>
      <p>Юридичної сили зібрані записи, навіть якщо підтвердиться їх автентичність, не матимуть.</p>
      <blockquote>– До уваги беруться докази, зібрані лише в порядку, встановленому законом. Це означає, що санкцію на негласні слідчі дії, в цьому випадку прослуховування, повинен був дати суд, – говорить адвокат і керуючий партнер Гранцев і партнери <b>Іван Гранцев.</b></blockquote>
      <p>Суд не вважає подібні записи доказами.</p>
      <blockquote>– У цьому випадку якраз навпаки: особа, яка незаконно збирає інформацію, може бути притягнута до адміністративної або кримінальної відповідальності.</blockquote>
      <p>Політолог <b>Ігор Рейтерович</b> зазначає – скандал стане тільки репутаційною втратою для влади, втім він доволі скоро перекриється новою резонансною історією:</p>
      <figure>
        <img src="https://fakty.com.ua/wp-content/uploads/2019/04/17/53678140_2097571293696235_8369511342746370048_n.jpg?1555506603"/>
      </figure>
      <p>
        <i>Фото: Ігор Рейтерович</i>
      </p>
      <blockquote>– Процес останніх кількох місяців традиційний – кожна проблема перекривається новою. Але рано чи пізно накопиться критична маса цих скандалів, і це закінчиться тим, що картковий будинок обвалиться.</blockquote>
      <p>Експерт констатує, Андрій Богдан, чий голос нібито є на записах, свою репутацію не зіпсує. Втім, офіційна заява від Офісу президента все ж мала б пролунати – підтвердження або заперечення його причетності до записів.</p>
      <blockquote>– Якщо цього не буде – багато питань залишаються без відповіді. Але у нього така репутація, що її вже ніщо не може зіпсувати. В тому, що він фігурував – немає нічого дивного.</blockquote>
      <h3>Чи піде Труба у відставку?</h3>
      <p>На своєму брифінгу Роман Труба наголосив, що у відставку подавати не буде. Політолог зазначає, Труба опинився в патовій ситуації – щоб він не робив, він буде винен – або з боку влади, або опозиції.</p>
      <blockquote>– Якщо раніше був запобіжник, і він думав, що активними справами проти представників минулої влади зможе довести, що він потрібен, то зараз його можуть зняти в будь-який момент.</blockquote>
      <p>Та експерт зазначає – залишити його на посаді вигідніше. Він може виконувати різноманітні завдання, зокрема сумнівні з точки зору чинного законодавства.</p>
      <p>Окрім того, у грудні у Верховній Раді мають розглянути закон про ДБР. Одна з поправок передбачає перезапуск бюро, зокрема і звільнення Труби.</p>
      <blockquote>– Думаю, що він піде з посади не просто, а на нього повісять недоліки і проблеми, які накопились в ДБР.</blockquote>
      <h3>Популярність Telegram-каналів</h3>
      <p>Telegram набирає все більше популярності – влітку кількість українських користувачів перевалила за <b>4,5 млн.</b></p>
      <p>Сьогодні чи не кожен політичний діяч або публічна особа мають Telegram-канал. Починаючи від Андрія Портнова та Ігоря Мосійчука, закінчуючи “слугами народу”, зокрема Антоном Поляковим, якого нещодавно вигнали з фракції, за що він тепер ділиться “брудними” інсайдами з життя партії.</p>
      <figure>
        <img src="https://fakty.com.ua/wp-content/uploads/2019/06/11/Screenshot_4.png?1560258312"/>
      </figure>
      <p>І якщо деякі з них авторські, то інші – анонімні. Відстежити їх власників, принаймні без спеціальних навичок, неможливо. Пранкер Джокер, який переписується з політиками від імені різних посадових осіб, а потім викладає скріни у мережу, Темний лицар, де розміщують “темні інсайди Зе-команди”, тепер Трубу прорвало з аудіозаписами ДБР.</p>
      <blockquote>– Всі вже зрозуміли, що це ефективно – миттєво розповсюджує інформацію і не потребує серйозних капіталовкладень. Традиційні ЗМІ цитують ці канали, використовувати під час підготовці тих чи інших матеріалів, – говорить Рейтерович.</blockquote>
      <p>Політолог прогнозує – найближчим часом відбудеться переформатування ринку Telegram-каналів.</p>
      <blockquote>– З’являться ще кілька нових каналів, а те, що ми бачимо зараз – це квіточки. Ягідки з’являться пізніше, – каже він.</blockquote>
      <h3>Хто стоїть за анонімними каналами</h3>
      <p>Журналісти дошкуляють “слугам народу” питаннями про Джокера. Підігріває ситуацію й Арахамія, який заявляє, що нібито спілкувався з ним. Та поки що встановити особу пранкера, як і власників інших каналів, не вдалось нікому.</p>
      <p>Цю ситуацію варто розглядати як боротьбу між різними групами впливу в оточенні президента, говорить Рейтерович. Він зазначає, опозиція працювати з Telegram тільки починає.</p>
      <blockquote>– Наскільки мені відомо, ЄС або Батьківщину донедавна Telegram-каналам не приділяли уваги. Вони мислять більш традиційними підходами – телевізійні канали, сайти, Facebook. Зараз вони намагатимуться наверстати те, що втратили, виходячи на Telegram.</blockquote>
      <p>Та, припускає експерт, опозиційні сили та внутрішньофракційні групи впливу можуть виступати ситуативними союзниками:</p>
      <blockquote>– Група впливу всередині монобільшості може мати канал, зливати через нього інформацію, а отримувати її від представників опозиційних сил. У багатьох з них залишились виходи на правоохоронні органи.</blockquote>
      <p>Поки ми готували цей матеріал, з’явився черговий “злив”. Цього разу від колишнього члена фракції Слуга народу Антона Полякова. Це ще раз підтверджує те, що настала ера Telegram–каналів, а їх впливовість на політичну кон’юнктуру не варто недооцінювати.</p>
      <p>Факти ICTV, до речі, теж не відстають від трендів і мають свій канал. Навіть два. <a href="https://t.me/faktylive">Факти ICTV – LIVE </a>з усіма найоперативнішими новинами та <a href="https://t.me/FAKTY_ICTV">Факти ICTV</a> з найцікавішою і найважливішою інформацією.</p>
      <p>
        <b>Лілія Ященко </b>
      </p>
      <related>
        <a href="https://fakty.com.ua/ua/opinion/kompromat-na-romana-trubu-yaki-naslidky-oprylyudnennya-zapysiv-rozmov-golovy-dbr/"/>
        <a href="https://fakty.com.ua/ua/opinion/trubu-prorvalo-komu-zagrozhuye-kryminalna-vidpovidalnist-za-zlyti-zapysy-z-dbr/"/>
        <a href="https://fakty.com.ua/ua/ukraine/20191120-pranker-dzhoker-rozviv-zamministra-klitinu-pislya-seks-skandalu/"/>
      </related>
    </article>
  </body>
</html>