<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2580475/na-avtovokzali-u-ternopoli-promislaut-zlodii"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-21T15:31:00+00:00"/>
    <meta property="og:title" content="На автовокзалі у Тернополі промишляють злодії"/>
    <meta property="og:description" content="Вийти на слід зловмисника оперативникам вдалося завдяки камері відеоспостереження"/>
  </head>
  <body>
    <article>
      <h1>На автовокзалі у Тернополі промишляють злодії</h1>
      <address><time datetime="2019-11-21T15:31:00+00:00">21 Nov 2019, 15:31</time> by <a rel="author">Антоніна Албул</a></address>
      <p><i>Жертвою злодія на автовокзалі у Тернополі стала мешканка Борщівського району.  У неї поцупили сумку з товаром, який вона мала передати замовнику.<br/></i>Як встановили правоохоронці, потерпіла залишила своє майно на вулиці, а сама відійшла на декілька хвилин. Коли ж повернулася, то сумки вже не було.<br/>Зі слів заявниці, у неї викрали 20 сорочок, які вона пошила на замовлення, та дві тисячі гривень. Загальну суму збитків потерпіла оцінила у 22 тисячі гривень.<br/>Вийти на слід зловмисника оперативникам вдалося завдяки камері відеоспостереження, яка зафіксувала момент вчинення крадіжки. Причетним до протиправного виявився 59-річний житель обласного центру. Частину крадених речей у нього вилучили. Поліцейські перевіряють підозрюваного на причетність до вчинення аналогічних злочинів.<br/>За даним фактом розпочато кримінальне провадження за статтею 185 ККУ – крадіжка. Триває досудове розслідування.</p>
    </article>
  </body>
</html>