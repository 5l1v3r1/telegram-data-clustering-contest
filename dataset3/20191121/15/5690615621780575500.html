<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837054-ukrayina-priyednalas-do-mizhnarodnoyi-deklaratsiyi-pro-bezpeku-shkil"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T15:23:00+00:00"/>
    <meta property="og:title" content="Україна приєдналась до міжнародної Декларації про безпеку шкіл"/>
    <meta property="og:description" content="КИЇВ. 21 листопада. УНН. Україна приєдналась до Декларації про безпеку шкіл та стала сотою країною, що підписала документ. Про це повідомили у пресслужбі …"/>
  </head>
  <body>
    <article>
      <h1>Україна приєдналась до міжнародної Декларації про безпеку шкіл</h1>
      <address><time datetime="2019-11-21T15:23:00+00:00">21 Nov 2019, 15:23</time> by <a rel="author">Дар'я Панченко</a></address>
      <p><b>КИЇВ. 21 листопада. УНН.</b> Україна приєдналась до Декларації про безпеку шкіл та стала сотою країною, що підписала документ. Про це повідомили у пресслужбі Міністерства освіти і науки України, передає <b>УНН</b>.</p>
      <p>"Україна приєдналася до Декларації про безпеку шкіл (Safe Schools Declaration) і стала сотою країною, що підтримала положення цього документа", - йдеться у повідомленні.</p>
      <p>Вказано, що відповідний лист із підтвердженням участі України підписала міністр освіти і науки Ганна Новосад. Його відправили офіційними каналами у Міністерство закордонних справ Норвегії, де була розроблена декларація.</p>
      <p>“Для України честь бути 100-ою державою, що приєдналася до Декларації про безпеку шкіл. Зараз наша країна знаходиться у надзвичайно складній ситуації збройного конфлікту. Це травмує нас усіх, однак попри все одне із основних наших завдань – забезпечити безпеку наших дітей”, – відзначила Ганна Новосад.</p>
      <p>Нагадаємо, 29 жовтня на виїзному засіданні Кабінету Міністрів у місті Маріуполь <a href="https://www.unn.com.ua/uk/news/1832572-ukrayina-priyednayetsya-do-deklaratsiyi-pro-bezpeku-shkil?fbclid=IwAR2DbWzd9eoc0zUQ2WAZFP9YAkObBur8yk8dozWLPHRPkmeZFJ7BJMwliiY">було ухвалено підписання</a> Декларації про безпеку шкіл. Вона містить низку зобов’язань, спрямованих на попередження та реагування на напади та використання закладів освіти у військових цілях у період збройного конфлікту.</p>
      <p>19 листопада <a href="https://www.unn.com.ua/uk/news/1836717-prezident-upovnovazhiv-novosad-na-pidpisannya-deklaratsiyi-pro-bezpeku-shkil?fbclid=IwAR2-PaPFa9eM4o6deh3q0QAPHG4xEDqrmSP-dv7gt6yio5Jk77WGBN6FnoY">Президент уповноважив</a> міністра освіти та науки Ганну Новосад на підписання Декларації.</p>
    </article>
  </body>
</html>