<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Skelet-na-muzh-otkriha-plovdivski-arheolozi-915681"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T15:25:00+00:00"/>
    <meta property="og:title" content="Скелет на мъж откриха пловдивски археолози"/>
    <meta property="og:description" content="Скелет на мъж, загинал при опожаряване на къщата му от готските нашественици, докато е бранил съкров..."/>
  </head>
  <body>
    <article>
      <h1>Скелет на мъж откриха пловдивски археолози</h1>
      <address>
        <time datetime="2019-11-21T15:25:00+00:00">21 Nov 2019, 15:25</time>
      </address>
      <p>Скелет на мъж, загинал при опожаряване на къщата му от готските нашественици, докато е бранил съкровището си, откриха пловдивските археолози в терен на улица "Леонардо Да Винчи" 13. В съседната постройка откриха красива мозайка от късната античност, предаде репортер на <b>Plovdiv24.bg</b>. </p>
      <p>"Правим спасителни  проучвания в централна градска част на Пловдив, която е с археологическа защита. Това е охранителен терен на така наречената бяла зона Филипопол-Пловдив, където са задължителни археологически проучвания, преди осъществяването на каквото и да било инвестиционно намерение" каза археолог Елена Божинова пред репортер на <b>Plovdiv24.bg</b>.</p>
      <p>Археолозите са успели да спрат изкопните работи и да преминат  към проучване на 1/3 от площта, преди застрояване. Спрели са машините на дълбочина от 1 метър от съвременното ниво на улица "Леонардо Да Винчи". Те вече са направили археологически проучвания на 4 обекта на тази улица и имат представа как вървят културните пластове.</p>
      <p>"Учудващо за нас са много добре запазените културни пластове на 1 метър от нивото на съвременната улица. Попаднахме на деструкции от средновековни къщи, паднали кирпичени зидове, както и на места - каменни основи от къщи от 12 век" обясни  Елена Божинова.</p>
      <p>В тази 13 от терена се  проучва един доста дебел средновековен пласт, частта е била от заселената градска територия на средновековен Пловдив. Проучени са вкопаните части на 2 къщи от 12 век. </p>
      <p>В източната част на пространството, където изкопа със земекопна техника бил стигнал фундаментната кота, археолозите продължили разкопките в дълбочина. Те са проучили още около 1,5 метра от културния пласт.</p>
      <p>"Тук  сме изцяло в римския период, от края на 1 до средата на 3 век, в част от  вътрешния двор  една перистилна сграда. Под падналите покривни деструкции на тази къща открихме едно монетно съкровище. В кожена торба са били укрити в покрива на къщата между 300 и 500 сребърни и и бронзови монети" разказа археоложката.</p>
      <p>В близост до монетното съкровище е изровен и  човешки скелет в неестествена позиция. Не е погребан, а загинал. Предварителният анализ на материалите кара учените  да предположат, че сградата е била опожарена, тъй като голяма част от стените са изгорели през 205-та година. През това време е било така познатото готско нашествие на Пловдив, когато готите опожаряват изцяло града. Пораженията били толкова големи,че почти никъде не се възстановяват старите къщи.</p>
      <p>Миналата година на ул. "Доктор Вълкович" 16, под Античния театър бяха открити 3 скелета на млади жена и мъж, и малкото им дете. Отново с най-ценните им предмети в ръцете им.</p>
      <p>Предполага се, че скелетът на мъжа е собственика на монетното съкровище, който не е могъл да си прибере своите спестявания. На жертвите, които са паднали в готското нашествие не са останали живи роднини или са били отвлечени, и не са могли да бъдат изровени от останките на къщите , за да ги погребат. </p>
      <p>"В горната част на втората постройка,  открихме част от мозайка на площ от 2 по 4 метра в периода на късната античност . Сградата е била много представителна, нивото съвпада с нивото на Голямата базилика, която е в близост. Възможно е да става въпрос за един комплекс или свързани сгради", каза археолог Божинова.</p>
      <p>По стените на сградата е била направена полихронна украса. Те са били намазани с хоросан и върху него са нанесени многоцветни пана, кръгове и ромбове. Въпреки интензивното обитаване през средновековието, голяма част от находката е запазена.</p>
      <p>Съдбата на мозайката ще бъде решена от експертна комисия на Министерството на културата, която веднага след цялостното разкриване, ще бъде извикана. В комисията участват представители на Националния археологически институт към БАН.</p>
      <figure>
        <video src="https://i.id24.bg/vi/vids/44140.mp4"/>
      </figure>
    </article>
  </body>
</html>