<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amalfinotizie.it/minori-sabato-si-accendono-le-luci-di-natale-e-lalbero-in-piazza-umberto/"/>
    <meta property="og:site_name" content="AmalfiNotizie.it"/>
    <meta property="article:published_time" content="2019-11-21T15:25:05+00:00"/>
    <meta property="og:title" content="Minori: sabato si accendono le Luci di Natale e l’albero in Piazza Umberto"/>
    <meta property="og:description" content="Si riaccendono a Minori le “Luci del Natale”, con le ormai caratteristiche luminarie che addobbano la città del gusto e la serie di appuntamenti che costellano il periodo natalizio, promosse dalle varie realtà associative del paese. Si inizierà sabato 23 novembre alle ore 19.30 con la tradizionale accensione dell’albero in Piazza Umberto I, quest’anno ripresa […]"/>
  </head>
  <body>
    <article>
      <h1>Minori: sabato si accendono le Luci di Natale e l’albero in Piazza Umberto</h1>
      <address><time datetime="2019-11-21T15:25:05+00:00">21 Nov 2019, 15:25</time> by <a rel="author" href="https://amalfinotizie.it/author/redazione-web/" target="_blank">Redazione Web</a></address>
      <p>Si riaccendono a <b>Minori le “Luci del Natale”</b>, con le ormai caratteristiche luminarie che addobbano la città del gusto e la serie di appuntamenti che costellano il periodo natalizio, promosse dalle varie realtà associative del paese.</p>
      <p>Si inizierà sabato 23 novembre alle ore 19.30 con la tradizionale accensione dell’albero in Piazza Umberto I, quest’anno ripresa dalle telecamere di Linea Verde che proporranno queste immagini nelle prossime feste natalizie (sabato 28 e domenica 29 dicembre) su Rai1.</p>
      <p>“Sarà un’altra occasione per la nostra cittadina – scrive il primo cittadino Andrea Reale – di mettere in vetrina le sue bellezze paesaggistiche e culturali e le sue meravigliose tradizioni, dalle zampogne ai gruppi folk, alle sue ricchezze gastronomiche”.</p>
      <p>Il programma natalizio, sempre ricco e articolato, sarà caratterizzato dagli artistici presepi realizzati dai gruppi di volontari in tanti angoli del nostro paese, dalle nenie natalizie degli zampognari, dell’Ensamble strumentale e dalla banda di Minori, dalle tombolate dell’Ars Vivendi, dalla commedia realizzata dal Proscenio, e dalla rassegna corale organizzata dal Coro Amici di S. Francesco.</p>
      <p>“Il tutto – conclude il sindaco Reale – con sentimenti di accoglienza e di solidarietà che da sempre caratterizzano la nostra comunità, e che devono animare ciascuno di noi, in un sincero spirito natalizio”.</p>
    </article>
  </body>
</html>