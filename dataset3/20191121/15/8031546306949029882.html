<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109338-Atanas-Furnaddziev-s-ostar-otgovor-na-atakite-sreshtu-nego"/>
    <meta property="og:site_name" content="Канал 3"/>
    <meta property="article:published_time" content="2019-11-21T15:42:00+00:00"/>
    <meta property="og:title" content="Атанас Фурнаджиев с остър отговор на атаките срещу него"/>
    <meta property="og:description" content="Бизнесменът дава пресконференция след изпълкома на БФС на 28 ноември"/>
  </head>
  <body>
    <article>
      <h1>Атанас Фурнаджиев с остър отговор на атаките срещу него</h1>
      <h2>Бизнесменът дава пресконференция след изпълкома на БФС на 28 ноември</h2>
      <address>
        <time datetime="2019-11-21T15:42:00+00:00">21 Nov 2019, 15:42</time>
      </address>
      <p>В Канал 3 бе получено изявление на Атанас Фурнаджиев като право на отговор във връзка с материал излъчен в централната новинарска емисия на телевизия БТВ, на 20.11.2019 г.</p>
      <p> </p>
      <p>Публикуваме го без редакторска намеса.</p>
      <p> <br/><b><i>"Уважаеми дами и господа, използвам законовото си право на отговор на материал разпространен от БТВ, в който беше замесено и моето име. Правя конкретни уточнения към свързаните с мен твърдения.<br/></i></b> <br/><i>1. Излъченият материал е подготвян повече от 6 месеца. В този период аз като публична личност съм присъствал на множество събития, на които е присъствал и екип на БТВ. Учудва ме твърдението на журналист в национална телевизия, че не е успял да ме намери в рамките на цели 6 месеца, цитирам: "Без успех останаха опитите ни да се свържем с Атанас Фурнаджиев”. <br/></i> <br/><b><i>Настоявам за отговор - кога точно ме потърсихте и по какъв начин, за да изтъквате в ефир безуспешни опити да се свържете с мен. Дори на служебната ми поща, която е публична, няма пристигнало запитване по разработваната тема.<br/></i></b> <br/><i>2. Дружеството "КП Имобилиен" ЕООД, чийто собственик съм, наистина е основният инвеститор в "Белведере Холидей Клуб", Банско, и се занимава с продажбата на апартаменти в него. Към днешна дата над 80% от наличните в сградата имоти са собственост на частни лица – български и чуждестранни граждани. Дружеството "КП Имобилиен” ЕООД не се занимава с хотелиерска дейност и не е бенефициент на БФС.<br/></i> <br/><i>3. <b>Аз - Атанас Фурнаджиев, по никакъв начин не съм участвал пряко или косвено във вземането на решения къде и кога да бъдат тренировъчните лагери на отборите в детско-юношеските школи. По програмата за детско-юношески спорт в БФС има комисия с председател Емил Костадинов и членове проф. Лъчезар Димитров и Антон Петров. Те се спират на туроператорска фирма, която на свой ред избира и предлага подходящи за целите на тренировъчни лагери хотели. <br/></b></i> <br/><i>Всеки треньор сам решава в кой хотел да проведе подготовката на своя футболен отбор. В момента туроператорската агенция е предложила хотели в Сливен, Боровец, Говедарци и Банско.<br/></i> <br/><i>4.<b> За информация - "Белведере Холидей Клуб”е единственият хотел на територията на Банско, който има собствен стадион и това го прави предпочитана дестинация за тренировъчни лагери на множество спортни клубове, както български, така и чуждестранни.<br/></b></i> <br/><i>5. Относно изнесената в материала на БТВ цена за тренировъчен лагер от 75 лева на човек, уточнявам, че нетната цена, която хотелът получава на човек, след приспадане на ДДС и комисиона на туроператора е 56 лева. <br/></i> <br/><i>Срещу нея </i><i>се предоставят следните услуги по време на тренировъчен лагер: нощувка, закуска, обяд, вечеря, транспорт, пране, ползване на стадион, наличие на линейка с медицински екип, както и ползване на външен басейн, вътрешен </i><i>басейн и СПА-център. Възможно е, както се цитира в материала, в базите на НОИ цената да бъде 50 – 60 лв. на човек, но тя е само за закуска, обяд, вечеря и нощувка и то в хотели от 1 или 2 звезди, без всички гореизброени </i><i>допълнителни условия, които предлага един 4-звезден хотел.<br/></i> <br/><i>6. И последно, смятам, че за всеки родител, какъвто съм и аз, и то на 4 деца, е изключително важно детето ми да бъде на тренировъчен лагер с адекватни условия и качество на услугата, отговарящи пълноценно на нуждите на един </i><i>младеж, занимаващ се интензивно със спорт и подготовка за състезания. <br/></i> <br/><i>Уважаеми, дами и господа, това са фактите, които бихте научили от първа ръка, ако наистина ме бяхте потърсили. В заключение добавям, че на 28.11.2019 г. ще присъствам на Изпълкома на БФС, както и на пресконференцията след това и ще бъда на разположение за отговор на всички журналистически въпроси." <br/></i> <br/><i>Атанас Фурнаджиев, 21.11.2019 г.</i></p>
      <related>
        <h4>Още по темата</h4>
        <a href="http://kanal3.bg/news/sport/football/109282-Adv.-Radostin-Vasilev-pred-Kanal-3%253A-Dzalbata-na-Lechkov-e-bezpredmetna-%252C-kongresat-shte-bade-prez-mart-ili-april-%2528VIDEO%2529"/>
        <a href="http://kanal3.bg/news/sport/football/106740-Atanas-Furnaddziev-podade-ostavka-kato-Viceprezident-na-BFS"/>
      </related>
    </article>
  </body>
</html>