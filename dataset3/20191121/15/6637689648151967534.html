<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/mer-sum-vidmovyvsya-remontuvaty-shlyahy-na-prokoshci"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-21T15:36:00+00:00"/>
    <meta property="og:title" content="Мер Сум відмовився ремонтувати шляхи на Прокошці"/>
    <meta property="og:description" content="Міська влада відповіла на петицію «Ремонт під’їзних шляхів з вулиці Прокоф’єва(від перехрестя Прокоф’єва - Зеленко) до будинків по вулиці Харківська, 6, секції 1-8»."/>
  </head>
  <body>
    <article>
      <h1>Мер Сум відмовився ремонтувати шляхи на Прокошці</h1>
      <address>
        <time datetime="2019-11-21T15:36:00+00:00">21 Nov 2019, 15:36</time>
      </address>
      <p>Міська влада відповіла на петицію «<a href="https://e-dem.in.ua/sumy/Petition/View/2041">Ремонт під’їзних шляхів з вулиці Прокоф’єва(від перехрестя Прокоф’єва - Зеленко) до будинків по вулиці Харківська, 6, секції 1-8</a>».</p>
      <p>«Шановний Олександре Миколайовичу! Шановні депутати міської ради! Висловлюємо Вам щиру вдячність за виконання електронної петиції, яка стосувалася будівництва освітлення пішохідної доріжки понад річкою Псел - від ТРЦ "Мануфактура" до будинків по вулиці Харківській, 6, секції 1-8 аж до пішохідного мосту біля легкоатлетичного манежу. Розуміючи те, що бюджет міста не безрозмірний, а також враховуючи те, що Ви це можете вирішити за рахунок резервного фонду або позабюджетних надходжень, звертаюсь до Вас від вдячних жителів міста з проханням провести ремонтні роботи під’їзних шляхів з вулиці Прокоф’єва (від перехрестя Прокоф’єва - Зеленко) до будинків по вулиці Харківській, 6, секції 1-8. Саме ними користуються водії(та їхні сім’ї!) близько десяти багатоповерхівок, трьох автостоянок, пішоходи, платники податків до бюджету міста та відвідувачі двох поштових відділень, багатьох магазинів, навчального центру, учні загальноосвітньої школи, гості нашого міста. Під час дощів, по вибоїнах і калюжах всі вони пересуваються, згадуючи всіх тих, хто причетний до облаштування дворів, тротуарів і тих же під’їзних шляхів.</p>
      <p>Вирішіть цю проблему, і люди знову будуть дуже вдячні Вам!», - звертався до мера автор петиції Басанець Володимир Григорович.</p>
      <p>Відповідь на електронну петицію:</p>
      <p>«З електронної петиції вбачається, що мешканці бажають провести ремонт дороги від перехрестя Прокоф’єва - Зеленко до будинків по вулиці Харківська, 6, секції 1-8.</p>
      <p>Повідомляємо, що роботи з ремонту вищезазначеної ділянки дороги носять капітальний характер та потребують комплексного підходу. Для можливості їх виконання необхідне попереднє проектування та відповідне фінансування із міського бюджету.</p>
      <p>Міським бюджетом на 2019 рік, на жаль, не передбачені кошти на виконання вказаних робіт. Також, повідомляємо, що за інформацією департаменту фінансів, економіки та інвестицій СМР, станом на 25.10.2019 сума недовиконання надходжень до загального фонду міського бюджету пропорційно 1/12 становить 119,7 млн. грн. (-7,9%).</p>
      <p>Таким чином, на теперішній час неможливо передбачити додаткові кошти в міському бюджеті на виконання заходів, передбачених Вашим зверненням».</p>
      <p>Підписана <a href="https://e-dem.in.ua/Content/Docs/sumy/2041-%D0%91%D0%B0%D1%81%D0%B0%D0%BD%D0%B5%D1%86%D1%8C_%D1%80%D0%B5%D0%BC%D0%BE%D0%BD%D1%82%20%D0%B4%D0%BE%D1%80%D0%BE%D0%B3%D0%B8.pdf">відповідь</a> мером Сум Олександром Лисенком.</p>
      <p>Раніше у відповіді хоча б давали надію про закладення коштів у бюджет на наступний рік. Тепер не обіцяють і цього.</p>
    </article>
  </body>
</html>