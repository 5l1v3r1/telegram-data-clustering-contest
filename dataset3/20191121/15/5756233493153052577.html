<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622652/%D9%BE%D8%B1%D8%B3%D9%BE%D9%88%D9%84%DB%8C%D8%B3%DB%8C%E2%80%8C%D9%87%D8%A7-%D9%86%D8%B4%D8%B3%D8%AA-%D8%AE%D8%A8%D8%B1%DB%8C-%D8%B1%D8%A7-%D8%AA%D8%AD%D8%B1%DB%8C%D9%85-%DA%A9%D8%B1%D8%AF%D9%86%D8%AF-%D8%AA%D8%A7%D8%B1%D8%AA%D8%A7%D8%B1-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%B1%D8%A7-%D8%A8%DB%8C%D8%B4%D8%AA%D8%B1-%D8%A7%D8%B2-%D8%AE%D9%88%D8%AF%D9%85-%D8%AF%D9%88%D8%B3%D8%AA-%D9%86%D8%AF%D8%A7%D8%B1%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T15:59:00+00:00"/>
    <meta property="og:title" content="پرسپولیسی‌ها نشست خبری را تحریم کردند/ تارتار: پرسپولیس را بیشتر از خودم دوست ندارم"/>
    <meta property="og:description" content="با غیبت گابریل کالدرون، دستیاران این سرمربی هم در نشست خبری پیش از بازی با نفت مسجد سلیمان حاضر نشدند."/>
  </head>
  <body>
    <article>
      <h1>پرسپولیسی‌ها نشست خبری را تحریم کردند/ تارتار: پرسپولیس را بیشتر از خودم دوست ندارم</h1>
      <address>
        <time datetime="2019-11-21T15:59:00+00:00">21 Nov 2019, 15:59</time>
      </address>
      <p>
        <i>با غیبت گابریل کالدرون، دستیاران این سرمربی هم در نشست خبری پیش از بازی با نفت مسجد سلیمان حاضر نشدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پس از صحبت‌های مهدی تارتار در نشست خبری پیش از بازی فردا در هفته یازدهم، نوبت مربیان پرسپولیس بود که در ساختمان سازمان لیگ حاضر شوند اما آنها در این نشست غایب بودند.</p>
      <p>به نظر می‌رسد به دنبال محرومیت جدید گابریل کالدرون از سوی کمیته انضباطی، دستیاران این سرمربی آرژانتینی تصمیم گرفتند به نشانه اعتراض نشست خبری امروز را تحریم کنند.</p>
      <figure>
        <img src="https://aftabnews.ir/files/fa/news/1398/8/30/361885_177.jpg"/>
      </figure>
      <p>
        <b>تارتار: پرسپولیس را بیشتر از خودم دوست ندارم</b>
      </p>
      <p>مهدی تارتار سرمربی تیم فوتبال نفت مسجد سلیمان عصر امروز (پنجشنبه)، در نشست خبری پیش از بازی مقابل پرسپولیس گفت: فردا مقابل یکی از بهترین تیم‌های ایران در چند سال اخیر قرار خواهیم‌ گرفت و در ورزشگاه آزادی با حضور هواداران پرشور پرسپولیس کار سختی در پیش داریم. با این وجود تیم ما هم از اول فصل عملکرد خوبی را از خود نشان داده‌ و نتایج خوبی هم گرفته است. در دیدار فردا مقابل پرسپولیس هم کادرفنی، مدیریت باشگاه و هواداران نیز به کمک ما خواهند آمد. فردا یک بازی خوب و جذاب مشاهده خواهیم کرد و امیدوار هستم نتیجه خوبی بگیریم.</p>
      <p>تارتار در ادامه درباره حواشی که تیم‌های تحت هدایت او در دیدارها برابر پرسپولیس دارند گفت: در تیم‌های که من مربی گری کردم و با آنها برابر پرسپولیس بازی کرده‌ایم نتایج خوبی نگرفته‌ام که همین موضوع باعث شده حرف و حدیث‌های ایجاد شود. من از اینجا اعلام می‌کنم که دوست دارم پرسپولیس موفق شود، اما در بازی‌های رو در رو با تیم‌های من موفق نباشد. زمانی که تیمی را هدایت می‌کنم دوست دارم تیمم پیروز باشد. اگر من بگویم پرسپولیس را بیشتر از خودم دوست دارم دروغ گفته‌ام همیشه صداقت سرلوحه کارم بوده است.</p>
      <p>وی در ادامه درباره شرایط مالی باشگاه نفت مسجد سلیمان هم گفت: در شرایطی که ما قرار داریم اکثر تیم‌ها با مشکل مالی مواجه هستند، باشگاه ما تا به حال به تعهدات مالی خود عمل کرده است و امیدوارم از این به بعد هم حمایت‌های لازم انجام شود.</p>
      <p>او در ادامه درباره تعطیلات لیگ هم اظهار کرد: تعطیلی‌ها معمولا به سود تیم‌هایی می‌شود که دچار مشکل هستند، اما تیم ما طی هفته‌ها شرایط خوبی داشت و مشکلی از این بابت نداشتیم. تعطیلی به سود ما نیست اما تیم ملی همیشه در اولویت است.</p>
      <figure>
        <img src="https://aftabnews.ir/files/fa/news/1398/8/30/361886_450.jpg"/>
      </figure>
      <p>تارتار در بخش دیگری از صحبت‌هایش درباره این که تیم‌های ایرانی در بازی‌های خود نسبت به تیم‌های خارجی کمتر گل زنی می‌کنند، گفت: این موضوع به تیم‌های پایه برمیگردد. آموزش‌ها باید درست انجام شود و بازیکنان به درستی یاد بگیرد به توپ چگونه ضربه بزنند. نوع ضربه زدن به توپ از فاکتورهای اصلی یک مهاجم است که ما این مشکل را در کشور داریم و این موضوع به آموزش در تیم‌های پایه برمی‌گردد تا اصول اولیه را به بازیکنان آموزش دهند.</p>
      <p>او در ادامه درباره حواشی که برای سوشا مکانی ایجاد شده هم گفت: ما دو دروازه‌بان آماده داریم و سوشا مکانی نیز یکی از آنها است. او تا به حال کار خودش را انجام داده و حاشیه‌ای نداشته است. تا به حال هم هیچ موضوع درگیری وجود نداشته است، نمی‌دانم حرف و حدیثها و حاشیه‌ها از کجا نشات می‌گیرد.</p>
      <p>وی در پایان درباره اشتباهات داوری در لیگ ایران نیز خاطر نشان کرد: یکی از آن تیم‌های که از ناحیه داوری متضرر شده است تیم ما است. دو هفته قبل در دیدار با فولاد دو گل سالم ما مردود اعلام شد من نمی‌دانم بعد از آن بازی آیا جریمه‌ای برای داور در نظر گرفتند یا نه و ما هم خبری نشنیدیم. وقتی داور در بازی اشتباه تاثیر گذار روی نتیجه دارد باید با او برخورد شود امیدوارم در بازی فردا داور روز خوبی را پشت سر بگذارد و عدالت اجرا شود.</p>
      <p>منبع: ایلنا و ایسنا</p>
    </article>
  </body>
</html>