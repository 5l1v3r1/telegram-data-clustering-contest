<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641217/%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%AF%D8%B1-%D9%86%D8%B4%D8%B3%D8%AA-%D8%A2%D8%B3%D9%87%E2%80%8C%D8%A2%D9%86-%D8%B4%D8%B1%DA%A9%D8%AA-%D9%86%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T15:33:00+00:00"/>
    <meta property="og:title" content="کره شمالی در نشست آسه‌آن شرکت نمی‌کند"/>
    <meta property="og:description" content="کره شمالی به واسطه تیرگی روابط میان دو کره، دعوت سئول برای مشارکت در نشست هفته آینده «آسه‌آن» را رد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641217/%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%AF%D8%B1-%D9%86%D8%B4%D8%B3%D8%AA-%D8%A2%D8%B3%D9%87%E2%80%8C%D8%A2%D9%86-%D8%B4%D8%B1%DA%A9%D8%AA-%D9%86%D9%85%DB%8C%E2%80%8C%DA%A9%D9%86%D8%AF">کره شمالی در نشست آسه‌آن شرکت نمی‌کند</a>
      </h1>
      <h2>کره شمالی به واسطه تیرگی روابط میان دو کره، دعوت سئول برای مشارکت در نشست هفته آینده «آسه‌آن» را رد کرد.</h2>
      <address><time datetime="2019-11-21T15:33:00+00:00">21 Nov 2019, 15:33</time> by <a rel="author">بولتن نیوز | bultannews.com</a></address>
      <p>به گزارش بولتن نیوز،<b> کره شمالی</b> دعوت از «<b>کیم جونگ اون</b>» رهبر کره شمالی برای حضور در نشست هفته آینده کشورهای شرق آسیا موسوم به «<b>آسه‌آن</b>» را که قرار است در سئول برگزار شود، رد کرد.</p>
      <p>بنا به گزارش خبرگزاری <a href="http://feeds.reuters.com/~r/Reuters/worldNews/~3/uLZmXgN0Z2E/north-korea-says-pointless-for-kim-to-attend-south-korea-asean-summit-idUSKBN1XV0KW">رویترز</a>، کره شمالی اعلام کرده است به واسطه تیرگی روابط دو کره، «هم‌اکنون زمان مناسبی» برای مشارکت کیم در این نشست نیست.</p>
      <p>«مون جائه این» رئیس‌جمهور کره جنوبی در تاریخ پنجم نوامبر (14 آبان ماه) دعوتنامه‌ای را برای کیم به منظور شرکت در این نشست ارسال کرده بود و همچنین پیشنهاد کرده بود در صورت عدم تمایل برای حضور در این نشست، نماینده‌ای را به سئول برای شرکت در این مراسم بفرستد.</p>
      <p>مون، هفته آینده میزبان رهبران انجمن کشورهای جنوب شرق آسیا در شهر بندری «بوسان» کره جنوبی است تا سی امین سالگرد همکاری این انجمن را جشن بگیرند و پیش از این گفته بود که احتمال حضور کیم نیز در این نشست وجود دارد.</p>
      <p>خبرگزاری رسمی کره شمالی گزارش کرد، پیونگ‌یانگ ضمن تشکر از سئول برای دعوت از این کشور، درخواست کرده تا مقامات کره جنوبی «درک کنند که ما نمی‌توانیم دلیل قانونی» برای مشارکت کیم پیدا کنیم».</p>
      <p>کره شمالی همچنین کشور همسایه خود را متهم کرده که به واسطه وابستگی به آمریکا در حل موضوعات مربوط به دو کره، به روابط میان دو کره آسیب وارد آورده است.</p>
      <p>خبرگزاری رسمی کره شمالی ادامه داد: «جای تعجب است که آنها (کره جنوبی) پس از تجربه شکست‌های ناشی از تکیه کردن بیش از اندازه به آمریکا، پیشنهاد مذاکره درباره روابط دو کره در چنین مکان چندجانبه نامناسبی (نشست آسه‌آن) را مطرح کرده‌اند».</p>
      <p>سال گذشته رهبران دو کره سه نشست برگزار کردند و مون و کیم توافق کردند که روابط را بهبود ببخشند و طرح‌های تجاری متوقف شده خود را ازسربگیرند اما به واسطه تشدید تحریم‌های آمریکا علیه کره شمالی و عدم انعطاف واشنگتن در مقابل پیونگ‌یانگ، تاکنون هیچ پیشرفت قابل ملاحظه‌ای در روابط دو کشور و همچنین روابط کره شمالی با آمریکا صورت نگرفته است.</p>
    </article>
  </body>
</html>