<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/21/socialny-vybor-odobril-vyssie-statne-dochodky-pre-sporitelov-v-druhom-pilieri/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-21T15:31:53+00:00"/>
    <meta property="og:title" content="Sociálny výbor odobril vyššie štátne dôchodky pre sporiteľov v druhom pilieri"/>
    <meta property="og:description" content="Ľudia, ktorí si na dôchodok sporia alebo budú sporiť v druhom dôchodkovom pilieri, by mali dostávať zo Sociálnej poisťovne vyššie štátne dôchodky. Vyplýva to z návrhu novely zákona o sociálnom poistení od poslancov NR SR za stranu Most-Híd, ktorý vo štvrtok odporučil schváliť parlamentný sociálny výbor. Dôchodky, ktoré vypláca Sociálna..."/>
  </head>
  <body>
    <article>
      <h1>Sociálny výbor odobril vyššie štátne dôchodky pre sporiteľov v druhom pilieri</h1>
      <address><time datetime="2019-11-21T15:31:53+00:00">21 Nov 2019, 15:31</time> by <a rel="author">SITA</a></address>
      <p>
        <b>Ľudia, ktorí si na dôchodok sporia alebo budú sporiť v druhom dôchodkovom pilieri, by mali dostávať zo Sociálnej poisťovne vyššie štátne dôchodky. Vyplýva to z návrhu novely zákona o sociálnom poistení od poslancov NR SR za stranu Most-Híd, ktorý vo štvrtok odporučil schváliť parlamentný sociálny výbor. Dôchodky, ktoré vypláca Sociálna poisťovňa, by sa podľa novely zákona mali pre účasť v druhom pilieri krátiť v menšej miere ako v súčasnosti. Dôchodky zo Sociálnej poisťovne sa pre účastníkov druhého piliera krátia vzhľadom na to, že časť ich penzijných odvodov smeruje na ich osobné účty v dôchodkových správcovských spoločnostiach.</b>
      </p>
      <p>„Sporiteľ, ktorý zarábal počas kariéry priemernú mzdu a odpracoval 42 rokov, je pri výpočte dôchodku ukrátený o približne 13 eur mesačne, teda viac ako 150 eur ročne,“ tvrdia poslanci za Most-Híd. Parlament ich legislatívny návrh na októbrovej schôdzi posunul do druhého čítania hlasmi 112 poslancov, žiadny zákonodarca nebol proti a 19 poslancov sa zdržalo hlasovania. O tom, či parlament novelu zákona definitívne schváli, rozhodnú poslanci na schôdzi, ktorá sa začne 26. novembra.</p>
      <p>Poslanec NR SR za Smer-SD Ľubomír Vážny, ktorý je súčasne generálnym riaditeľom Sociálnej poisťovne, na rokovaní výboru predložil pozmeňujúci návrh, aby sa lehota pre poisťovňu na priznanie vyšších štátnych dôchodkov pre sporiteľov posunula o jeden rok, a to z 30. júna 2020 na 30. júna 2021. Výbor tento jeho návrh schválil. Sporitelia pritom budú mať nárok na vyššie štátne dôchodky z prvého piliera už od 1. januára budúceho roka, pričom poisťovňa pri neskoršom priznaní vyššieho dôchodku im chýbajúce peniaze spätne doplatí. „Nie som tým úplne nadšený, nerieši sa to koncepčne,“ povedal k samotnému návrhu novely zákona.</p>
      <p>Zavedenie novely zákona do praxe bude podľa neho Sociálnu poisťovňu stáť tisíce až desaťtisíce eur, ktoré vynaloží na úpravu informačných systémov. „Žiadna firma nám to neurobí za tri dni,“ zdôraznil. Upozornil tiež na to, že vyššie štátne dôchodky pre sporiteľov odčerpajú peniaze z rezervného fondu solidarity, ktoré bude musieť štát poisťovni doplatiť.</p>
      <p>Ďalším pozmeňujúcim návrhom poslanec Vážny navrhol o ďalší rok odložiť zavedenie ročného zúčtovania sociálneho poistenia. Ročné zúčtovanie sociálnych odvodov by tak poisťovňa mala prvýkrát vykonať v roku 2024 za rok 2023, kým podľa súčasného znenia zákona sa tak malo stať v roku 2023 za rok 2022. Aj tento pozmeňujúci návrh sociálny výbor odobril.</p>
      <p>Pre nesprávne nastavený vzorec Sociálna poisťovňa podľa strany Most-Híd v súčasnosti sporiteľom priznáva nižšie dôchodky, ako by im mali patriť. „Spôsobené je to tým, že pri výpočte dôchodku sa nezohľadňujú odvody do rezervného fondu solidarity, ktoré v praxi slúžili na vykrytie deficitu základného fondu starobného poistenia, teda predovšetkým na výplatu starobných dôchodkov a predčasných starobných dôchodkov,“ uviedli predkladatelia. Napríklad v tomto roku sa dôchodok zo Sociálnej poisťovne pre sporiteľa v druhom pilieri kráti o pomer 4,75/18, teda o 26,39 %. Tento pomer je daný tým, že sadzba do druhého piliera v tomto roku predstavuje 4,75 % a celková sadzba na starobné poistenie je 18 %.</p>
      <p>Ak sa podľa novely zákona od poslancov za Most-Híd v celkovej sadzbe zohľadní aj sadzba na poistné do rezervného fondu solidarity vo výške 4,75 %, pomer krátenia by v tomto roku predstavoval 4,75/22,75. Dôchodky zo štátneho, priebežného piliera by sa tak pre sporiteľov krátili už len o 20,88 % namiesto terajších 26,39 %. Znamenalo by to, že penzie sporiteľov v druhom pilieri, ktoré vypláca alebo bude vyplácať Sociálna poisťovňa, by boli vyššie.</p>
      <p>Príspevková sadzba do druhého dôchodkového piliera sa od začiatku budúceho roka zvýši zo 4,75 % na 5 % hrubej mzdy, resp. vymeriavacieho základu samostatne zárobkovo činnej osoby (SZČO). Každoročný nárast príspevkovej sadzby o 0,25 percentuálneho bodu, ktorý sa začal od roku 2017, bude pokračovať až do roku 2024, kedy sadzba dosiahne 6 % z vymeriavacieho základu sporiteľa.</p>
      <p>Sadzba poistného na starobné poistenie do prvého, priebežného dôchodkového piliera sa zároveň v tomto období adekvátne znižuje tak, aby v súčte so sadzbou povinných príspevkov do druhého piliera zostala vo výške 18 % z vymeriavacieho základu. V druhom penzijnom pilieri si na dôchodok ku koncu septembra sporilo 1 milión 556 tisíc ľudí. Sporitelia majú aktuálne na účtoch vyše 9,2 miliardy eur.</p>
    </article>
  </body>
</html>