<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/21/kolekcja-oficjalnych-materialow-epic-games-dla-gry-fortnite-wzbogacona-o-nowe-przewodniki.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-21T15:57:00+00:00"/>
    <meta property="og:title" content="Kolekcja oficjalnych materiałów Epic Games dla gry Fortnite wzbogacona o nowe przewodniki"/>
    <meta property="og:description" content="Jedna z najpopularniejszych gier na świecie dorobiła się właśnie kilku przewodników, a nawet kalendarza ściennego!"/>
  </head>
  <body>
    <article>
      <h1>Kolekcja oficjalnych materiałów Epic Games dla gry Fortnite wzbogacona o nowe przewodniki</h1>
      <h2>Jedna z najpopularniejszych gier na świecie dorobiła się właśnie kilku przewodników, a nawet kalendarza ściennego!</h2>
      <address><time datetime="2019-11-21T15:57:00+00:00">21 Nov 2019, 15:57</time> by <a rel="author">gram.pl</a></address>
      <p><b>Co do tego, że <i>Fortnite</i> od Epic Games należy do grupy najpopularniejszych gier na świecie nie ma chyba żadnych wątpliwości.</b> Z tej okazji twórcy postanowili uraczyć największych fanów oficjalnymi materiałami dodatkowymi do produkcji – wydawnictwo Insignis przygotowało na razie dwa z nich, aczkolwiek w planach są już kolejne. Krótko mówiąc, kolekcja nieustannie rośnie, a dzięki niej miłośnicy <i>battle royale</i> będą mogli uzupełnić swoją wiedzę i rozwinąć się kreatywnie, w czym pomogą im dwie książki: <i>Oficjalny przewodnik „Fortnite”. Stroje</i> oraz <i>Oficjalny przewodnik „Fortnite”. Jak rysować</i>. Oprócz tego powstał również oficjalny kalendarz ścienny <i>Fortnite</i> na rok 2020.</p>
      <figure>
        <img src="https://img6.gram.pl/rfem20191121155044207jnjs.jpg"/>
      </figure>
      <figure>
        <img src="https://img6.gram.pl/gzsr20191121155038840kdsp.jpg"/>
      </figure>
      <p><b>Pierwsza książka to bogate źródło wiedzy o strojach i akcesoriach <i>Fortnite’a</i>.</b> Może nie wszystkie znasz, może o niektórych rzeczach po prostu zapomniałeś – tak czy inaczej, wszystkie są tu <b>przedstawione według zestawów i z drogocennymi wskazówkami, dzięki którym twoja stylizacja będzie wyglądała wyjątkowo</b>. Wizerunek ma przecież kluczowe znaczenie, jeśli chcesz zapaść w pamięć innym graczom podczas rozgrywki. Różnorodność strojów, które w przewodniku reprezentują ekskluzywne grafiki koncepcyjne, sprawia, że na pewno znajdziesz coś dla siebie; a jest tu wszystko – <b>od strojów stonowanych po najbardziej odjechane outfity</b>. Podobnie jest z dodatkowymi przedmiotami – nawet najprostsze z nich mogą idealnie uzupełnić całe przebranie. <b>Niezależnie od tego, czy wybierzesz Dziką Kartę, Taryfiarę, Mistrza Rzucania Mięsem czy Motocyklistę, zrób wrażenie swoją szaloną kreatywnością!</b></p>
      <p><b>Na pytanie, <i>jak</i><i> to wszystko narysować</i> odpowie z kolei druga książka, czyli <i>Oficjalny przewodnik „Fortnite”. Jak rysować</i>, czyli drugi z nowych Insignisowych materiałów.</b> Dzięki niemu krok po kroku zostaniesz <b>przeprowadzony po wszystkich etapach powstawania rysunku – od wstępnego szkicu do bogatego w detale gotowego dzieła</b>. Pod okiem doświadczonego rysownika poćwiczysz, rysując najbardziej odjazdowe pojazdy z „Fortnite’a”, kultowe stroje i budzącą respekt broń czy materiały budowlane, które najbardziej lubisz. Podstawowe techniki rysunku, jak np. cieniowanie, będziesz mieć w małym palcu. <b>To inspirująca książka, zarówno jeśli jesteś w świecie rysowania nowicjuszem, jak i doświadczonym weteranem. Wystarczy wziąć ołówek w rękę i rozpocząć zabawę!</b></p>
      <p><b>Te trzy materiały dopełniają złożoną z istniejących już dwu książek kolekcję.</b> <b>Do tej pory ukazały się: <i>„Fortnite”. Oficjalny dziennik bojowy</i> i <i>„Fortnite”. Oficjalny przewodnik. Jak przetrwać Battle Royale</i>.</b> W tym pierwszym możecie zanotować, jakie łupy zebraliście po drodze, śledzić swoje statystyki, lub uwieczniać najlepsze momenty epickich walk. W drugim przewodniku znajdziecie z kolei wskazówki oraz triki, które dotyczą zarówno podstawowych zasad rozgrywki, jak i bardziej zaawansowanych manewrów. Dzięki temu przewodnikowi poznacie przydatne taktyki i sposoby na zgarnięcie najcenniejszych łupów.</p>
      <hr/>
      <p>
        <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
      </p>
    </article>
  </body>
</html>