<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191121_L_Simon_a_rendszervaltasrol_Orban_hos_volt"/>
    <meta property="og:site_name" content="HVG.hu"/>
    <meta property="article:published_time" content="2019-11-21T15:13:00+00:00"/>
    <meta property="og:title" content="L. Simon a rendszerváltásról: Orbán hős volt"/>
    <meta property="og:description" content="Aki Nagy Imre újratemetésén a legbátrabb beszédet mondta – így vélekedett a harminc évvel ezelőtti eseményekről L. Simon László. Interjú a HVG-ben."/>
  </head>
  <body>
    <article>
      <h1>L. Simon a rendszerváltásról: Orbán hős volt</h1>
      <address><time datetime="2019-11-21T15:13:00+00:00">21 Nov 2019, 15:13</time> by <a rel="author">HVG</a></address>
      <p>
        <b>Aki Nagy Imre újratemetésén a legbátrabb beszédet mondta – így vélekedett a harminc évvel ezelőtti eseményekről L. Simon László. Interjú a HVG-ben.</b>
      </p>
      <p>A CEU és az MTA elleni meccseket finomabb módszerekkel és jobb kommunikációval meg lehetett volna nyerni, az is csak a nyugdíjasokat hozza lázba, hogy Tormay Cécile-t hány órában tanítsák – mondta L. Simon László volt kulturális államtitkár, fideszes parlamenti képviselő.</p>
      <p>Bayer Zsolt fideszes megmondóember az egyik Sajtóklubban azt mondta nemrég, a hálátlan fiatalok miatt vesztette el októberben a Fidesz Budapestet. Erre L. Simon azt mondta:</p>
      <blockquote>Az én generációm számára a Fidesz a szabadságot jelentette, Orbán Viktor az a hős volt, aki Nagy Imre újratemetésén a legbátrabb beszédet mondta. Az egyik lányom, aki jövőre választókorú lesz, 2002-ben született, az ő számára viszont a Fidesz azt a hatalmat jelenti, amiben felnőtt, Orbán Viktor pedig apja nemzedékét, ami ellen, mint minden „rendes” tinédzser, lázad.</blockquote>
      <p>Az ő gyermekeit azonban nem fenyegeti az a veszély, hogy momentumosok legyenek – mondta. „Egyébként a fiatalok között még mindig elég jól áll a Fidesz, az egyetemisták, tehát a jövő véleményformálói között veszítettünk sokat a népszerűségünkből.”</p>
      <p>Hogy a főváros elvesztésének van-e köze az MTA, a CEU és a színházak elleni hadjárathoz, L. Simon elmondta:</p>
      <blockquote>Én támogattam a kormány döntéseit, például azt, hogy az állam szerepet vállaljon az akadémiai intézetrendszer átalakításában. Ezeket a meccseket meg lehetett volna nyerni finomabb módszerekkel és jobb kommunikációval. Az, hogy a fiatalokat nehéz megszólítaniuk a hagyományos pártoknak, nemcsak a mi problémánk, hanem a baloldalé is.</blockquote>
      <p>
        <i>
          <b>Hamvay Péter interjúját keresse a csütörtöki HVG-ben és <a href="https://hvg.hu/360/20191120_Belterjes_vitak">a hvg360 oldalán</a>:</b>
        </i>
      </p>
      <figure>
        <img src="https://img4.hvg.hu/image.aspx?id=41289dbe-62f5-4db5-b6f8-5fe8deeaff6e&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© HVG</cite>
        </figcaption>
      </figure>
    </article>
  </body>
</html>