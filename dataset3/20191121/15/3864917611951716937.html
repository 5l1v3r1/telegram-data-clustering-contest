<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823004-ukrainski-zarobitcani-u-2020-roci-mozut-prominati-polsu-na-nimeccinu-ekspert.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T15:35:00+00:00"/>
    <meta property="og:title" content="Українські заробітчани у 2020 році можуть “проміняти” Польщу на Німеччину — експерт"/>
    <meta property="og:description" content="За даними Всеукраїнської асоціації компаній з міжнародного працевлаштування, 50% українців працюють у Польщі до трьох місяців, ще 25% - до пів року, загалом же за рік у цій країні встигають попрацювати приблизно 1,5 млн українців."/>
  </head>
  <body>
    <article>
      <h1>Українські заробітчани у 2020 році можуть “проміняти” Польщу на Німеччину — експерт</h1>
      <h2>За даними Всеукраїнської асоціації компаній з міжнародного працевлаштування, 50% українців працюють у Польщі до трьох місяців, ще 25% - до пів року, загалом же за рік у цій країні встигають попрацювати приблизно 1,5 млн українців.</h2>
      <address>
        <time datetime="2019-11-21T15:35:00+00:00">21 Nov 2019, 15:35</time>
      </address>
      <p>Про це Укрінформу повідомив президент асоціації Василь Воскобойник.</p>
      <p>"Згідно із соціологічними дослідженнями, більшість трудових мігрантів, попрацювавши три місяці у Польщі, їдуть додому і зрештою повертаються на заробітки знову. Крім цього, існує великий ринок нелегального працевлаштування, який може сягати 40% від всіх українських мігрантів", - розповів Воскобойник. Таким чином, за рік у Польщі встигають попрацювати приблизно 1,5 млн українців, вважає експерт.</p>
      <p>За даними заступника директора Департаменту економічного аналізу Нацбанку <a href="https://www.ukrinform.ua/tag-polsa">Польщі</a> Яцека Котловського, наразі в цій країні перебувають 900 тисяч українських працівників. Про неабиякі масштаби міграції свідчить обсяг валютних переказів: 11,6 млрд дол. у 2018 році і очікувані Нацбанком 12,2 млрд дол. у поточному.</p>
      <p>За словами Воскобойника, відбувається переорієнтація українських мігрантів з одних країн на інші, й невдовзі Польща може втратити частину українських робітників. "До Польщі їхали, бо там були створені умови для швидкого отримання роботи. Але з весни 2020 року Німеччина відкриє свій ринок праці для громадян країн за межами ЄС, і чимало українців намагатимуться потрапити туди", - наголосив експерт.</p>
      <p>Соціологічні дані, за словами експерта, свідчать, що 37% опитаних громадян України хотіли би працювати саме в Німеччині. "На українців претендують багато європейських країн через проблему з низькою народжуваністю та старінням націй. Українці добре працюють, швидко соціалізуються в європейських країнах і географічно близько до них знаходяться", - додав Воскобойник. За його словами, йдеться про залучення українців не лише на роботу, а й на постійне проживання.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2817068-u-polsi-narahuvali-majze-900-tisac-ukrainskih-zarobitcan.html">У Польщі нарахували майже 900 тисяч українських заробітчан</a>
      </blockquote>
      <p>Як повідомляв Укрінформ, за даними дослідження економістів Нацбанку Польщі і Вищої школи торгівлі РП, праця українських трудових мігрантів в Польщі привела до зростання ВВП країни, зокрема в 2016-2017 роках, на 0,6-0,7%.</p>
      <p>Детальніше про проблему української трудової міграції читайте в <a href="https://www.ukrinform.ua/rubric-society/2822268-ukrainskij-trudovij-migrant-vigoda-sogodni-i-kolaps-vze-zavtra.html">публікації </a>на сайті Укрінформу.</p>
    </article>
  </body>
</html>