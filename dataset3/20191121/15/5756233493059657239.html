<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622650/%D8%AA%DA%A9%D9%84%DB%8C%D9%81-%D8%A8%D8%B3%D8%AA%D9%87%E2%80%8C%D9%87%D8%A7%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D8%AE%D8%B1%DB%8C%D8%AF%D8%A7%D8%B1%DB%8C%E2%80%8C%D8%B4%D8%AF%D9%87-%DA%86%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T15:40:00+00:00"/>
    <meta property="og:title" content="تکلیف بسته‌های اینترنت خریداری‌شده چه می‌شود؟"/>
    <meta property="og:description" content="به دنبال اختلال سراسری در اینترنت، بسیاری از مشترکین درخصوص بسته‌های اینترنتی تلفن همراه متضرر شده‌اند که باید تکلیف آنها مشخص شود."/>
  </head>
  <body>
    <article>
      <h1>تکلیف بسته‌های اینترنت خریداری‌شده چه می‌شود؟</h1>
      <h2>در شرایط اختلال اینترنتی؛</h2>
      <address>
        <time datetime="2019-11-21T15:40:00+00:00">21 Nov 2019, 15:40</time>
      </address>
      <p>
        <i>به دنبال اختلال سراسری در اینترنت، بسیاری از مشترکین درخصوص بسته‌های اینترنتی تلفن همراه متضرر شده‌اند که باید تکلیف آنها مشخص شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>چند روزی است که به دنبال اعتراضات مردمی نسبت به افزایش نرخ سوخت در کشور، قطعی اینترنت مشکلاتی را برای مردم عادی و به‌ویژه ‌آن دسته از کسانی که عمده کارشان با اینترنت است، ایجاد کرده است. اما در این میان آنچه بیش از همه رخ نشان داده، وضعیت بسته‌های اینترنت تلفن همراه است که در این چند روز، مدت زمان استفاده آن‌ها به پایان رسیده است بدون آنکه مشترکین بتوانند از آن بسته به طور کامل استفاده کنند. این امر در حال حاضر تبدیل به دغدغه‌ای برای کاربران شده و این سوال را برای آنها ایجاد کرده است که تکلیف بسته‌های خریداری شده در ایام قطعی سراسری اینترنت بین‌الملل و بسته‌های پیش از آن چه می‌شود؟ آیا اپراتورهای تلفن همراه در این خصوص تمهیداتی اندیشیده‌اند یا خیر؟</p>
      <p>آن دسته از مشترکینی که بدون اطلاع از قطعی اینترنت، بسته جدیدی را خریداری کرد‌ه‌اند، یا بسته‌های فعالشان به دلیل اختلال فعلی اینترنت پایان یافته است و یا مسائلی از این دستره به‌رو بوده‌اند، بر اساس پیگیری‌های صورت گرفته از اپراتورهای همراه اول و ایرانسل، باید منتظر پایان اختلال و بازگشت به شرایط عادی باشند.</p>
      <figure>
        <img src="https://aftabnews.ir/files/fa/news/1398/8/30/361883_774.jpg"/>
      </figure>
      <p>اپراتور ایرانسل مطابق با قوانین سابقش، بسته‌های خریداری شده را برای کاربران ذخیره می‌کند و از آنجا که الویت با بسته‌ای است که تاریخ اعتبار آن قبل‌تر است، ابتدا بسته کوتاه مدت مصرف شده و سپس بسته دوم فعال می‌شود حتی اگر بسته قبلی زودتر خریداری شده باشد.</p>
      <p>در مورد بسته‌های چند روزه هم که با قطعی فعلی مواجه شده‌اند و مشترکین نتوانستند به طور کامل از آنها استفاده کنند و در این چند روز مدت زمان اعتبارشان به پایان رسیده ، قرار است که پس از پایان اختلال، مورد بررسی قرار گیرد. طبق گفته‌ها باید برآورد نهایی انجام شود و آمار به دست آمده از کل مشترکینی که در این مدت دچار این مسئله شده‌اند، می‌تواند تاثیر مستقیمی در تصمیمات اتخاذی داشته باشد. این اصل شامل مشترکین همراه اول هم می‌شود؛ اگر تعداد مشترکینی که به این شیوه متضرر شده‌اند، قابل توجه باشد، می‌توان امیدوار بود که این مشکل حل شود و بسته‌های اینترنتی بار دیگر برای مشترکین لحاظ شود. ناگفته نماند که درخواست وزیر ارتباطات تاثیر زیادی بر تسریع این روند دارد.</p>
      <p>راه حل‌های موجود برای رفع این مشکل به افزایش حجم اینترنت کاربران یا افزایش تعداد روز‌های قطعی اینترنت بین‌الملل به تاریخ اتمام بسته‌های اینترنت کاربران ختم می‌شود. البته هنوز هیچ تصمیمی در این مورد گرفته نشده اما شاید اضافه کردن تعداد روز‌‌های اختلالات اینترنت به مدت زمان انقضای بسته اینترنت کاربران، بهترین و منطقی‌ترین راه باشد. اما تصمیم‌گیری در این مورد برای کسانی که در همین مدت چند روزه قطعی اینترنت بین‌الملل، زمان بسته اینترنتشان تمام شده کمی دشوار است، در این حال شاید با تصمیمات وزارت ارتباطات و اپراتور‌ها، یک بسته چند روزه کوتاه مدت به این دست از کاربران اهدا شود، شاید هم یک مقدار حجم بیشتر مانند یک گیگابایت، به بسته بعدی آن‌ها اضافه شود تا جبران این چند روز عدم دسترسی به اینترنت بین‌الملل باشد. در هر صورت تصمیم‌گیری در مورد این اتفاق با رعایت عدالت کامل و حقوق مصرف‌کنندگان و اپراتورها کمی دشوار است، اما نظر شما چیست؟ به نظر شما بهترین و عادلانه‌ترین راه برای جبران اختلالات چند روزه اینترنت کدام است؟</p>
      <p>شرکت رایتل توضیح داده است که "در حال بررسی موضوع هستیم. پس از پایان اختلال با هماهنگی وزارت ارتباطات و سازمان تنظیم مقررات و ارتباطات رادیویی تصمیم‌گیری خواهد شد."</p>
    </article>
  </body>
</html>