<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/uttar-pradesh/news/amit-shahs-statement-in-jharkhand--ram-temple-will-be-built-in-ayodhya-262885"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-21T15:10:46+00:00"/>
    <meta property="og:title" content="झारखंड में अमित शाह का बयान- अयोध्या में बनेगा आसमान छूता राम मंदिर "/>
    <meta property="og:description" content="केन्द्रीय गृहमंत्री अमित शाह ने बृहस्पतिवार को कहा कि राम मंदिर पर सुप्रीम कोर्ट के हाल के फैसले से अयोध्या में मंदिर बनने का रास्ता साफ हो गया है और उनकी सरकार वहां आसमान को छूने वाला राम मंदिर बनाने का मार्ग प्रशस्त करेगी। झारखंड विधानसभा चुनाव के लिए यहां भाजपा प्रत्याशियों के पक्ष में चुनावी जनसभा को संबोधित करते हुए अमित शाह ने यह बात कही।"/>
  </head>
  <body>
    <article>
      <h1>झारखंड में अमित शाह का बयान- अयोध्या में बनेगा आसमान छूता राम मंदिर </h1>
      <address><time datetime="2019-11-21T15:10:46+00:00">21 Nov 2019, 15:10</time> by <a rel="author">Shivani</a></address>
      <p>केन्द्रीय गृहमंत्री अमित शाह ने बृहस्पतिवार को कहा कि राम मंदिर पर सुप्रीम कोर्ट के हाल के फैसले से अयोध्या में मंदिर बनने का रास्ता साफ हो गया है और उनकी सरकार वहां आसमान को छूने वाला राम मंदिर बनाने का मार्ग प्रशस्त करेगी। झारखंड विधानसभा चुनाव के लिए यहां भाजपा प्रत्याशियों के पक्ष में चुनावी जनसभा को संबोधित करते हुए अमित शाह ने यह बात कही।</p>
      <p>अमित शाह ने कहा, ‘भाजपा संवैधानिक तरीके से अयोध्या में राम मंदिर विवाद सुलझाना चाहती थी और अब इस मामले में कोर्ट का फैसला आ गया है, जिससे गगनचुंबी राम मंदिर के निर्माण का रास्ता साफ हो गया है।’ उन्होंने जनसमूह से सवाल किया कि क्या वह अयोध्या में राम मंदिर का निर्माण चाहते हैं, जिस पर भीड़ ने जोरदार ढंग से मंदिर निर्माण की बात का स्वागत किया।</p>
      <p>केन्द्रीय गृह मंत्री ने कश्मीर का मुद्दा भी उठाया। उन्होंने कहा,‘कश्मीर की समस्या का निदान नरेन्द्र मोदी सरकार ने ही किया। सत्तर वर्षों से यह मामला लंबित था लेकिन हमारी सरकार ने अनुच्छेद 370 हटा कर वहां विकास का रास्ता खोल दिया और आतंकियों के प्रवेश का द्वार बंद कर दिया।’ उन्होंने कांग्रेस अध्यक्ष सोनिया गांधी से सवाल किया, ‘कांग्रेस अध्यक्ष सोनिया गांधी और कांग्रेस नेता राहुल गांधी यह बतायें कि आजादी के बाद सत्तर वर्षों में कांग्रेस ने आदिवासियों के लिए क्या कार्य किये?’    </p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Amit Shah's statement in Jharkhand - Ram temple will be built in Ayodhya</p>
    </article>
  </body>
</html>