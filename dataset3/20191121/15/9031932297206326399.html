<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/funkcjonariusz-sop-zatrzymany-w-centrum-wroclawia-posiadal-narkotyki/"/>
    <meta property="og:site_name" content="Polsat News"/>
    <meta property="article:published_time" content="2019-11-21T15:42:00+00:00"/>
    <meta property="og:title" content="Funkcjonariusz SOP zatrzymany w centrum Wrocławia. Posiadał narkotyki"/>
    <meta property="og:description" content="Wobec funkcjonariusza SOP, który na został zatrzymany we Wrocławiu w związku z posiadaniem środków odurzających zostanie wszczęte postępowanie dyscyplinarne - powiedział w czwartek ppłk SOP Bogusław Piórkowski. Mężczyzna decyzją komendanta SOP został zawieszony."/>
  </head>
  <body>
    <article>
      <h1>Funkcjonariusz SOP zatrzymany w centrum Wrocławia. Posiadał narkotyki</h1>
      <address>
        <time datetime="2019-11-21T15:42:00+00:00">21 Nov 2019, 15:42</time>
      </address>
      <p>
        <b>Wobec funkcjonariusza SOP, który na został zatrzymany we Wrocławiu w związku z posiadaniem środków odurzających zostanie wszczęte postępowanie dyscyplinarne - powiedział w czwartek ppłk SOP Bogusław Piórkowski. Mężczyzna decyzją komendanta SOP został zawieszony.</b>
      </p>
      <related>
        <a href="https://www.polsatnews.pl/wiadomosc/2019-07-10/szydlo-zrezygnowalam-z-ochrony-sop-byla-wykorzystywana-do-politycznych-atakow-opozycji/"/>
      </related>
      <p>Do zdarzenia doszło w ostatni piątek we Wrocławiu.</p>
      <p>Jak przekazał rzecznik wrocławskiej komendy miejskiej asp. szt. Łukasz Dutkowiak mężczyznę na terenie Starego Miasta zauważył nieumundurowany patrol. Ich zdaniem istniało uzasadnione podejrzenie, że może posiadać narkotyki.</p>
      <p>
        <a href="https://www.polsatnews.pl/wiadomosc/2019-09-05/wiceszef-mswia-pozbawiony-czesci-kompetencji-zielinski-nie-nadzoruje-juz-policji-ani-sop/">
          <b>ZOBACZ: Wiceszef MSWiA pozbawiony części kompetencji. Zieliński nie nadzoruje już policji ani SOP</b>
        </a>
      </p>
      <p>- Policjanci podjęli interwencję. Okazało się, że mężczyzna posiada jedną porcję środków odurzających. Z uwagi na to, że po sprawdzeniu okazało się, że jest to funkcjonariusz (Służby Ochrony Państwa - red.), całość materiału została przekazana do prokuratury, i to prokuratura zajmuje się tą sprawą - wyjaśnia Dutkowiak.</p>
      <p>
        <b>Postępowanie dyscyplinarne</b>
      </p>
      <p>Jak z kolei informuje rzecznik prasowy SOP ppłk Bogusław Piórkowski zatrzymany we Wrocławiu funkcjonariusz do zakończenia czynności, jakie są wobec niego prowadzone przez policję i prokuraturę, został decyzją komendanta SOP zawieszony w czynnościach służbowych.</p>
      <p>- Zostanie wobec niego wszczęte postępowanie dyscyplinarne - przekazał Piórkowski.</p>
      <p>O zatrzymaniu funkcjonariusza SOP napisała "Gazeta Wrocławska". Według informacji gazety patrol policji zauważył mężczyznę w bramie kamienicy przy ul. Ruskiej, gdy ten próbował wciągnąć porcję narkotyku.</p>
      <p>
        <a href="https://www.polsatnews.pl/wideo/fragmenty-cudownej-broni-hitlera-znalezione-w-polsce_6759887/">WIDEO - Fragmenty "cudownej broni" Hitlera znalezione w Polsce</a>
      </p>
      <figure>
        <img src="https://r.dcs.redcdn.pl/http/o2/redefine/cp/ky/ky2qsnaowjgpoehcuv6yqxsfx71u4jr8.jpg"/>
      </figure>
    </article>
  </body>
</html>