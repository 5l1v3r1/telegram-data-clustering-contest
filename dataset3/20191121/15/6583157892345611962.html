<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/speed-car-motor-lublin-system-sprzedazy-nie-zawiodl-klub-wyjasnia-problemy-z-zakupem-karnetoww/"/>
    <meta property="og:site_name" content="lublin112.pl"/>
    <meta property="article:published_time" content="2019-11-21T15:58:00+00:00"/>
    <meta property="og:title" content="Speed Car Motor Lublin: System sprzedaży nie zawiódł. Klub wyjaśnia przyczyny problemów z zakupem karnetów"/>
    <meta property="og:description" content="Klub zapewnia, że system sprzedaży biletów wytrzymał. Powodem problemów był tylko i wyłącznie fakt, iż w jednej chwili karnety chciało zakupić kilkanaście tysięcy osób."/>
  </head>
  <body>
    <article>
      <h1>Speed Car Motor Lublin: System sprzedaży nie zawiódł. Klub wyjaśnia przyczyny problemów z zakupem karnetów</h1>
      <address>
        <time datetime="2019-11-21T15:58:00+00:00">21 Nov 2019, 15:58</time>
      </address>
      <p>
        <b>Klub zapewnia, że system sprzedaży biletów wytrzymał. Powodem problemów był tylko i wyłącznie fakt, iż w jednej chwili karnety chciało zakupić kilkanaście tysięcy osób.</b>
      </p>
      <p>Tak jak zapowiadaliśmy, Speed Car Motor Lublin odniósł się do zarzutów kibiców, którzy w ostrych słowach wypowiadają się na temat ogromnych problemów z zakupem karnetów na sezon 2020. Jak już informowaliśmy, pomimo wcześniejszych zapowiedzi, większość osób nie miała możliwości wyboru miejsca, czy też zakupu większej ilości wejściówek.</p>
      <p>Przedstawiciele klubu tłumaczą, że system sprzedaży karnetów nie zawiesił się i cały czas pracował. Problemy wynikały z tego, że liczba osób zainteresowanych zakupem kilkukrotnie przewyższyła pojemność stadionu przy Al. Zygmuntowskich. W wyniku tego kilkanaście tysięcy osób chciało zakupić karnety w tym samym czasie co sprawiło, że już w pierwszych sekundach od uruchomienia sprzedaży brakowało wolnych miejsc do rezerwacji.</p>
      <p>Brak możliwości wyboru miejsca spowodowany był zaś wyłącznie tym, że po wybiciu godziny 20:20 wszystkie miejsca znalazły się w koszykach. Dlatego też system nie miał możliwości wyświetlenia wolnych miejsc, gdyż ich po prostu brakowało. Kiedy zaś rezerwacje nie były opłacane, miejsca wracały do puli i była szansa na ich wybór nawet w późniejszym czasie.</p>
      <blockquote>– Jeżeli chodzi o brak możliwości wyboru 10 szt. karnetów w ramach jednego zamówienia, to sytuacja wygląda podobnie. Dla części z Was nie było już możliwości nabycia takiej liczby karnetów po kilku sekundach. System z automatu wyszukiwał możliwości przydziału miejsc koło siebie, co oznacza, że jeżeli dostępne były np. 4 miejsca – to tak zostały przydzielone, aby w ramach jednego zamówienia nie były rozproszone po całym stadionie, tylko z kolejnymi numerami. Jeżeli ktoś z Was ma kilka karnetów w różnych sektorach, tzn, że dokonywał kilku zamówień lub wybrał miejsca z planu stadionu – czytamy w oświadczeniu.</blockquote>
      <p>Zarząd klubu przyznaje, że choć powinni się cieszyć z faktu, że jako pierwszy klub żużlowy na świecie wyprzedali wszystkie miejsca siedzące w karnetach, to jednak rozumieją rozgoryczenie tych, którym nie udało się nabyć wejściówki ze względu na ograniczoną pojemność obiektu. Wiadomo już bowiem, że wszystkie karnety zostały sprzedane. Klub jednak zapewnia, że przed każdym meczem do sprzedaży będzie trafiać określona pula biletów.</p>
      <p>(fot. SC Motor Lublin/archiwum)</p>
    </article>
  </body>
</html>