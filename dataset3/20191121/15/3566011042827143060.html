<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549006.html/%D9%BE%DB%8C%D8%B4%D9%86%D9%87%D8%A7%D8%AF-%D8%AD%D8%B0%D9%81-%D8%AA%D8%B3%D9%87%DB%8C%D9%84%D8%A7%D8%AA-%D9%88-%D8%B3%D9%87%D9%85%DB%8C%D9%87-%D9%87%D8%A7%DB%8C-%D9%85%D8%AD%D9%84-%D8%A7%D8%B9%D8%AA%D8%B1%D8%A7%D8%B6-%DA%A9%D9%86%DA%A9%D9%88%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:20:00+00:00"/>
    <meta property="og:title" content="پیشنهاد حذف تسهیلات و سهمیه های محل اعتراض کنکور"/>
    <meta property="og:description" content="رئیس سازمان سنجش از ساماندهی سهمیه های کنکور خبر داد و گفت: پیشنهادات ارائه شده در جلسه روسای دانشگاهها در خصوص حذف برخی تسهیلات و ساده سازی آن ها است."/>
  </head>
  <body>
    <article>
      <h1>پیشنهاد حذف تسهیلات و سهمیه های محل اعتراض کنکور</h1>
      <h2>رئیس سازمان سنجش خبر داد:</h2>
      <address>
        <time datetime="2019-11-21T15:20:00+00:00">21 Nov 2019, 15:20</time>
      </address>
      <p>رئیس سازمان سنجش از ساماندهی سهمیه های کنکور خبر داد و گفت: پیشنهادات ارائه شده در جلسه روسای دانشگاهها در خصوص حذف برخی تسهیلات و ساده سازی آن ها است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ابراهیم خدایی در گفتگو با <a href="https://www.mehrnews.com/">خبرنگار مهر</a> درباره آخرین وضعیت بررسی امتیاز فرزندان هیات علمی در کنکور گفت: قرار بر این شده است که موضوع امتیاز فرزندان هیات علمی در بحث ساماندهی سهمیه ها گنجانده شود و مورد بررسی قرار گیرد.</p>
      <p>وی با اشاره به اینکه در جلسه امروز روسای دانشگاهها وضعیت ورودی ها در کنکور ارشد و دکتری مورد بررسی قرار گرفت، افزود: خواست عموم و داوطلبان این است که سهمیه بندی ها کلا باید ساماندهی شود و در این خصوص اجماع نظری در مراجع سیاست گذاری و تصمیم گیری از جمله مجلس، شورای انقلاب فرهنگی و دولت وجود دارد که انشاءالله این مباحث ساماندهی شود.</p>
      <p>خدایی اضافه کرد: پیشنهادها در این خصوص اعلام شده اما هنوز نهایی نشده است و باید لایحه مورد نظر به امضای دو وزیر برسد.</p>
      <p>وی درباره جزئیات پیشنهادات به مهر گفت: پیشنهادها در جهت ساده سازی و حذف تسهیلات و سهمیه هایی است که اعتراض داوطلبان را به دنبال داشته است و امیدواریم با این اصلاح قیدهای ورود به دانشگاه کمتر شود.</p>
      <p>به گزارش مهر، وی ادامه داد: این موضوع جزو مباحث روز جامعه است و بحث عدالت آموزشی در احکام برنامه ششم، نقشه جامع علمی کشور، احکام ابلاغی مقام معظم رهبری تاکید شده است. فعلا نمی توان جزئیات بحث ساماندهی کنکور را اعلام کرد و قرار است اصلاحات در لایحه ارسالی به دولت تقدیم شود.</p>
      <p>رئیس سازمان سنجش آموزش کشور درباره اخرین وضعیت بررسی ها در خصوص تغییر رشته برخی دانشجویان آزاد از دامپزشکی به پزشکی گفت: قرار شده این موضوع در شورای سنجش و پذیرش دانشجو بررسی شود. تغییر رشته این افراد کار خلافی بوده است. این موضوع به زودی در دستور کار شورا قرار می گیرد.</p>
      <p>وی در پاسخ به این سوال که آیا امکان اخراج این دانشجویان وجود دارد؟گفت: بالاخره باید ببینیم شورا چه تصمیمی در ارتباط با این دانشجویان می گیرد و باید منتظر ماند. به هر حال این دانشجویان حد نصاب نمره را نگرفته بودند.</p>
      <p>انتهای پیام/</p>
    </article>
  </body>
</html>