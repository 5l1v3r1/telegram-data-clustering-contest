<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%a9%d7%95%d7%97%d7%93-%d7%95%d7%94%d7%a4%d7%a8%d7%aa-%d7%90%d7%9e%d7%95%d7%a0%d7%99%d7%9d-%d7%9b%d7%9a-%d7%a4%d7%a2%d7%9c%d7%94-%d7%94%d7%a9%d7%99%d7%98%d7%94-%d7%91%d7%9e%d7%95%d7%a1%d7%93-%d7%94/"/>
    <meta property="og:site_name" content="ביזנעס"/>
    <meta property="article:published_time" content="2019-11-21T15:07:27+00:00"/>
    <meta property="og:title" content="שוחד והפרת אמונים: כך אירע במוסד האמון על בריאות הציבור"/>
    <meta property="og:description" content="בית המשפט המחוזי בתל אביב הרשיע חמישה עובדי שירות המזון לשעבר במשרד הבריאות בעבירות לקיחת שוחד, תיווך בשוחד והפרת אמונים • מדובר בחמשה עובדים בכירים ומהנדסי מזון שהיו אמורים לפקח על בריאות המוצרים אותם ייבאו או שיווקו נותני השוחד"/>
  </head>
  <body>
    <article>
      <h1>שוחד והפרת אמונים: כך אירע במוסד האמון על בריאות הציבור</h1>
      <address><time datetime="2019-11-21T15:07:27+00:00">21 Nov 2019, 15:07</time> by <a rel="author">אברהם חסידה</a></address>
      <p>
        <b>בית המשפט המחוזי בתל אביב הרשיע חמישה עובדי שירות המזון לשעבר במשרד הבריאות בעבירות לקיחת שוחד, תיווך בשוחד והפרת אמונים • מדובר בחמשה עובדים בכירים ומהנדסי מזון שהיו אמורים לפקח על בריאות המוצרים אותם ייבאו או שיווקו נותני השוחד</b>
      </p>
      <p>שירות המזון הארצי הוא גוף במשרד הבריאות המשמש כסמכות העליונה לקביעת הנחיות לכל יבואני המזון, בעלי עסקי המזון, היצרנים והצרכנים במדינת ישראל. כחלק מתפקידו, מפקח השירות על המזון המיוצר בישראל ומיובא אליה. חקירת הפרשה חשפה התנהלות חמורה שבה עובדי שירות המזון הארצי לקחו שוחד מיבואנים ויועצי מזון. עובדי רשות המזון קיבלו טובות הנאה בכסף מזומן, כרטיסי מתנה, ריהוט גן, ומוצרי צריכה שונים בשווי מצטבר של עשרות אלפי שקלים.</p>
      <p>שופט בית המשפט המחוזי בתל אביב כבוד השופט בני שגיא הרשיע היום על פי הודאתם חמשה מהמעורבים בפרשה.</p>
      <p>מנהלת מחלקת הייבוא בשירות המזון לשעבר, הורשעה בכך שלקחה שוחד במשך שנים מיועץ מזון וכן בהפרת אמונים בקשר ליחסיה עם יועץ מזון אחר ויבואנים נוספים, בכך שקיבלה טובות הנאה בדמות כרטיסי מתנה, מוצרי צריכה וחופשה בבית מלון.</p>
      <p>מי שהיה מהנדס מזון האמון על מתן אישורי הייבוא למוצרי המזון הנכנסים למדינת ישראל, הורשע בכך שבמשך שנים ובאופן שיטתי לקח שוחד מיועץ מזון, תיווך בשוחד בין יבואן לבין מנהלת מחלקת הייבוא בשירות המזון הנזכרת, ולקח טובות הנאה נוספות משלושה יבואנים שונים, במקביל לעבודתו מולם כמהנדס מזון ובכך ביצע עבירות הפרת אמונים.</p>
      <p>מהנדסת מזון לשעבר, שהייתה אמונה על מתן אישורי ייבוא, הורשעה בלקיחת שוחד בדמות כספים במזומן ומוצרי צריכה שונים, מיבואן אשר נזקק לשירותיה וכן בהפרת אמונים, בכך שקיבלה מיועץ מזון ומיבואנים נוספים טובות הנאה שונות, כגון כרטיסי מתנה וכספים במזומן.</p>
      <p>מזכירה לשעבר בשירות המזון, הורשעה בכך שלקחה שוחד בדמות כספים במזומן וטובות הנאה שונות, מאחד היבואנים אשר נזקק לשירותיה והפרה אמונים, בכך שקיבלה טובות הנאה משני יבואנים אחרים לפי בקשותיה.</p>
      <p>מזכירה נוספת לשעבר בשירות המזון, הורשעה בביצוע עבירות הפרות אמונים, בקשר לקבלת טובות הנאה משני יועצי מזון במקביל לעבודתה בשירות המזון וטיפולה בבקשותיהם.</p>
      <p>החמישה הורשעו כאמור על פי הודאתם, לאחר הליך גישור, בכתבי אישום מתוקנים במסגרת הסדר טיעון, אך ללא הסכם לעניין העונש. בעניינה של אחת הוסכם כי התביעה לא תטען למאסר מאחורי סורג ובריח. נגד שני עובדי ציבור נוספים, מנהלת תחנת ההסגר בנמל אשדוד ומהנדסת בשירות המזון, עדיין מתנהלים הליכים בבית המשפט .</p>
      <p>בתיק מטפלים עורכי הדין טל פרג'ון ואלעד אשכנזי מהמחלקה הכלכלית בפרקליטות המדינה. הטיעונים לעונש בתיק יישמעו במועד שיקבע בהמשך בפני כבוד השופט מרדכי לוי בבית המשפט המחוזי בת"א.</p>
    </article>
  </body>
</html>