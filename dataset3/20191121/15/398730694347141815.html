<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/holmes-trump-brydde-sig-mer-om-bidens-an-om-ukrainas-sakerhet/"/>
    <meta property="og:site_name" content="DN.SE"/>
    <meta property="article:published_time" content="2019-11-21T15:37:50+00:00"/>
    <meta property="og:title" content="Holmes: Trump brydde sig mer om Bidens än om Ukrainas säkerhet"/>
    <meta property="og:description" content="Diplomaten David Holmes målade upp en bild av en president som inte var intresserad av Ukraina eller landets krig med Ryssland utan mer av sina egna"/>
  </head>
  <body>
    <article>
      <h1>Holmes: Trump brydde sig mer om Bidens än om Ukrainas säkerhet</h1>
      <address><time datetime="2019-11-21T15:37:50+00:00">21 Nov 2019, 15:37</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>Diplomaten David Holmes målade upp en bild av en president som inte var intresserad av Ukraina eller landets krig med Ryssland utan mer av sina egna undersökningar när det gällde Joe Biden och hans son Hunter Biden.<br/>– Mitt bestämda intryck är att det militära stöd som hölls inne från Ukraina var kopplat till att Ukraina måste utreda Bidens, sa Holmes.</b>
      </p>
      <p>David Holmes är diplomat vid den amerikanska ambassaden i Kiev och har till skillnad från USA:s EU-ambassadör Gordon Sondland, <a href="https://www.dn.se/nyheter/varlden/sondland-ukraina-pressades-pa-uppdrag-av-trump/">som hördes under onsdagen</a>, fört anteckningar över samtliga möten han varit med på.</p>
      <p><b>Hans kritik mot hur</b> USA:s president Donald Trump skött kontakterna med Ukraina var hård under utfrågningen på torsdagen och Holmes använde vid flera tillfällen uttrycket ”chockad” när han beskrev hur presidenten och Vita huset fört sin politik gentemot Ukrainas nya regering.</p>
      <p>Holmes beskrev bland annat hur han deltagit i ett möte med det nationella säkerhetsrådet och då fått beskedet att det militära stöd på 400 miljoner dollar som beslutat av kongressen nu skulle hållas inne ”på order av presidenten”.</p>
      <p>– Varför det skulle hållas inne fick vi aldrig veta, sa Holmes.</p>
      <p>Liknande uppgifter, att det var presidenten själv som stoppat stödet, <a href="https://www.dn.se/nyheter/varlden/toppdiplomat-trump-kravde-lofte-av-ukraina-att-utreda-biden/">har kommit från andra personer</a> som frågats ut i representanthuset.</p>
      <p>– Vi försökte vädja till presidenten i andra termer som gällde säkerhet och hur landet är viktigt för USA:s säkerhet. Mitt intryck är att pengarna hölls inne för att Ukraina inte gjort undersökningen av Bidens eller för att sätta press på Zelenskyj att göra den.</p>
      <p><b>Holmes beskrev också</b> Donald Trumps intresse för Ukraina och landet säkerhet som mycket lågt. Vid ett tillfälle hade han hört ambassadör Sondland samtala med president Trump över telefon. Ett samtal där Trump talade så högt att Sondland tvingades hålla luren en bit från örat:</p>
      <p>– Jag satt mitt emot honom och presidenten var lätt att höra. Bland annat hörde jag presidenten frågan ”ska han göra utredningen?”. Alltså utredningen kring Joe Biden och hans son. Sondland svarade att president Volodymyr Zelenskyj ”love your ass” och att ”han kommer att göra allt du bett honom om”.</p>
      <p><b>Enligt Holmes genomfördes</b> samtalet mellan Sondland och Trump på en osäker mobiltelefon mitt i en restaurang i Kiev.</p>
      <p>– När jag frågade Sondland efter samtalet hur presidenten såg på Ukraina då höll ambassadör Sondland med om att presidenten inte brydde sig om Ukraina utan ”han bryr sig bara om stora saker”. Sondland sa att dessa ”stora saker” rörde sig om utredningen kring Bidens. Detta i ett land som ligger i krig med Ryssland. </p>
      <p>– Med stora saker menade Trump, enligt Sondland, sådant som Rudy Giuliani ägnar sig åt, utredningen om Bidens. Jag har aldrig varit med om något liknande under min karriär inom UD.</p>
      <p><b>Enligt David Holmes</b> rådde det ingen tvekan om att det militära biståndet till Ukraina var kopplade till att Ukraina skulle göra en utredning om Joe Biden och hans son och deras aktiviteter i Ukraina. Utan utredning, inget bistånd.</p>
      <p>– Det är mitt bestämda intryck, sa Holmes.</p>
      <p>Holmes fick också frågan om det var någon tvekan om att utredningen av holdingbolaget Burisma, för vilka Hunter Biden arbetade, egentligen var ”ett kodord för Bidens”.</p>
      <p>– Det var ingen tvekan. Det förstod alla.</p>
    </article>
  </body>
</html>