<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/rtl-zet-de-villa-stop-na-kritiek/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-21T15:48:21+00:00"/>
    <meta property="og:title" content="RTL zet De Villa stop na kritiek"/>
    <meta property="og:description" content="RTL 5 heeft besloten om de uitzendingen van De Villa per direct stop te zetten wegens seksueel grensoverschrijdend gedrag in het programma. Dat heeft een woordvoerder laten weten aan BuzzE. De zender biedt bovendien excuses aan vanwege vertoonde beelden."/>
  </head>
  <body>
    <article>
      <h1>RTL zet De Villa stop na kritiek</h1>
      <address><time datetime="2019-11-21T15:48:21+00:00">21 Nov 2019, 15:48</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>RTL 5 heeft besloten om de uitzendingen van De Villa per direct stop te zetten wegens seksueel grensoverschrijdend gedrag in het programma. Dat heeft een woordvoerder laten weten aan BuzzE. De zender biedt bovendien excuses aan vanwege vertoonde beelden.</p>
      <p>“Seksueel grensoverschrijdend gedrag is onacceptabel en mag nooit worden gepromoot, niet voor en niet achter de schermen”, laat een woordvoerder weten. “Dat er tot twee keer toe scènes worden uitgezonden die iets anders suggereren, kunnen we niet tolereren en we bieden hiervoor onze excuses aan.”</p>
      <p>Onder anderen presentator Tim Hofman leverde kritiek op twee scènes in het programma. Daarin is onder meer te zien hoe een van de deelneemsters een opdringerige medekandidaat van zich af moet slaan in bed. Ze wijst hem meerdere keren af, maar hij blijft haar lastigvallen. Tim sprak zijn afschuw uit over het moment en over hoe RTL met de beelden omging, met een volgens hem “grappig muziekje en ludieke voice-over” eronder.</p>
      <p>Grondig onderzoek</p>
      <p>“Er wordt een grondig onderzoek gestart met de desbetreffende inhoudelijk verantwoordelijken bij de zender en bij producent Blue Circle om te achterhalen hoe dit fout heeft kunnen gaan”, laat RTL weten. “En vooral hoe we dit in de toekomst voorkomen.”</p>
      <p>In De Villa namen acht vrijgezellen een week lang hun intrek in een luxueus onderkomen onder de Spaanse zon.</p>
      <p>BuzzE</p>
    </article>
  </body>
</html>