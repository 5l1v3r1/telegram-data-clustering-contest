<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548999.html/%D8%A8%D8%B3%DB%8C%D8%AC-%D9%85%D8%B8%D9%87%D8%B1-%DB%8C%DA%A9-%D9%86%DB%8C%D8%B1%D9%88-%D9%88-%D8%AA%D9%81%DA%A9%D8%B1-%D8%A7%D9%86%D9%82%D9%84%D8%A7%D8%A8%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:58:00+00:00"/>
    <meta property="og:title" content="بسیج مظهر یک نیرو و تفکر انقلابی است"/>
    <meta property="og:description" content="فرمانده سپاه خلیل‌آباد با بیان اینکه بسیج امروزه مظهر یک نیرو و تفکر انقلابی شده است و از هر امتحانی که پیش روی آن بوده سربلند بیرون آمده است، گفت: میوه‌های شجره طیبه بسیج که در سال 58 توسط امام (ره) کاشته شد، فاطمیون افغانستان، حزب‌الله لبنان، انصار الله یمن، حشدالشعبی عراق، زینبیون پاکستان و... است."/>
  </head>
  <body>
    <article>
      <h1>بسیج مظهر یک نیرو و تفکر انقلابی است</h1>
      <h2>فرمانده سپاه خلیل آباد:</h2>
      <address>
        <time datetime="2019-11-21T15:58:00+00:00">21 Nov 2019, 15:58</time>
      </address>
      <p>فرمانده سپاه خلیل‌آباد با بیان اینکه بسیج امروزه مظهر یک نیرو و تفکر انقلابی شده است و از هر امتحانی که پیش روی آن بوده سربلند بیرون آمده است، گفت: میوه‌های شجره طیبه بسیج که در سال 58 توسط امام (ره) کاشته شد، فاطمیون افغانستان، حزب‌الله لبنان، انصار الله یمن، حشدالشعبی عراق، زینبیون پاکستان و... است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ ابوالفضل فتوحی، فرمانده سپاه خلیل‌آباد پیش از ظهر امروز در نشست خبری با خبرنگاران ضمن گرامیداشت فرا رسیدن هفته بسیج اظهار داشت: بسیج مردمی‌ترین و گسترده‌ترین سازمان است که حزب‌اللهی‌ترین و ارزشی‌ترین نیروها در آن مشغول به فعالیت هستند که این شامل اکثر مردم چه در این سازمان ثبت‌نام کرده باشند و چه ثبت‌نام نکرده باشند می‌شود.</p>
      <p>وی با بیان اینکه چهل سال با تمام کمبودها و خلأهایی که وجود داشته بسیج رشد کرده و به حد اعلای خود رسیده است، خاطرنشان کرد: بسیج در این چهل سال مظهر مردم‌سالاری دینی، خدمت‌رسانی، ایستادگی، پیشرفت، وحدت، اخلاص، ولایت‌پذیری، شهادت‌طلبی، آمادگی‌های همه‌جانبه شده است.</p>
      <p>فرمانده سپاه خلیل‌آباد با تأکید بر اینکه بسیج امروزه مظهر یک نیرو و تفکر انقلابی شده است و از هر امتحانی که پیش روی آن بوده سربلند بیرون آمده است، تصریح کرد: زمانی که حضرت امام خمینی (ره) در آذرماه سال 58 فرمان تشکیل این نهاد انقلابی را صادر کردند و فرمودند کشوری که بیست میلیون جوان دارد باید بیست میلیون تفنگدار داشته باشد برای هیچ‌کس قابل هضم نبود که این لشکر مخلص خدا چه گره‌های بزرگی را از سر راه این نظام بر می دارد و بسیج همیشه در صحنه حضور داشته و گره‌های بزرگی را از سر راه نظام باز کرد.</p>
      <p>وی با بیان اینکه امام خمینی (ره) برای هیچ نهادی در جمهوری اسلامی ایران واژه شجره طیبه را به کار نبردند ولی برای بسیج این واژه به کار برده شد، اذعان کرد: شجره طیبه باید میوه‌هایی داشته باشد و بعد از چهل سال نیز میوه‌های آن فاطمیون افغانستان، حزب‌الله لبنان، انصار الله یمن، حشدالشعبی عراق، زینبیون پاکستان و... است که امام (ره) در آذرماه 58 درخت آن را کاشتند.</p>
      <p>فتوحی همچنین در ادامه عنوان کرد: جدای از میوه‌هایی که بسیج در جهان اسلام دارد در خود این نظام جمهوری اسلامی میوه‌های فراوانی دارد که شهید حججی‌ها، شهیدان اسکندری و شبانیان و... از جمله آن‌ها هستند.</p>
      <p>وی با اشاره به اینکه امام (ره) برای هیچ‌چیز نظیر رهبر بودن و مرجع تقلید بودن افتخار نکردند ولی فرمودند "افتخار من این است که خود یک بسیجی‌ام و آرزو دارم با بسیجیانم محشور شوم"، تشریح کرد: هر کجا که دچار مشکل شده‌ایم مطمئناً از تفکر بسیجی و حزب‌الله و انقلابی فاصله گرفته‌ایم.</p>
      <p>فرمانده سپاه خلیل‌آباد بیان کرد: بسیج در شهرستان خلیل‌آباد در صد در صد آمادگی قرار دارد و تلاش می کنیم که بسیج در این شهرستان دچار روزمرگی نشود و خودجوش باشد و انقلابی گری خود را حفظ کند و مطالبه گری خود را انجام دهد و در کنار مردم محروم باشد.</p>
      <p>وی ادامه داد: بسیج در مواقع لزوم در کنار کمیته امداد، نیروی انتظامی، آموزش و پرورش، دانشگاه‌ها، حوزه‌های علمیه و... حضور دارد و تلاش می کنیم که مانند چهل سال گذشته تمام‌قد در صحنه حضور داشته باشد و اگر به دنبال شکل گرفتن تمدن اسلامی هستیم قطعاً بسیج پرچم‌دار و علمدار این کار خواهد بود.</p>
      <p>فتوحی با بیان اینکه برنامه‌های متنوعی به مناسبت هفته بسیج در شهرستان خلیل‌آباد پیش بینی شده است، تأکید کرد: فضاسازی شهر و روستا، مسابقات ورزشی، دیدار و سرکشی از خانواده شهدا، میدان تیر برای کارکنان و مسئولان، غبارروبی و عطر افشانی مزار شهدا، آبروی محله، حضور حلقات صالحین در حلقه‌های معرفت قبل از نماز جمعه، اردوی جهادی واکسیناسیون دام و طیور، گشت‌های عملیاتی در محلات، تجمع بسیجیان در همایش ۵ آذر و ... از جمله برنامه‌های هفته بسیج در شهرستان است.</p>
      <p>انتهای پیام/</p>
    </article>
  </body>
</html>