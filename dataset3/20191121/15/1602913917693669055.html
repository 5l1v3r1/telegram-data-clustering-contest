<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-transilvania/aradul-a-castigat-un-proiect-european-de-47-5-mil-euro-pentru-dezvoltarea-transportului-public-de-calatori-18602688"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T15:12:10+00:00"/>
    <meta property="og:title" content="Aradul a câştigat un proiect european de 47,5 mil. euro pentru dezvoltarea transportului public de călători"/>
    <meta property="og:description" content="Primăria Arad a câştigat un proiect auropean de 227,4 mil. lei (47,5 mil. euro) pentru amenajarea unui traseu de transport public de călători, care să asigure legătura pe arterele urbane între zona UTA şi strada Ştefan cel Mare. Proiectul presupune construirea unui nou pod peste râul Mureş, achiziţionarea a 10 autobuze electrice (5 de capacitate medie în lungime de 12m şi 5 de capacitate mică în lungime 10m), amenajarea de străzi noi şi reabilitarea străzii Andrei Şaguna."/>
  </head>
  <body>
    <article>
      <h1>Aradul a câştigat un proiect european de 47,5 mil. euro pentru dezvoltarea transportului public de călători</h1>
      <address><time datetime="2019-11-21T15:12:10+00:00">21 Nov 2019, 15:12</time> by <a rel="author">Robert Manea, Laurentiu Cotu</a></address>
      <p>Primăria Arad a câştigat un proiect auropean de 227,4 mil. lei (47,5 mil. euro) pentru amenajarea unui traseu de transport public de călători, care să asigure legătura pe arterele urbane între zona UTA şi strada Ştefan cel Mare. Proiectul presupune construirea unui nou pod peste râul Mureş, achiziţionarea a 10 autobuze electrice (5 de capacitate medie în lungime de 12m şi 5 de capacitate mică în lungime 10m), amenajarea de străzi noi şi reabilitarea străzii Andrei Şaguna.</p>
      <p>De asemenea, în cadrul acestui proiect vor fi amenajate două staţii de alimentare pentru autobuzele electrice, vor fi construite şi modernizate în total 23 de staţii de transport public de călători, se vor amenaja noi kilometri de piste pentru biciclete şi se vor achiziţiona 330 de biciclete.</p>
      <p>’’<i>Intrăm în linie dreaptă cu proiectul, documentele pentru licitaţia de proiectare a podului sunt spre final, dăm drumul şi licitaţiei pentru autobuze şi biciclete, astfel încât să câştigăm timp. Este un proiect pe 4 ani de zile, nu ar trebui să mai avem nicio piedică, decât probabil eventualele  contestaţii la licitaţii’’, a declarat Călin Bibarţ, primarul municipiului Arad, într-un comunicat de presă.</i></p>
      <p>Proiectul se realizează în cadrul POR 2014 -2020, Axa 4, Obiectivului Specific 4.1 – Reducerea emisiilor de carbon în municipiile reşedinţă de judeţ prin investiţii bazate pe planurile de mobilitate urbană durabilă.</p>
    </article>
  </body>
</html>