<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/laburisti-predstavili-program-korbin-zeli-trijumf/"/>
    <meta property="og:site_name" content="Krstarica"/>
    <meta property="article:published_time" content="2019-11-21T15:58:00+00:00"/>
    <meta property="og:title" content="Laburisti predstavili program, Korbin želi trijumf"/>
    <meta property="og:description" content="BIRMINGEM - Lider najveće britanske opozicione Laburističke partije Džeremi Korbin predstavio je danas program svoje stranke, u kom je izneo radikalne"/>
  </head>
  <body>
    <article>
      <h1>Laburisti predstavili program, Korbin želi trijumf</h1>
      <address><time datetime="2019-11-21T15:58:00+00:00">21 Nov 2019, 15:58</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BIRMINGEM – Lider najveće britanske opozicione Laburističke partije Džeremi Korbin predstavio je danas program svoje stranke, u kom je izneo radikalne planove o transformaciji Biritanije kroz povećanje plata u javnom sektoru, veće poreze i nacionalizaciju infrastrukture.</p>
      <p>Korbin je rekao da će ta obećanja ispuniti ako pobedi na izborima 12. decembra, a program stranke nazvao je „manifestom nade“.</p>
      <p>On je istakao da mu je cilj da trijumfuje na izborima, a ne samo da osvoji dovoljno mesta za formiranje koalicione vlade.</p>
      <p>„Borimo se na ovim izborima da pobedimo kao Laburistička stranka, ne borimo se da bi išli u koaliciju sa nekim“, kazao je Korbin, prenosi Rojters.</p>
      <p>Korbin je, programom predstavljenom u Birmingemu u centralnoj Engleskoj, ponudio za svakoga po nešto – od pomoći za roditelje sa malom decom, do besplatnog studiranja i više novca za brigu o starim licima.</p>
      <p>U govoru, prekidanom aplauzima i ovacijama pristalica, Korbin je obećao da će se zalagati za obične ljude protiv „bankara, milijardera i establišmenta“.</p>
      <p>„Program laburista je program nade koji će omogućiti realnu šansu“, dodao je Korbin.</p>
      <p>Što se tiče Bregzita, Korbin je rekao da će to pitanje rešiti u roku od šest meseci, sa novim sporazumom o izlasku koji bi morao da bude potvrđen na drugom referendumu.</p>
      <p>U programu ponovo se oživljava politika nacionalizacije i kontrole centralne vlade od koje su odustale i konzervativne i laburističke vlade od 80-ih godina prošlog veka, konstatuje AP.</p>
      <p>„Da, to je radikalan program. Ali, kada putujete ovom zemljom i razgovarate sa ljudima, radikalni odgovori su ono što je neophodno“, poručio je Korbin.</p>
      <p>Korbin je rekao da će njegova politika biti popularna u javnosti, a sebe je uporedio sa bivšim američkim predsednikom Frenklinom Ruzveltom čije je paket mera „Nju dil“ doprineo prevazilaženju ekonomske krize poznate kao Velika depresija.</p>
      <p>Korbin je rekao da je Ruzvelt „morao da krene na bogate i moćne u Americi da bi to postigao“.</p>
      <p>„Prihvatam da je protivljenje i neprijateljstvo bogatih i moćnih neizbežno“, zaključio je Korbin.</p>
      <p>(Tanjug)</p>
    </article>
  </body>
</html>