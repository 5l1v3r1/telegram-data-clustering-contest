<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/home/sport/hellas/hellas-sospesa-la-chiusura-del-settore-est-1.7792300"/>
    <meta property="og:site_name" content="L'Arena"/>
    <meta property="article:published_time" content="2019-11-21T15:40:06+00:00"/>
    <meta property="og:title" content="Hellas, sospesa la chiusura del settore Est"/>
    <meta property="og:description" content="Ricorso della società sul caso Balotelli"/>
  </head>
  <body>
    <article>
      <h1>Hellas, sospesa <br/>la chiusura <br/>del settore Est</h1>
      <address>
        <time datetime="2019-11-21T15:40:06+00:00">21 Nov 2019, 15:40</time>
      </address>
      <p><b>Sospesa <a href="https://www.larena.it/territori/citt%C3%A0/caso-balotelli-il-giudice-chiude-le-poltrone-est-1.7759579">la chiusura del settore Poltrone Est</a>,</b> che era stata decisa dopo i<a href="https://www.larena.it/home/sport/hellas/caso-balotelli-l-hellas-nessun-coro-razzista-1.7754839">l caso Balotelli</a>, per la partita Hellas Verona - Fiorentina. La società aveva infatti presentato ricorso alla decisione e la Corte Sportiva d’Appello Nazionale della FIGC ha disposto un supplemento istruttorio e nelle more ha sospeso la sanzione.</p>
      <p><b>«È un provvedimento ragionevole che ci soddisfa:</b> siamo riusciti con grande impegno e determinazione, in un momento molto delicato, come facilmente comprensibile a tutti, ad evidenziare minuziosamente all’Organo Giudicante le varie incongruenze emerse dall’analisi degli atti ufficiali di gara, ora meritevoli di approfondimento, soprattutto in merito all’assoluta ingiustizia di colpevolizzare un intero settore – commenta il Direttore Operativo di Hellas Verona FC, Francesco Barresi -. Nel contesto non potevano passare inosservate tutte le iniziative poste in atto dal Club a livello organizzativo e gestionale, sia a livello preventivo che successivamente alla gara. Abbiamo sempre cooperato con le Autorità preposte, ai fini dell’individuazione di eventuali colpevoli, così come richiesto dal Codice di Giustizia Sportiva».</p>
      <p>E prosegue: «Attendiamo ora fiduciosi l’esito del supplemento di indagine, auspicando naturalmente una definitiva decisione favorevole e, in ogni caso, equa per il Club e per la nostra tifoseria, anche alla luce della valutazione della giustizia sportiva, in casi analoghi, durante la corrente stagione sportiva. L'Hellas Verona continuerà quindi a collaborare con tutte le autorità competenti affinché, al Bentegodi come in trasferta, venga seguito un comportamento corretto e rispettoso dei principi e dei valori etici e morali, cui il Club si ispira da sempre. Il tutto a tutela anche di chi, e sono davvero tanti, ci segue e tifa con grande passione e correttezza. Aspettiamo tutti i nostri tifosi domenica allo stadio con il sostegno aggiuntivo di quasi mille bambini del Progetto Scuola, come già avvenuto in precedenti occasioni. Questi piccoli tifosi saranno presenti con striscioni e slogan contro ogni discriminazione».</p>
      <related>
        <a href="https://www.larena.it/territori/citt%C3%A0/caso-balotelli-il-giudice-chiude-le-poltrone-est-1.7759579"/>
        <a href="https://www.larena.it/home/sport/hellas/caso-balotelli-l-hellas-nessun-coro-razzista-1.7754839"/>
      </related>
    </article>
  </body>
</html>