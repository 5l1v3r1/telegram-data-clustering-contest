<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%AF%D8%A7%D9%85%D9%87-%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%A7%DB%8C%D8%B1%D8%A7%D9%86-%D8%B9%D9%84%DB%8C%D8%B1%D8%BA%D9%85-%D9%88%D8%B9%D8%AF%D9%87%E2%80%8C%D9%87%D8%A7%DB%8C-%D9%85%D8%B3%D8%A6%D9%88%D9%84%D8%A7%D9%86-20191121/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-21T15:01:37+00:00"/>
    <meta property="og:title" content="ادامه قطعی اینترنت در ایران علیرغم وعده‌های مسئولان"/>
    <meta property="og:description" content="قطعی اینترنت در ایران روز پنجشنبه 21 نوامبر/ ۳۰ آبان وارد ششمین روز متوالی شد و علیرغم وعده‌های برخی از مقامات این کشور و نیز اعلام برخی خبرگزاری‌های داخلی مبنی بر امکان دسترسی به اینترنت برای کاربران استان هرمزگان، همچنان کاربران داخلی از این امکان..."/>
  </head>
  <body>
    <article>
      <h1>ادامه قطعی اینترنت در ایران علیرغم وعده‌های مسئولان</h1>
      <address>
        <time datetime="2019-11-21T15:01:37+00:00">21 Nov 2019, 15:01</time>
      </address>
      <p>
        <b>قطعی اینترنت در ایران روز پنجشنبه 21 نوامبر/ ۳۰ آبان وارد ششمین روز متوالی شد و علیرغم وعده‌های برخی از مقامات این کشور و نیز اعلام برخی خبرگزاری‌های داخلی مبنی بر امکان دسترسی به اینترنت برای کاربران استان هرمزگان، همچنان کاربران داخلی از این امکان محروم هستند. همزمان اتحادیه اروپا از ایران خواست تا با تضمین "گردش آزاد اطلاعات"، دسترسی به اینترنت را برای مردم این کشور فراهم کند.</b>
      </p>
      <p>مایا کوچیانچیک، سخنگوی سیاست خارجی اتحادیه اروپا روز پنج‌شنبه با انتشار بیانیه‌ای ضمن اعتراض به خشونت‌های صورت گرفته علیه معترضان در ایران از حکومت خواست تا "حقوق آزادی بیان و تشکیل اجتماعات هم تضمین شود."</p>
      <p>در عین حال محمود واعظی، رئیس دفتر حسن روحانی، رئیس جمهوری ایران نیز از وصل شدن اینترنت در "آینده نزدیک" خبر داده است.</p>
      <p>الوالحسن فیروزآبادی، دبیر شورای عالی فضای مجازی هم روز پنج‌شنبه با اشاره به اینکه اختلالات اینترنت به زودی با تصمیم نهادهای امنیتی رفع می‌شود، در ادامه گفت که در موضوع اینترنت، تصمیم‌گیری دز حوزه‌های امنیتی کشور اتخاذ می‌شود.</p>
      <p>به گفته وی به دلیل "محدودیت‌های" به وجود آمده در اینترنت، پیام‌رسان‌های بومی با "اقبال زیاد" از سوی کاربران مواجه شده است.</p>
      <p>فیروزآبادی افزود: " هرچند کیفیت پیام‌رسان‌ها و خدمات داخلی به میزان کیفیت موارد مشابه خارجی نیست اما مردم با متانت و صبوری از این امکانات استفاده کرده‌اند."</p>
      <p>وی همچنین اظهار امیدواری کرد که اتفاقات اخیر سبب شود در وزارت ارتباطات و فناوری اطلاعات، "تمهیداتی برای توانمند کردن شبکه ملی اطلاعات" اندیشیده شود.</p>
      <p>از سوی دیگر علی مطهری، نماینده مجلس شورای اسلامی با بیان اینکه مسئولیت قطع اینترنت با وزیر کشور به عنوان رئیس شورای امنیت کشور است، در ادامه گفت: " اگر وزیر کشور بخواهد بر ادامه قطع اینترنت اصرار بورزد، مجلس عکس العمل نشان خواهد داد."</p>
      <p>به گفته وی " با بازگشت آرامش به کشور ادامه قطع اینترنت ضرورتی ندارد."</p>
      <p>در عین حال ظهر پنج‌شنبه برخی خبرگزاری‌های داخلی از بازگشت اینترنت در استان هرمزگان برای استفاده شرکت‌های تجاری و خدماتی خبر دادند. هرچند هنوز اینترنت تلفن‌های همراه قابل دسترسی نیست.</p>
      <p>سایت «نت‌بلاکز» که وضعیت اینترنت را در جهان پیگیری می‌‌کند، روز پنج‌شنبه خبر داد که "بازگشت کوچکی" از ارتباط اینترنتی در ایران مشاهده شده و برخی از کاربران آن‌لاین شده‌اند.</p>
      <p>بنا به اعلام این سایت اطلاعات به دست آمده حاکی از ارتباط هشت درصدی ایرانیان به اینترنت است اما "مشخص نیست که این بازگشت ادامه‌دار باشد."</p>
      <p>علی ربیعی، سخنگوی دولت هم روز سه‌شنبه در جمع خبرنگاران گفته بود  که قطع شدن اینترنت، براساس تصمیم شورای عالی امنیت کشور بوده و "در برخی از استان‌ها که آرام آرام اطمینان ایجاد شود که سوء استفاده از اینترنت صورت نمی‌گیرد" اینترنت بازخواهد گشت.</p>
      <p>پیش از این سازمان ملل متحد هم از مقام‌های جمهوری اسلامی خواسته تا اینترنت را مجددا وصل و حق آزادی بیان معترضان را رعایت کند.</p>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
    </article>
  </body>
</html>