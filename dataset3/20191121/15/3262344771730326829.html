<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33161/identita-digitale-spid-carta-elettronica"/>
    <meta property="og:site_name" content="DDay.it"/>
    <meta property="article:published_time" content="2019-11-21T15:55:00+00:00"/>
    <meta property="og:title" content="Lo SPID va in pensione. La nuova identità digitale con la carta d'identità elettronica"/>
    <meta property="og:description" content="Il ministro dell’Innovazione Paola Pisano ha annunciato un'importante novità per il rilascio dell'identità digitale (SPID). Un emendamento contenuto nella legge di Bilancio prevede infatti che in futuro l'identità digitale venga rilasciata con la carta di identità elettronica."/>
  </head>
  <body>
    <article>
      <h1>Lo SPID va in pensione. La nuova identità digitale con la carta d'identità elettronica</h1>
      <h2>Il ministro dell’Innovazione Paola Pisano ha annunciato un'importante novità per il rilascio dell'identità digitale (SPID). Un emendamento contenuto nella legge di Bilancio prevede infatti che in futuro l'identità digitale venga rilasciata con la carta di identità elettronica.</h2>
      <address><time datetime="2019-11-21T15:55:00+00:00">21 Nov 2019, 15:55</time> by <a rel="author">Giuseppe Russo</a></address>
      <p>Il Ministro dell’Innovazione Paola Pisano riparte dalla semplificazione del rapporto tra cittadini e pubblica amministrazione. Ad oggi per ottenere l'identità digitale, meglio nota come SPID, è necessario rivolgersi ad uno degli Identity Provider accreditati come banche, poste o operatori di telecomunicazioni. Questi dopo aver verificato i documenti anagrafici rilasciato l'identità digitale, la procedura in tanti casi prevede un costo per l'utente di qualche decina di euro.</p>
      <h3> </h3>
      <h3>L'identità digitale verrà rilasciata con la carta di identità elettronica</h3>
      <p>Il ministro Pisano ha dichiarato: <i>"Cambieremo la governance, dovrà essere unica ed erogata gratuitamente dallo Stato e non più dagli Identity provider</i>". Inoltre per aumentare rapidamente la diffusione del Sistema Pubblico di Identità Digitale il ministro ha annunciato che <i>"L’intenzione è di dare l’identità digitale a chi ottiene la carta di identità elettronica: i due strumenti convergeranno. Il modello di prima era sbagliato: avevano aderito solo in 5 milioni e gli Identity provider non solo non ci guadagnavano ma ci perdevano"</i>.</p>
      <p>Intanto gli Identity provider accreditati (come Register.it, Aruba.it, Sielte, TIM, Poste, Intesa Sanpaolo, Lepida e Namirial) continueranno ad erogare il servizio fino al cambio di governance. Successivamente sarà compito dello Stato fare sinergia con PagoPa e collaborare con enti che possiedono già il know-how per creare un sistema forte di credenziali come banche e poste per implementare la tecnologia su tutti i portali statali.</p>
      <p> </p>
      <h3>Chi ha già lo SPID potrà "aggiornarlo"</h3>
      <p>Innanzitutto lo Stato punta a diffondere l'adozione dello SPID per velocizzare quella semplificazione richiesta a gran voce dai cittadini per accedere ai servizi digitali erogati da enti statali come ad esempio Comuni, Agenzia delle Entrate, INAIL, INPS, ecc. ecc.</p>
      <p>Inoltre il ministro Pisano ha annunciato che <b>l'obiettivo è portare il sistema di autenticazione digitale anche fuori dalle strutture statali:</b><i> "Spingeremo Spid verso tutti i privati, ad esempio per consentire a chi va allo stadio di caricare l’abbonamento sulla carta elettronica"</i>. L'obiettivo dichiarato è raggiungere 10-20 milioni di identità digitali all’anno. <b>I cittadini che già si sono dotati di SPID potranno continuare a utilizzare quella già a loro disposizione.</b></p>
      <p><b>I servizi dello Stato saranno raggruppati in un app chiamata "Io" che metterà a disposizione dei cittadini tutti i servizi utilizzabili con Identità digitale.</b> Il nuovo progetto di identità digitale avrà un budget a quote crescenti su tre anni 15 milioni di euro il primo anno, 20 per il secondo e 30 per il terzo.</p>
    </article>
  </body>
</html>