<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/civilna-iniciativa-proti-prodaji-sportnega-centra"/>
    <meta property="og:site_name" content="Primorske novice"/>
    <meta property="article:published_time" content="2019-11-21T15:12:16+00:00"/>
    <meta property="og:title" content="Civilna iniciativa proti prodaji športnega centra Hit"/>
    <meta property="og:description" content="Predstavniki uporabnikov Športnega centra Hit v Šempetru so na sredinem sestanku s skupino svetnikov domače občine izrazili skrajno zaskrbljenost ob bližajoči se prodaji Športnega centra centra Hit. Povezali so se v civilno iniciativo. Ta vabi zainteresirane na pogovor, ki bo danes ob 18. uri v pritličju telovadnice Partizan v novogoriškem športnem parku."/>
  </head>
  <body>
    <article>
      <h1>Civilna iniciativa proti prodaji športnega centra Hit</h1>
      <address><time datetime="2019-11-21T15:12:16+00:00">21 Nov 2019, 15:12</time> by <a rel="author">Igor Mušič</a></address>
      <p>
        <b>Predstavniki uporabnikov Športnega centra Hit v Šempetru so na sredinem sestanku s skupino svetnikov domače občine izrazili skrajno zaskrbljenost ob bližajoči se prodaji Športnega centra centra Hit. Povezali so se v civilno iniciativo. Ta vabi zainteresirane na pogovor, ki bo danes ob 18. uri v pritličju telovadnice Partizan v novogoriškem športnem parku.</b>
      </p>
      <figure>
        <img src="https://static.primorske.si/foto/highres/gnweb/720710_269-sc-hit-zbor-1.jpg"/>
        <figcaption>Rokometni klub Šempeter Vrtojba bi z zaprtjem ŠC Hit izgubil prostor za celotno ekipo. Foto: Igor Mušič</figcaption>
      </figure>
      <p><b>ŠEMPETER, NOVA GORICA</b> &gt; Danes bo srečanje uporabnikov, zainteresirane javnosti in politike civilna iniciativa organizirala še v Novi Gorici, saj tamkajšnji klubi in društva s programi zasedajo vsaj tretjino zmogljivosti centra, ki je z edino atletsko dvorano v zahodni Sloveniji nepogrešljiv predvsem za Atletski klub Gorica kot najkakovostnejši tovrstni športni kolektiv na Primorskem.</p>
      <p>Danes zvečer bo tekla beseda o usodi centra tudi na svetu občine Šempter - Vrtojba. Civilna iniciativa namerava pogovore z mestno občino, Hitom, doslej najbolj zainteresiranim morebitnim kupcem centra, Intra Lightingom, ter z vodstvi občin Renče Vogrsko in Miren Kostanjevica, od koder prav tako prihaja veliko uporabnikov ŠC Hit, opraviti že v naslednjem tednu.</p>
      <p>Predstavniki klubov so že na sredinem sestanku v ŠC Hit poudarili, da se z reševalno akcijo mudi, saj je odločitve o prodaji centra na nadzornem svetu Hita pričakovati že konec meseca. Zahtevajo večjo aktivnost mestne občine Nova Gorica kot največje lokalne skupnosti, ki bi lahko združila prizadevanja ostalih občin - če že ne za odkup centra (realne možnosti za to so minimalne) pa vsaj za vzpostavitev prehodnega obdobja uporabe centra do trenutka, ko bo novi lastnik v resnici začel z gradbenimi deli za preurejanje njegove namembnosti.</p>
      <h3>Šport bi bil zdesetkan</h3>
      <p>Že sredin sestanek je pokazal dobršen del velikosti izgube, ki bi nastala z zaprtjem ŠC Hit. V objektu se rekreira 500 članov ŠD Mahle Letrika, ki prirejajo tudi večje medpodjetniške športne igre. V Šempetru se odvija celotna dejavnost Kotalkarskega kluba Kristal. Za ženski Rokometni klub Šempeter Vrtojba bi slovo ŠC Hit pomenilo konec delovanja, saj je v zgradbi edino rokometno igrišče pravilnih dimenzij v spodnji Vipavski dolini, igrišča v novogoriških dvoranah pa so že polno zasedena.</p>
      <p>Za najboljši primorski atletski klub AK Gorica, ki daje državne reprezentante, bi slovo centra pomenilo konec resnega ukvarjanja s klubskimi paradnimi disciplinami - šprinti in skoki, kjer je pozimi možno kakovostno trenirati le v ogrevanih prostorih. Ogromni uporabniki centra so novogoriški nogometaši - predvsem s 300-glavimi otroškimi selekcijami, januarja in februarja pa tudi s članskim moštvom Gorice.</p>
      <p>Predstavnika kinoloških društev in društev zbirateljev ostalin prve svetovne vojne sta opozorila na izredno pomembnost centra za organizacijo velikih dogodkov, kot so razstave in koncerti, saj je to edini objekt v regiji, ki ima ob ustreznih dvoranskih zmogljivostih tudi primerno velika parkirišča in hiter dostop z avtoceste.</p>
      <figure>
        <img src="https://static.primorske.si/foto/highres/gnweb/720710_269-sc-hit-akcija-1.jpg"/>
        <figcaption>Foto: Igor Mušič</figcaption>
      </figure>
    </article>
  </body>
</html>