<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/politika/akp/vekil-ok-butce-gorusmelerinde-kayyumu-anlatti/"/>
    <meta property="og:site_name" content="Denizli Haber"/>
    <meta property="article:published_time" content="2019-11-21T15:19:00+00:00"/>
    <meta property="og:title" content="Vekil Ök; bütçe görüşmelerinde Kayyum’u anlattı"/>
    <meta property="og:description" content="AK Parti Denizli Milletvekili, TBMM Plan ve Bütçe Komisyonu Üyesi Nilgün ÖK, İçişleri Bakanlığı bütçe görüşmelerinde söz aldı ve gündeme dair değerlendirmelerde bulundu."/>
  </head>
  <body>
    <article>
      <h1>Vekil Ök; bütçe görüşmelerinde Kayyum’u anlattı</h1>
      <h2>AK Parti Denizli Milletvekili, TBMM Plan ve Bütçe Komisyonu Üyesi Nilgün ÖK, İçişleri Bakanlığı bütçe görüşmelerinde söz aldı ve gündeme dair değerlendirmelerde bulundu.</h2>
      <address><time datetime="2019-11-21T15:19:00+00:00">21 Nov 2019, 15:19</time> by <a rel="author">Haber Merkezi</a></address>
      <p>AK Parti Denizli Milletvekili Nilgün Ök, söz aldığı bütçe görüşmelerinde terörle mücadeleden trafiğe, asayişten uyuşturucu ile olan mücadeleye ve kayyum atamalarına birçok konuya değindi.</p>
      <p>“Seçilmiş Olmak, Kimseye Kurallara Uymama Hakkını Tanımaz” diyen Vekil Ök; “Hepimiz burada seçilmiş kişileriz. Ama seçilmiş olmak, hiç kimseye kurallara uymama hakkını tanımaz. Aynı şekilde, seçilmeden önce hakkında soruşturma olan bir kişinin de seçildiği takdirde mevcut soruşturması kendiliğinden düşmez. Bu nedenle Bakanlığımızca haklarında terör bağlantısı sebebiyle soruşturma, kovuşturma olan belediye başkanları ilgili kanun gereği görevlerinden uzaklaştırılmıştır. Konuyla ilgili yapılan çarpıtmalara da ayrıca bir açıklama getirmek istiyorum. Bu işlem kişinin başkanlığını iptal etme işlemi değildir. Mahkeme kararı verilinceye kadar sürecin sağlıklı bir şekilde yürümesi için açığa alma işlemidir. Kişiler, hakkındaki davalar sonuçlanana kadar görevden uzaklaştırılır. Bu adli bir uygulamadır” dedi.</p>
      <p><b>“TEŞEKKÜR MÜ ETSEYDİK?”</b><br/>Diğer taraftan görevden alınan belediye başkanlarının, seçilmeden önce haklarında devam eden soruşturma, kovuşturma ve tutuksuz yargılama kararlarına değinen Ök; “Bizi, “seçilmiş kişileri görevden alıyorsunuz, millet iradesini yok sayıyorsunuz” diye suçlayanlara ben de sormak istiyorum. Ağır Ceza Mahkemelerinde davaları devam eden kişileri aday yaparak ve seçtirerek neyi amaçladınız? Hakkında kovuşturma, soruşturma veya tutuksuz yargılanma kararı olmayan hiç adayınız yok muydu? Ya da bütün bu olacakları bile bile, sonrasında kendinizi mağdur göstermek için mi bu kişileri aday yaptınız? Devletin imkânlarını terör örgütleri için kullananlara ne yapsaydık? Teşekkür mü etseydik? Onlarca, yüzlerce masumu şehit edip terörist cenazelerinde gözyaşı dökeceksiniz, sonra da buraya gelip barıştan huzurdan bahsederek sevgi pıtırcıklığı yapacaksınız. Böyle bir şey yok. Kesinlikle bunu kabul etmiyorum” diye konuştu.</p>
    </article>
  </body>
</html>