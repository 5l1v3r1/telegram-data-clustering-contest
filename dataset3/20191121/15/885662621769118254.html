<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/ellada/125753/sobari-alla-statheri-i-katastasi-tis-ygeias-toy-manoli-glezoy"/>
    <meta property="og:site_name" content="Insider"/>
    <meta property="article:published_time" content="2019-11-21T15:00:00+00:00"/>
    <meta property="og:title" content="Σοβαρή η κατάσταση της υγείας του Μανώλη Γλέζου"/>
    <meta property="og:description" content="Στην καρδιολογική μονάδα του Νοσοκομείου ΝΙΜΤΣ βρίσκεται το ιστορικό στέλεχος της αριστεράς."/>
  </head>
  <body>
    <article>
      <h1>Σοβαρή η κατάσταση της υγείας του Μανώλη Γλέζου</h1>
      <h2>Στην καρδιολογική μονάδα του Νοσοκομείου ΝΙΜΤΣ βρίσκεται το ιστορικό στέλεχος της αριστεράς.</h2>
      <address>
        <time datetime="2019-11-21T15:00:00+00:00">21 Nov 2019, 15:00</time>
      </address>
      <p>Σοβαρή αλλά σταθερή κρίνεται η κατάσταση του <b>Μανώλη Γλέζου,</b> ο οποίος νοσηλεύεται στην καρδιολογική μονάδα του Νοσοκομείου ΝΙΜΤΣ, από το πρωί της Πέμπτης 21/11.</p>
      <p>Σύμφωνα με το ιατρικό ανακοινωθέν, το ιστορικό στέλεχος της αριστεράς, εισήχθη στο ΝΙΜΤΣ, πριν τρεις ημέρες, την Τρίτη 19 Νοεμβρίου για έλεγχο νευρολογικής πάθησης, όμως λόγω του καρδιολογικού ιστορικού του <a href="https://www.insider.gr/eidiseis/ellada/125727/stin-entatiki-o-manolis-glezos">κρίθηκε σκόπιμη η εντατική παρακολούθηση του στην καρδιολογική μονάδα.</a></p>
      <h3>Ευχές για γρήγορη ανάρρωση από τον Κυριάκο Μητσοτάκη και τον Βασίλη Κικίλια</h3>
      <p>Ο υπουργός Υγείας, Βασίλης Κικίλιας, επισκέφθηκε τον Μανώλη Γλέζο στο ΝΙΜΤΣ, το μεσημέρι της Πέμπτης, όπου συνομίλησε με τον ίδιο αλλά και τους θεράποντες ιατρούς του. Ενώ, μετέφερε στον κ. Γλέζο τις θερμές ευχές του πρωθυπουργού για γρήγορη ανάρρωση.</p>
      <p>Ο πρωθυπουργός Κυριάκος Μητσοτάκης, ο οποίος βρίσκεται στο εξωτερικό, ενημερώθηκε για την κατάσταση της υγείας του Μανώλη Γλέζου από τον υπουργό Υγείας, ενώ αναμένεται το ιατρικό ανακοινωθέν για τον γνωστό αριστερό.</p>
      <h3>Ευχές από τον ΣΥΡΙΖΑ</h3>
      <p>Τον Μανώλη Γλέζο επισκέφθηκε ο Νίκος Βούτσης στο ΝΙΜΤΣ. Ο τέως πρόεδρος της Βουλής και βουλευτής του ΣΥΡΙΖΑ, μετέβη στο νοσοκομείο από τη Βουλή, όπου συζητείται η αναθεώρηση του Συντάγματος και μετέφερε στον Μανώλη Γλέζο τις ευχές όλων των βουλευτών για «περαστικά».</p>
      <p>Σύμφωνα με πληροφορίες, ο Μανώλης Γλέζος -τον οποίο ο κ. Βούτσης είδε σε καλή κατάσταση- τον ευχαρίστησε και του είπε ότι οι γιατροί κάνουν ό,τι μπορούν.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/ellada/125745/terma-ta-pistopoiitika-stin-eforia"/>
        <a href="https://www.insider.gr/eidiseis/ellada/125739/sti-fylaki-ilektronikos-peiratis-gia-proti-fora-stin-ellada"/>
        <a href="https://www.insider.gr/eidiseis/ellada/125735/paratasi-eos-tis-30-ioynioy-gia-tin-taktopoiisi-aythaireton"/>
      </related>
    </article>
  </body>
</html>