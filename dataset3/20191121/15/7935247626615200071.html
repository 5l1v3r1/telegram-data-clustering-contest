<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/ciftci-urunlerini-kooperatiflepazarlayacak-215846h.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T15:17:06+00:00"/>
    <meta property="og:title" content="Çiftçi ürünlerini kooperatifle pazarlayacak"/>
    <meta property="og:description" content="Türk çiftçisinin dünyanın en rekabetçi ürünlerini üretebilecek güce sahip olduğuna dikkati çeken Bakan Pakdemirli, Bakanlık olarak sözleşmeli üretim modelini desteklediklerini vurguladı."/>
  </head>
  <body>
    <article>
      <h1>Çiftçi ürünlerini kooperatifle pazarlayacak</h1>
      <h2>Türk çiftçisinin dünyanın en rekabetçi ürünlerini üretebilecek güce sahip olduğuna dikkati çeken Bakan Pakdemirli, Bakanlık olarak sözleşmeli üretim modelini desteklediklerini vurguladı.</h2>
      <address>
        <time datetime="2019-11-21T15:17:06+00:00">21 Nov 2019, 15:17</time>
      </address>
      <p>Tarım ve Orman Bakanı Bekir Pakdemirli, alternatif bir yol olarak ortaya koyacakları modelle çiftçinin üyesi olduğu kooperatifle sözleşme yapacağını belirterek, ‘'Kooperatif, hasat vadeli sıfır faizle girdi temin edecek ve ürünleri pazarlayacak'' dedi.</p>
      <p>Pakdemirli, 3. Tarım Orman Şurası'nın kapanış toplantısına katıldı. Buradaki konuşmasında yürüttükleri politikanın ana eksenini rekabetçi, örgütlenmiş ve sürdürülebilir bir üretim modelinin oluşturduğunu ifade eden Pakdemirli, Türk çiftçisinin dünyanın en rekabetçi ürünlerini üretebilecek güce sahip olduğunu vurguladı. Pakdemirli, ‘'Bu gücü uluslararası pazarda daha fazla değer görecek ürünler için kullanmalıdır. Bu da ancak uzun vadede sürdürülebilir bir iş modeli, doğru fiyatla, doğru girdi temini ve ürünün doğru pazarlara ulaştırılması ile mümkündür. Bunun için örgütlenme konusunda dünyanın gelişmiş ülkelerinin seviyesine gelmek, bizim için artık zarurettir'' şeklinde konuştu.</p>
      <p>
        <b>TOHUMA GÜBREYE PARA VERMEYECEK</b>
      </p>
      <p>Bakanlık olarak sözleşmeli üretim modelini desteklediklerini dile getiren Pakdemirli, tarımsal desteklerde alternatif bir yol olarak ortaya koyacakları bu modelle, çiftçinin üyesi olduğu kooperatifle sözleşme yapacağını kaydetti. Kooperatifin hasat vadeli sıfır faizle girdi temin edeceğini ve ürünleri pazarlayacağını anlatan Pakdemirli, ‘'Yeni dönemde Bakanlık olarak sözleşmeli üretim yapan üretici örgütlerini destekleyeceğiz. Yani çiftçimiz örgütü aracılığı ile sözleşmeli üretim yaparsa, tohuma gübreye para vermeden tarlasını ekecek. Ayrıca çiftçimizin malını pazarlama derdi de ortadan kalkacak. Girdileri hasadından sıfır faizle mahsup edilecek'' diye konuştu.</p>
      <p>
        <b>AKILLI KÜPE HAYVAN VARLIĞINI ARTIRACAK</b>
      </p>
      <p>Gelecek yılı Tarım ve Orman Bakanlığının dijitalleşme yılı olarak tasarladıklarının altını çizen Bekir Pakdemirli, şöyle devam etti: ‘'Üreticimizin en önemli sorunu olan mazot kullanımını azaltmak ve çevreci yaklaşımları benimsemek için yüzde 100 yerli ve milli, 45 dakika şarj ile 7 saat aralıksız çalışabilen çevre dostu, sessiz elektrikli traktör prototipini geliştirdik. Hayvancılıkta her türlü hayvan kayıtlarının tutulması için hassas tarım tekniklerinden faydalanıp verimliliği artıracak akıllı küpe (Hayvan Takip Platformu) geliştirme çalışmalarına başladık. Sadece bu küpe sayesinde Türkiye'de döl verimliliğinin yüzde 10 artması mümkün. Bu da yüzde 5'e varan bir hayvan varlığı artışı demektir.''</p>
      <p>
        <b>YOL HARİTASINI BİRLİKTE ÇİZECEĞİZ</b>
      </p>
      <p>Bakan Pakdemirli, şuranın tavsiye kararları sonrasında ilk 2 aylık süreçte yol haritasının belirleneceğine işaret etti. Ardından bir eylem planı ortaya koyacaklarına dikkati çeken Pakdemirli, ‘'Böylece başta çiftçilerimiz olmak üzere önümüzdeki çeyrek asrın yol haritasını birlikte çizmiş olacağız'' dedi.</p>
    </article>
  </body>
</html>