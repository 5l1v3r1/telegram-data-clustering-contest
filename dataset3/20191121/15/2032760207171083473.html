<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90197"/>
    <meta property="og:site_name" content="Denník politika"/>
    <meta property="article:published_time" content="2019-11-21T15:35:12+00:00"/>
    <meta property="og:title" content="Vláda podporí miliónom eur biatlonový zväz a prispeje aj na novú halu v Banskej Bystrici"/>
    <meta property="og:description" content="21.11.2019 (Webnoviny.sk) – Vláda SR na svojom štvrtkovom výjazdovom zasadnutí v Slovenských Ďarmotách schválila významnú finančnú podporu pre dva projekty v Banskobystrickom samosprávnom kraji. Milión eur dostane Slovenský zväz biatlonu (SZB) na modernizáciu Národného biatlonového centra v Osrblí, sumu až 6,7 milióna eur rovnako zo zdrojov kapitoly Všeobecná pokladničná správa získalo mesto Banská Bystrica s projektom vybudovania novej multifunkčnej športovej haly."/>
  </head>
  <body>
    <article>
      <h1>Vláda podporí miliónom eur biatlonový zväz a prispeje aj na novú halu v Banskej Bystrici</h1>
      <address><time datetime="2019-11-21T15:35:12+00:00">21 Nov 2019, 15:35</time> by <a rel="author">Webnoviny</a></address>
      <p>21.11.2019 (Webnoviny.sk) – Vláda SR na svojom štvrtkovom výjazdovom zasadnutí v Slovenských Ďarmotách schválila významnú finančnú podporu pre dva projekty v Banskobystrickom samosprávnom kraji. Milión eur dostane Slovenský zväz biatlonu (SZB) na modernizáciu Národného biatlonového centra v Osrblí, sumu až 6,7 milióna eur rovnako zo zdrojov kapitoly Všeobecná pokladničná správa získalo mesto Banská Bystrica s projektom vybudovania novej multifunkčnej športovej haly.</p>
      <h3>Vybudovanie multifunkčnej haly</h3>
      <p>„<i>Cieľom návrhu je podpora vybudovania a vybavenia novej športovej infraštruktúry a jej príslušenstva a to najmä vybudovania novej multifunkčnej športovej haly v meste Banská Bystrica, ktorá bude slúžiť nie len na športovú prípravu profesionálnych a amatérskych športovcov, klubovú činnosť športových klubov a organizovanie športových podujatí, ale zároveň i na organizovanie kultúrno-spoločenských podujatí väčšieho rozsahu</i>,“ uvádza sa v predkladacej správe vlády SR.</p>
      <p>Celá suma bude na športovú infraštruktúru vyčlenená na rok 2020. Mesto Banská Bystrica sa zaviazalo znášať nevyhnutné náklady na dofinancovanie projektu zo zdrojov rozpočtu mesta. Banská Bystrica bude od 24. júla do 1. augusta 2021 hostiť Európsky olympijský festival mládeže, na podujatí sa predstaví viac ako 3600 účastníkov. Podujatie je určené pre športovcov od 14 do 18 rokov.</p>
      <h3>Rozvoj cestovného ruchu</h3>
      <p>Zámerom plánu dostavby NBC v Osrblí má byť podľa vlády SR vytvorenie prímestského športového centra, ktoré je vhodné pre zimné aj letné športy. Športové centrum má zahŕňať upravené lyžiarske, turistické trate a asfaltovú dráhu s U-rampou, informačný systém k turistickým aktivitám v okolí, vybudovanie cyklotrasy, nadväzujúcej na už vybudované cyklotrasy v okolí, stredisko lyžovania priamo v Osrblí, požičovňu športového náradia.</p>
      <p>„<i>Národné biatlonové centrum v Osrblí je nielen jediný biatlonový areál na Slovensku, kde je možné organizovať medzinárodné a národné súťaže v biatlone, ale po jeho dobudovaní, ako aj vďaka jeho plnohodnotnému využívaniu bude centrum výrazne prispievať k rozvoju cestového ruchu na Horehroní, k dobrej propagácii slovenského športu, Slovenska a jeho prírodných krás,</i>“ uvádza sa v predkladacej správe vlády SR.</p>
      <h3>Rozšíria dráhu</h3>
      <p>Slovenský zväz biatlonu bude zodpovedať za realizáciu plánu dostavby centra v Osrblí, koordinovať jeho realizáciu, zabezpečovať spoluprácu všetkých inštitúcií a odborne ho riadiť na úrovni projektového tímu, ktorý zriadi. Podľa projektu by sa mala predĺžiť a rozšíriť asfaltová dráha z 1,5 km na štyri kilometre, vybudovanie umelého osvetlenia pre štadión a bežecké trate či vybudovanie zasnežovania a ďalšie zásahy do modernizácie areálu.</p>
      <p>V prípade pridelenia organizácie Svetového pohára v biatlone pre Slovensko bude potrebné vybudovať zásobník snehu, obnoviť elektronické terče, vybudovanie stálej tribúny, ozvučenia a rozšírenie parkovísk.</p>
      <p>Viac k témam: <a href="https://www.webnoviny.sk/tag/biatlon/"><u>biatlon</u></a>, <a href="https://www.webnoviny.sk/tag/europsky-olympijsky-festival-mladeze-eyof/"><u>Európsky olympijský festival mládeže EYOF</u></a><br/>Zdroj: Webnoviny.sk – <a href="https://www.webnoviny.sk/vlada-podpori-milionom-eur-biatlonovy-zvaz-a-prispeje-aj-na-novu-halu-v-banskej-bystrici/"><u>Vláda podporí miliónom eur biatlonový zväz a prispeje aj na novú halu v Banskej Bystrici</u></a> © SITA Všetky práva vyhradené.</p>
    </article>
  </body>
</html>