<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/omfatter-et-storre-nettverk/71844569"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T15:22:32+00:00"/>
    <meta property="og:title" content="- Omfatter et større nettverk"/>
    <meta property="og:description" content="Ambulansekapreren er varetektsfengslet i fire nye uker. Det er omstendigheter som tilsier at saken omfatter et større nettverk, ifølge kjennelsen."/>
  </head>
  <body>
    <article>
      <h1>- Omfatter et større nettverk</h1>
      <h2>Ambulansekapreren er varetektsfengslet i fire nye uker. Det er omstendigheter som tilsier at saken omfatter et større nettverk, ifølge kjennelsen.</h2>
      <address><time datetime="2019-11-21T15:22:32+00:00">21 Nov 2019, 15:22</time> by <a rel="author">Amanda Nordhagen Walnum</a></address>
      <p>Den siktede ambulansekapreren (32) varetektsfengsles i fire nye uker med brev- og besøksforbud. Det går fram i en kjennelse fra Oslo tingrett.</p>
      <p>I forkant av morgenens fengslingsmøte, bekreftet mannens forsvarer Øyvind Bergøy Pedersen, at hans klient godtar videre fengsling. De motsatte seg derimot brev- og besøksforbud.</p>
      <p>- Tvangsmiddelet er unødvendig. Saken er så godt opplyst nå at det ikke er grunnlag for å bruke brev- og besøksforbud, sa Pedersen før kjennelsen ble klar.</p>
      <p>Ifølge retten er det blant annet omstendigheter som tilsier at saken omfatter et større nettverk, og retten tror den siktede uten restriksjoner vil kontakte andre involverte i saken og forspille bevis.</p>
      <h3>Drapsforsøk, våpen og narkotika</h3>
      <p>32-åringen kapret en ambulanse etter at han krasjet en bil ved Rosenhoff i Oslo. Fire personer ble lettere skadd under ambulansens ferd gjennom Torshov og Sandaker: et tvillingpar på sju måneder og et eldre ektepar. I tillegg er barnas mor, som trillet barnevogna med dem i, omfattet i siktelsen.</p>
      <p>Mannen er siktet for drapsforsøk på fem personer, befatning med våpen og oppbevaring av narkotika.</p>
      <p>Han har tidligere gitt ett avhør som er gjennomlest, ifølge politiadvokat Kari Kirkhorn. Pedersen forteller at hans klient ønsker å forklare seg ytterligere for politiet.</p>
      <p>- Han ønsker å forklare seg mer for politiet. Han ønsker at hans rett for å vite hva siktelsen bygger på skal ivaretas. Nå er alt av saksdokumenter klausulert for han, som betyr at han ikke får se noe av dette - noe han har en grunnleggende rett til.</p>
      <h3>- En aktiv periode</h3>
      <p>- Vi har avhørt en lang rekke vitner, vi jobber med og er i ferd med å kunne fullføre tekniske undersøkelser. Vi har dannet oss et godt bilde av mye av det som skjedde, men det gjenstår fortsatt viktige ting, sier politiadvokat Kari Kirkhorn om etterforskningen.</p>
      <p>Årsaken til at politiet ønsker videre fengsling av den siktede mannen, er gjentakelsesfare og bevisforspillelse.</p>
      <p>- Han har hatt en aktiv periode i det siste og vi mener det fortsatt er en bevisforspillelsesfare i saken.</p>
      <p>
        <i>- Kan du utdype hva du mener med «aktiv periode»?</i>
      </p>
      <p>- Det er som allerede kjent en sak fra slutten av august-begynnelsen av september, dennes saken og siktedes historie forut for det, uten at jeg går i detalj på det, sier hun.</p>
      <h3>Lang straffehistorie</h3>
      <p>Den 32 år gamle ambulansekapreren har en lang straffehistorie.</p>
      <p>Siden midten av 2000-tallet har han frekventert jevnlig i norske rettssaler. Bruk av narkotika, ulovlige våpen, biltyveri og vold er en gjenganger i dommene mot mannen.</p>
      <p>
        <b>Seinest i slutten av august fikk imidlertid mannen forlengelse av prøvetida.</b>
      </p>
      <h3>«Vesentlig» mengde narkotika</h3>
      <p>«Påtalemyndigheten har opplyst å være godt på vei med etterforskningen av de forhold som knytter seg til ambulansekjøringen, men at de forutgående hendelsene foreløpig er lite klarlagt», heter det i kjennelsen fra retten. Politiadvokat Kirkhorn sier lite om hva politiet faktisk ved om hendelsesforløpet.</p>
      <p>- Han tok jo ambulansen. Kjøreturen har vært kjent fra tidligere. Vi jobber med å få på plass så mye detaljer som mulig.</p>
      <p>I ambulansen ble det også funnet en «vesentlig» mengde narkotika, ifølge politiet. Kirkhorn ønsker ikke å si hva slags eller hvor mye narkotika det er snakk om.</p>
      <p>- Jeg ønsker ikke å gå inn i detaljer på det på nåværende tidspunkt.</p>
      <h3>Begjærte seg løslatt</h3>
      <p>Mannens medsiktede, en 25 år gammel kvinne, satt på i bilen som mannen krasjet før han kapret ambulansen. Kvinnen forsvant fra stedet til fots, men ble funnet noen timer seinere.</p>
      <p>Kvinnen nekter all befatning med saken, og hevder at hun satt seg i bilen etter å ha haiket.</p>
      <p>Hun ble framstilt for ny fengsling i går. Fengslingsmøtet foregikk i regi av Innlandet politidistrikt, der hun er siktet for flere forhold.</p>
      <p>- Hun ble fengslet for fire nye uker, men begjærte seg løslatt, sa forsvarer John Arild Aasen til Dagbladet i går.</p>
      <p>Kirkhorn ønsket ikke å si noe ytterligere om kvinnens rolle.</p>
    </article>
  </body>
</html>