<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/decizie-dificila-pentru-comitetul-international-olimpic-sa-accepte-sau-nu-mancare-din-ingrediente-provenite-de-la-fukushima-pentru-jo-de-la-tokyo-de-anul-viitor.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T15:19:11+00:00"/>
    <meta property="og:title" content="Decizie dificilă pentru Comitetul Internațional Olimpic: să accepte sau nu mâncare din ingrediente provenite de la Fukushima pentru JO de la Tokyo de anul viitor"/>
    <meta property="og:description" content="Unul dintre obiectivele Guvernului Japoniei este, de ani de zile, să dovedească întregii lumi că alimentele provenite din regiunea Fukushima sunt"/>
  </head>
  <body>
    <article>
      <h1> Decizie dificilă pentru Comitetul Internațional Olimpic: să accepte sau nu mâncare din ingrediente provenite de la Fukushima pentru JO de la Tokyo de anul viitor </h1>
      <address><time datetime="2019-11-21T15:19:11+00:00">21 Nov 2019, 15:19</time> by <a rel="author">Redacția</a></address>
      <p>Unul dintre obiectivele Guvernului Japoniei este, de ani de zile, să dovedească întregii lumi că alimentele provenite din regiunea Fukushima sunt sănătoase, în ciuda dezastrului nuclear din 2011. Dar va fi pregătită mâncare din această regiune în timpul Jocurilor Olimpice de anul viitor? Răspunsul la această întrebare încă nu este clar, în condițiile în care Japonia vede în JO Tokyo 2020 oportunitatea de a afișa renașterea nord-estului țării, afectat de tsunami și dezastrul nuclear din martie 2011, scrie AFP.</p>
      <p>Alimentele care vor fi furnizate satului olimpic și servite sportivilor trebuie să respecte norme stricte, indiferent de regiunea de unde provin.</p>
      <p>„Regiunea Fukushima a propus alimente de la 187 de furnizori și se plasează pe a doua poziție în rândul provinciilor în privința numărului de produse care îndeplinesc criteriile, după regiunea nordică Hokkaido”, a explicat Shigeyuki Honma, director adjunct al direcției pentru agricultură și păduri din cadrul prefecturii Fukushima.</p>
      <p>Concret, „Fukushima speră să le ofere atleților orez, fructe (piersici, pere, mere, căpșuni), carne de vită și legume. Însă Comitetul (Internațional Olimpic) trebuie să decidă”, a precizat Honma.</p>
      <p>Guvernul japonez impune o limită strictă de 100 becquerel pe kilogram (Bq/kg), cu mult mai mică decât standardele obișnuite din Uniunea Europeană, de 1.250 Bq/kg sau din Statele Unite de 1.200 Bq/kg.</p>
      <p>Conform datelor oficiale, doar într-un an, din aprilie 2018 până în martie acest an, 9,21 milioane de saci de orez au fost controlați și nu a fost găsit niciunul care să depășească normele stricte privind prezența cesiului radioactiv. La fel și pentru 2.455 de eșantioane de fructe și legume, 4.336 de bucăți de carne și 6.187 pești oceanici.</p>
      <p>În cele din urmă, „doar peștii de râu și ciupercile sălbatice au depășit norma în 6 cazuri”, dă asigurări Kenji Kusano, directorul Centrului tehnologic agricol din prefectura Fukushima.</p>
      <p>
        <b>Dincolo de numere, rămâne neîncrederea multor țări.</b>
      </p>
      <p>China, Coreea de Sud, Singapore, Statele Unite continuă să interzică importul total sau al unora dintre alimentele care provin din Fukushima.</p>
      <p>De altfel, Coreea de Sud, ale cărei relații cu Japonia sunt precare din rațiuni ce țin de conflicte istorice, a protestat anticipat față de posibilitatea ca meniurile sportivilor să includă produse de la Fukushima și a invocat posibilitatea de a face propriile analize sau de a le aduce alimentele necesare sportivilor săi.</p>
      <p>
        <b>Comitetul Internațional Olimpic (CIO) a precizat că analiza continuă.</b>
      </p>
      <p>„Meniurile și furnizorii pentru satul olimpic sunt în curs de discuție și nu este decis nimic. La fel ca la precedentele Jocuri, CIO lucrează împreună cu Comitetul de organizare și cu nutriționiști internaționali pentru a propune mâncăruri variate, care să răspundă diferitelor nevoi dietetice și culturale”, a precizat un purtător de cuvânt al CIO.</p>
      <p>„Una dintre strategiile noastre este de a susține reconstrucția regiunii, cumpărând produse alimentare de acolo. Deci ne gândim serios să o facem”, a precizat la rândul său comitetul Tokyo 2020, argumentând că „Japonia a adoptat un sistem de control mai sigur chiar decât normele internaționale”.</p>
      <p>În așteptarea unei decizii oficiale, fermierii și pescarii din regiune se arată răbdători.</p>
      <p>Unii, cum ar fi cultivatorul de pere japoneze „nashi” Tomio Kusano din Iwaki, după opt ani și jumătate, văd capătul tunelului: producția sa se vinde bine în Japonia, iar Vietnam o cumpără de asemenea.</p>
      <p>Însă pescarii din aceeași regiune sunt încă într-o situație dificilă, pentru că nu au putut să-și refacă resursele (forță de muncă, materiale). „Nu sunt suficient de numeroși, iar cantitățile de pește prinse reprezintă doar 15% din totalul de dinainte de accident”, spune Kyoichi Kamiyama, directorul departamentului de radioactivitate din cadrul Centrului de cercetări privind pescuitul și mediile marine din prefectura Fukushima.</p>
      <p>
        <i>Sursa foto: Pixabay.com</i>
      </p>
    </article>
  </body>
</html>