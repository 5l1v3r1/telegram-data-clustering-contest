<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/vallo-boj-s-hazardom-nevzdava-podpori-peticiu-za-jeho-zakaz.html"/>
    <meta property="og:site_name" content="TREND.sk"/>
    <meta property="article:published_time" content="2019-11-21T15:00:00+00:00"/>
    <meta property="og:title" content="Vallo boj s hazardom nevzdáva. Podporí petíciu za jeho zákaz"/>
    <meta property="og:description" content="K iniciatíve sa pripojili aj mestské časti"/>
  </head>
  <body>
    <article>
      <h1>Vallo boj s hazardom nevzdáva. Podporí petíciu za jeho zákaz</h1>
      <address><time datetime="2019-11-21T15:00:00+00:00">21 Nov 2019, 15:00</time> by <a rel="author">TASR</a></address>
      <p>
        <b>Primátor Bratislavy Matúš Vallo, starostovia bratislavských mestských častí i bratislavskí mestskí poslanci vyjadrili vo štvrtok podporu novej petícii za zákaz hazardu v hlavnom meste. V nadväznosti na výsledok petície deklarujú, že podporia prijatie všeobecne záväzného nariadenia, ktoré na celom území Bratislavy zakáže umiestnenie herní či kasín.</b>
      </p>
      <p>„Máme záujem vyrovnať sa s hazardom na území Bratislavy. Neregulované rozšírenie hazardných hier negatívne mení tvár mesta a jeho verejných priestorov. Spôsobuje závažné negatívne spoločenské a ľudské dôsledky,“ vyhlásil M. Vallo.</p>
      <p>Starosta Nového Mesta Rudolf Kusý vníma, že hazard je stále problémom a zdá sa, že stále väčším. „To, že sme boj, ktorý sme viedli pred pár rokmi, prehrali, neznamená, žeby bolo správne s ním prestať. Hazard rozbíja rodiny, ubližuje mestu a treba spraviť všetko pre to, aby sme ho z Bratislavy dostali von,“ skonštatoval M. Kusý.</p>
      <p>Novú petíciu za zákaz hazardu spustili v týchto dňoch občianski aktivisti z iniciatívy Zastavme hazard. Žiadajú zákaz herní a kasín v hlavnom meste. Podľa iniciatívy Bratislavčania už dávno „vyniesli svoj rozsudok“, podľa ktorého si hazard vo svojom meste neprajú.</p>
      <related>
        <a href="https://www.etrend.sk/ekonomika/na-slovensku-uz-zacal-fungovat-urad-pre-regulaciu-hazardnych-hier.html"/>
      </related>
      <p>Asociácia zábavy a hier (AZAH) však v spustení novej petície nevidí význam. V čase, keď sa situácia stabilizovala a herní ubúda, si AZAH nemyslí, že by mali ľudia enormný záujem podpisovať petície proti hazardu.</p>
      <p>„Toto znásilňovanie zákazu hazardu v čase, keď rôzne mestá riešia problém čierneho hazardu a kvízomatov, považujeme za nepochopiteľné,“ povedala ešte v októbri hovorkyňa AZAH Dominika Lukáčová.</p>
      <p>Absolútny zákaz herní v Bratislave platil od mája 2017 do 28. decembra 2018. Herne sa po vypršaní licencií už nemali nachádzať v hoteloch, penziónoch, bytových domoch, pohostinstvách, v budovách na obchod, kultúru či verejnú zábavu.</p>
      <p>Návrh celoplošného zákazu herní vychádzal z petície, ktorú spustili v máji 2015 vtedajší primátor Ivo Nesrovnal a starostovia bratislavských mestských častí. Petíciu podporilo celkovo 136.139 obyvateľov, platných bolo 98.118 podpisov.</p>
      <p>Podľa Krajskej prokuratúry v Bratislave však následne prijaté VZN nebolo v súlade so zákonom. S jej argumentmi sa v júni 2018 stotožnil aj Krajský súd v Bratislave, ktorý konštatoval nesúlad so zákonom.</p>
    </article>
  </body>
</html>