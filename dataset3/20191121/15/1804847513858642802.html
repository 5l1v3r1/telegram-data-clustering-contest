<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://proletaren.se/artikel/gp-smutskastar-arbetare-pa-sparvagen"/>
    <meta property="og:site_name" content="Proletären"/>
    <meta property="article:published_time" content="2019-11-21T15:19:49+00:00"/>
    <meta property="og:title" content="GP smutskastar arbetare på Spårvägen"/>
    <meta property="og:description" content="Det är Kommunals dåliga teknikavtal som bäddat för att anställda på Spårvägen tjänar mer på förskjutningsavtal än OB-ersättning – men det finns inte med i GP:s skildring."/>
  </head>
  <body>
    <article>
      <h1>GP smutskastar arbetare på Spårvägen</h1>
      <h2>Det är Kommunals dåliga teknikavtal som bäddat för att anställda på Spårvägen tjänar mer på förskjutningsavtal än OB-ersättning – men det finns inte med i GP:s skildring.</h2>
      <address><time datetime="2019-11-21T15:19:49+00:00">21 Nov 2019, 15:19</time> by <a rel="author">Janne Strömqvist</a></address>
      <p>I en stor reportageserie angriper Göteborgs-Posten (GP) arbetarna på Spårvägens bantekniska avdelning.</p>
      <p>GP är den sedan länge dominerande borgerliga tidningen i Göteborg. I ryggmärgen har man ett arbetarförakt och en självklarhet i att angripa offentlig/kommunal verksamhet med syfte att gynna det privata näringslivet.</p>
      <p>Detta GP:s ställningstagande kommer med all tydlighet fram i denna artikelserie, och då i främsta hand arbetarföraktet. Tidningen anklagar arbetarna för att vara lata, fuska med arbetstiden och sno åt sig mer i betalning än vad de skall ha.</p>
      <p>Detta är inte sant. Givetvis kan det finnas individuella avsteg, men kollektivet på arbetsplatsen har givetvis hög arbetsmoral och gör ett gott och nödvändigt arbete.</p>
      <p><b>Vad är det då som</b> har hänt? Vad har GP för grund för sina anklagelser?</p>
      <p>De anställda på Spårvägens banteknik arbetar ofta nattetid då detta underlättar arbetets genomförande. Under några timmar på natten går ingen eller ringa spårvagnstrafik. Då kan denna typ av arbete utföras på det mest ohindrade sätt.</p>
      <p>Vid dessa tillfällen har de anställda, som går under Kommunals teknikavtal, OB-ersättning. Denna ersättning är så låg att inhyrda underentreprenörer oftast kan ha mer betalt än Spårvägens egna arbetare som leder och styr arbetet. Egentligen en orimlig situation som Kommunals dåliga teknikavtal har bäddat för.</p>
      <p><b>Vid tillfällen då de berörda</b> arbetarna normalt går på dagtidsschema och detta bryts för olika former av akuta nattarbeten får man enligt avtal ett förskjutningstillägg. Det är detta förskjutningstillägg som GP ondgör sig över och säger att det fuskas med.</p>
      <p>Återigen kan det säkerligen ha förekommit individuella avsteg, men arbetarkollektivet som helhet har hög arbetsmoral och genomför ett krävande nattarbete på bästa sätt. På bästa sätt till förmån för Göteborgs kollektivtrafik och dess resenärer.</p>
      <p>Detta nonchalerar GP helt i sitt arbetarförakt utan fortsätter i artikel efter artikel att vräka sig över kollektivet med sina anklagelser.</p>
      <p><b>Givetvis finns det en</b> lösning på den orimliga situationen, att de anställda på Göteborgs Spårvägar vid de tillfällen de arbetar ihop med olika underentreprenörer gör detta till sämre betalning. Lösningen ligger i ett högre OB-tillägg på natten. Att man går utanför det dåliga teknikavtal som Kommunal har tecknat på området för att få bättre betalt. Att det skrivs ett bättre avtal för nattarbete helt enkelt.</p>
      <p>Denna lösning finns inte med i GP:s skildring av arbetssituationen. Det finns inte ens med som en tanke, för något sådant finns inte i GP:s ryggmärg.</p>
      <p><b>Dock kan reportageserien </b>fungera som en väckarklocka för kollektivet på Spårvägen. Att man dels reagerar mot GP:s förakt men vidare även att man reser krav på bättre betalt på natten. Att man gör detta som ett kollektiv och inte genom individuella lösningar.</p>
      <related>
        <a href="http://proletaren.se/artikel/hotas-med-uteslutning"/>
      </related>
    </article>
  </body>
</html>