<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/katadikastikan-tris-andres-pou-pirovolisan-kata-tis-presvias-ton-ipa-stin-agira"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T15:48:12+00:00"/>
    <meta property="og:title" content="Καταδικάστηκαν τρεις άνδρες που πυροβόλησαν κατά της πρεσβείας των ΗΠΑ στην Άγκυρα"/>
    <meta property="og:description" content="Τουρκικό δικαστήριο καταδίκασε σήμερα τρεις άνδρες σε σχέση με τα πυρά που ερρίφθησαν κατά της αμερικανικής πρεσβείας στην Άγκυρα, μεσούσης της διπλωματικής κρίσης μεταξύ της Τουρκίας και των ΗΠΑ."/>
  </head>
  <body>
    <article>
      <h1>Καταδικάστηκαν τρεις άνδρες που πυροβόλησαν κατά της πρεσβείας των ΗΠΑ στην Άγκυρα</h1>
      <address>
        <time datetime="2019-11-21T15:48:12+00:00">21 Nov 2019, 15:48</time>
      </address>
      <p>Τουρκικό δικαστήριο καταδίκασε σήμερα τρεις άνδρες σε σχέση με τα πυρά που ερρίφθησαν κατά της αμερικανικής πρεσβείας στην Άγκυρα, μεσούσης της διπλωματικής κρίσης μεταξύ της Τουρκίας και των ΗΠΑ.</p>
      <p>Οι τρεις άνδρες καταδικάστηκαν σε ποινές φυλάκισης από τουλάχιστον τρία χρόνια έως 10 και πλέον χρόνια για συμμετοχή σε "τρομοκρατική οργάνωση" και "ενέργειες που είχαν στόχο να υπονομεύσουν τις σχέσεις με ξένη χώρα", μετέδωσε το τουρκικό πρακτορείο ειδήσεων Anadolu.</p>
      <p>Ένας τέταρτος κατηγορούμενος αθωώθηκε, σύμφωνα με το πρακτορείο.</p>
      <p>Στις 20 Αυγούστου του 2018, ένα ή περισσότερα άτομα πυροβόλησαν επανειλημμένα από αυτοκίνητο στην πρόσοψη της διπλωματικής αποστολής, χωρίς να υπάρξουν θύματα.</p>
      <p>Ένας από τους τρεις καταδικασθέντες ομολόγησε κατά τη διάρκεια της σημερινής ακροαματικής διαδικασίας ότι "διέπραξε αυτή την ανόητη ενέργεια" από "πατριωτισμό" και υπό την "επήρεια αλκοόλ".</p>
      <p>"Όποια απόφαση κι αν λάβετε, ζήτω η πατρίδα", αναφώνησε.</p>
      <p>Έπειτα από τα πυρά, η τουρκική κυβέρνηση είχε καταγγείλει "απόπειρα να διασπαρεί το χάος" την ώρα που υπήρχε ιδιαίτερη ένταση στις σχέσεις μεταξύ της Άγκυρας και της Ουάσινγκτον.</p>
      <p>Πράγματι, μερικές εβδομάδες νωρίτερα οι ΗΠΑ είχαν επιβάλει οικονομικές κυρώσεις σε βάρος της Τουρκίας για την κράτηση ενός Αμερικανού πάστορα, ο οποίος έκτοτε αφέθηκε ελεύθερος.</p>
      <p>Οι σχέσεις μεταξύ των δύο συμμάχων στους κόλπους του ΝΑΤΟ επιδεινώθηκαν ιδιαίτερα μετά το 2016. Οι εντάσεις αυτές συνοδεύονται στην Τουρκία από ένα δηκτικό λόγο κατά των ΗΠΑ από μερίδα πολιτικών αξιωματούχων και μέσων ενημέρωσης.</p>
    </article>
  </body>
</html>