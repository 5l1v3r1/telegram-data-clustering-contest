<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/salute/gonfiore-digestione-lenta-e-meteorismo-a-dicembre-la-donna-rischia-di-piu/658270/"/>
    <meta property="og:site_name" content="DiLei"/>
    <meta property="article:published_time" content="2019-11-21T15:42:11+00:00"/>
    <meta property="og:title" content="Gonfiore, digestione lenta e meteorismo: a dicembre la donna rischia di più"/>
    <meta property="og:description" content="Il maggior consumo di cibi e alcolici sotto le Feste aumenta acidità e gonfiore. I consigli per limitare i danni e quando occorre preoccuparsi."/>
  </head>
  <body>
    <article>
      <h1>Gonfiore, digestione lenta e meteorismo: a dicembre la donna rischia di più</h1>
      <h2>Il maggior consumo di cibi e alcolici sotto le Feste aumenta acidità e gonfiore. I consigli per limitare i danni e quando occorre preoccuparsi</h2>
      <address><time datetime="2019-11-21T15:42:11+00:00">21 Nov 2019, 15:42</time> by <a rel="author">Federico Mereta</a></address>
      <p>Il tubo digerente, ed in particolare <b>stomaco e  intestino</b>, rischiano di trovarsi “sbiellati” dai ritmi alimentari creati dalle <b>feste di Natale</b> in arrivo. Ne sono convinti anche gli italiani, come conferma una ricerca condotta da <b>Assosalute</b>.</p>
      <p>Se quasi due persone su tre debbono fare i conti con <a href="https://dilei.it/benessere/bruciore-di-stomaco-cibi-vietati/557021/">bruciore di stomaco</a>, <b>acidità</b>, <b>digestione lenta</b>, <a href="https://dilei.it/benessere/stitichezza-10-cibi-da-evitare-per-un-intestino-regolare/481443/">stitichezza</a> durante tutto l’anno,<b> quattro su dieci</b> riportano che proprio in questo periodo i fastidi aumentano e si presentano anche in chi non ne soffre. Le cause? <b>Aumentiamo il consumo di cibo e di alcolici</b> (per sei persone su dieci questa è la causa dei fenomeni) oltre che di bevande che non fanno parte delle abitudini di ogni giorno. Se si aggiunge lo stress, l’ansia di trovare i giusti regali, la riduzione degli appuntamenti con lo sport ecco che si rischia di fare una “frittata”.</p>
      <h3>Aria nella pancia? Un problema al femminile</h3>
      <p>“Molte persone durante le feste tendono a esagerare assumendo quantità maggiori di cibo, con <b>più grassi, spezie e dolci</b> – spiega <b>Attilio Giacosa</b>, Gastroenterologo e Docente all’Università di Pavia – a questi spesso si aggiungono <b>dosi abbondanti di alcool</b>, che è un vero nemico della dinamica digestiva, e il fumo, che favorisce il <b>reflusso gastroesofageo</b>, l’acidità, il bruciore e il dolore retrosternale”.</p>
      <p>Proprio <a href="https://dilei.it/salute/reflusso-gastrico-caratteristiche-sintomi-prevenzione/619553/">il reflusso gastroesofageo</a>, insieme a <b>pesantezza di stomaco</b>, <b>cattiva digestione</b>, <b>gonfiore e acidità</b>, è tra i disturbi tipici del periodo natalizio, ma non solo. Uomini e donne, tuttavia, non tendono a reagire a questi stimoli allo stesso modo.</p>
      <p>Pur se il sesso femminile appare <b>più esposto ai sintomi dell’apparato digerente</b>, in genere <b>le donne</b> si lamentano più spesso di <a href="https://dilei.it/benessere/dieta-pancia-gonfia/558215/">gonfiore</a> e <b>meteorismo</b> (44,2% delle donne contro il 31,9% degli uomini), pesantezza di stomaco (32,6% vs 25,6%), e stitichezza (36,3% vs 18,2%), <b>il reflusso gastroesofageo</b> è invece l’unico disturbo che <b>non risparmia nessuno</b>, colpendo in egual misura uomini (25,%) e donne (24,8%), per quanto, almeno nel periodo natalizio,<b> il reflusso gastrico</b> sia l’unico disturbo a colpire maggiormente gli uomini rispetto alle donne.</p>
      <p>Per sfuggire, quindi, a questi disturbi o per alleviarli, è importante adottare alcuni semplici comportamenti: <b>evitare digiuni e abbuffate</b>, cibi troppo elaborati, cotture complesse e <b>mantenere</b> nella propria <b>dieta</b> un apporto costante di <b>vegetali, fibre e legumi</b>.</p>
      <p>Se il 42,5% degli italiani, pur essendo soggetto a disturbi a stomaco e intestino, <b>non modifica i propri comportamenti</b>, c’è un 31% che evita di mangiare alimenti come dolci e fritti, e di bere alcolici, soprattutto in vista delle feste. <b>Il 19,6%</b> cerca correttamente di seguire <b>una dieta equilibrata</b> mentre <b>il 12,4%</b> intensifica<b> l’attività fisica</b>. Proprio il movimento svolge un ruolo molto importante: grazie a un’attività fisica moderata, come una passeggiata, ricorda Giacosa, “favoriamo i processi digestivi e <b>lo smaltimento delle calorie in eccesso</b>, soprattutto dopo pasti particolarmente sostanziosi”. Utili, se necessari e solo per trattare i sintomi occasionali, sono <b>i farmaci di automedicazione</b>.</p>
      <h3>Quando occorre preoccuparsi</h3>
      <p>In genere i sintomi si risolvono da soli in poco tempo. Ma occorre sempre ricordare che ci sono casi in cui bisogna essere <b>attenti ai segnali</b> che il corpo invia e parlarne con il medico. In particolare fate attenzione se:</p>
      <ul>
        <li>C’è <b>perdita di sangue</b> per via rettale o orale: è un segnale che indica l’assoluta necessità di indagare in modo approfondito le cause.</li>
        <li><b>Il dolore è persistente</b> o tende ad aggravarsi: se si assumono farmaci di automedicazione ma il dolore persiste o peggiora è necessario recarsi prontamente dal medico o in un pronto soccorso.</li>
        <li>Si <b>cala di peso</b>: se si perde molto peso senza volerlo e senza aver fatto diete specifiche, è necessario capire con urgenza quali sono i fattori che lo hanno determinato.</li>
        <li><b>L’intestino impazzisce</b>: se di punto in bianco si notano variazioni sostanziali dei comportamenti intestinali (ad esempio un peggioramento improvviso della stipsi o comparsa di diarrea), si debbono immediatamente indagare le cause di questo cambiamento.</li>
      </ul>
      <h3>I consigli per limitare i danni</h3>
      <p>Per evitare <b>problemi digestivi</b> e godere delle feste è importante:</p>
      <ul>
        <li>Consumare <b>pasti di piccolo volume</b> e con poca quantità di liquidi. Questo perché i liquidi diluiscono i succhi digestivi, dilatano lo stomaco e si ha una maggiore sensazione di gonfiore, e in alcuni casi addirittura di <a href="https://dilei.it/benessere/fotonotizia/cibi-combattere-nausea/587176/">nausea</a>.</li>
        <li>Preferire <b>cibi poco elaborati</b>, semplici.</li>
        <li>Evitare le cotture troppo complesse (in umido, <b>frittura</b>).</li>
        <li>Limitare <b>la materia grassa</b>, sia nei cibi, sia nei condimenti.</li>
        <li>Introdurre in ogni pasto la<b> verdura</b>, cruda o cotta.</li>
        <li>Differire <b>la frutta</b>, spostandola nell’intervallo fra i pasti.</li>
        <li>Fare attenzione alle <b>spezie</b> e ai cibi molto piccanti che possono complicare la digestione.</li>
        <li>Nei pasti molto ricchi, <b>saltare una porzione/portata</b> (ad esempio limitare gli antipasti o evitare il primo piatto).</li>
        <li>Non assumere <b>porzioni troppo abbondanti</b> ed evitare il bis.</li>
        <li>Cercare di <b>mangiare lentamente</b>, masticando bene.</li>
        <li>Limitare molto gli <b>alcolici</b> ed evitare di <a href="https://dilei.it/salute/smettere-di-fumare-perche-piu-difficile-per-le-donne/652284/">fumare</a>.</li>
      </ul>
      <p> </p>
      <related>
        <h4>Leggi anche</h4>
        <a href="https://dilei.it/salute/indigestione-sintomi-cause-rimedi/623177/"/>
        <a href="https://dilei.it/salute/dieta-e-reflusso-gastroesofageo-come-comportarsi-a-tavola-e-stare-in-salute/463257/"/>
        <a href="https://dilei.it/benessere/bruciore-di-stomaco-cibi-vietati/557021/"/>
        <a href="https://dilei.it/mamma/gravidanza-disturbi-intestinali-cause-sintomi-rimedi/476529/"/>
        <a href="https://dilei.it/benessere/cattiva-digestione/153885/"/>
      </related>
    </article>
  </body>
</html>