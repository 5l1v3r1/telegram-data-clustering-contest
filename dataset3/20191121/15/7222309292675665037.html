<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/pensionerad-overkonstapel-domd-till-ovillkorligt-fangelse-lurade-helsingforspolisen-pa-pengar/"/>
    <meta property="og:site_name" content="HBL"/>
    <meta property="article:published_time" content="2019-11-21T15:40:00+00:00"/>
    <meta property="og:title" content="Pensionerad överkonstapel dömd till ovillkorligt fängelse – lurade Helsingforspolisen på pengar"/>
    <meta property="og:description" content="En överkonstapel vid Helsingforspolisens specialstyrka godkände omotiverade räkningar och stoppade pengarna i egen ficka. Han och en företagare dömdes till fängelse och ersättningar."/>
  </head>
  <body>
    <article>
      <h1>Pensionerad överkonstapel dömd till ovillkorligt fängelse – lurade Helsingforspolisen på pengar</h1>
      <h2>En överkonstapel vid Helsingforspolisens specialstyrka godkände omotiverade räkningar och stoppade pengarna i egen ficka. Han och en företagare dömdes till fängelse och ersättningar.</h2>
      <address><time datetime="2019-11-21T15:40:00+00:00">21 Nov 2019, 15:40</time> by <a rel="author">Henri Forss/SPT</a></address>
      <p>Helsingfors tingsrätt dömde på torsdagen en numera pensionerad överkonstapel vid Helsingfors polisinrättning och en företagare till ovillkorliga fängelsedomar.</p>
      <p>Överkonstapel, som jobbade inom Helsingforspolisens nationella Karhu-specialstyrka i över tjugo år, dömdes till 2 år 6 månaders fängelse. Han fälldes för grovt bedrägeri, grovt missbruk av tjänsteställning, brott mot tjänsteplikt, skjutvapenbrott och två bokföringsbrott.</p>
      <p>Företagaren, som driver ett företag som säljer taktisk utrustning för polisbruk, dömdes till 2 år 4 månaders fängelse för grovt bedrägeri, grovt skattebrott, tre grova bokföringsbrott och grovt skjutvapenbrott.</p>
      <p>Dessutom dömdes båda männen att förlora sina militärgrader samt gemensamma ersättningar på totalt 190 000 euro.</p>
      <p>Företagaren dömdes dessutom att betala nästan 90 000 euro till Skatteförvaltningen.</p>
      <p>
        <b>Stal från polisen</b>
      </p>
      <p>Enligt rätten hade männen tillsammans lurat Helsingforspolisen att betala omotiverade räkningar på totalt över 150 000 euro. Överkonstapeln såg till att räkningarna godkändes, varefter företagaren betalade tillbaka pengarna i mindre summor på överkonstapelns flera konton.</p>
      <p>En del av varorna som beställdes levererades aldrig, andra var överprissatta. Brotten ägde rum åren 2004–2015.</p>
      <p>Överkonstapeln och företagaren bestred alla åtalen i tingsrätten. Han hävdade att han inte hade lurat polisen, att alla räkningar var motiverade och att alla produkter levererades.</p>
      <p>Företagaren bestred också alla åtalen. Enligt honom anade han inte att överkonstapeln eventuellt handlade olagligt.</p>
      <p>
        <b>Allvarligt brott</b>
      </p>
      <p>Rätten tog del av flera vittnesmål och gott om bevisning. Efter att ha beaktat alla fakta ansåg rätten att brotten var bevisade.</p>
      <p>Rätten valde att betrakta bedrägeriet som grovt eftersom det gäller en betydande summa och för att överkonstapeln hade haft en ansvarsfull ställning inom polisen.</p>
      <p>Överkonstapeln och företagaren dömdes också för en rad lindringare brott. Bland annat lurade överkonstapeln pengar av två föreningar där han var styrelseordförande medan företagaren också ägde en samling olagliga skjutvapen.</p>
      <p>Företagaren placerades i näringsförbud fram till november 2022.</p>
      <p>Domen har inte vunnit laga kraft.</p>
    </article>
  </body>
</html>