<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/florin-roman-spune-dancila-minte-declaratia-avere-intrucat-mentionat-colectia-ceasuri-placate-aur-argint-interesul-vasilicai-dancila-ceara-ani-control-verificare-averii-1922404821322019111519176726"/>
    <meta property="og:site_name" content="News.ro"/>
    <meta property="article:published_time" content="2019-11-21T15:48:32+00:00"/>
    <meta property="og:title" content="Florin Roman spune că Dăncilă &quot;minte&quot; în declaraţia de avere, întrucât nu şi-a menţionat &quot;colecţia de ceasuri placate cu aur şi argint&quot;: Este în interesul Vasilicăi Dăncilă să ceară ANI un control de verificare a averii"/>
    <meta property="og:description" content="Liderul deputaţilor PNL, Florin Roman, afirmă că liderul PSD, Viorica Dăncilă, a &quot;minţit&quot; în declaraţia de avere, întrucât nu a menţionat &quot;colecţia de ceasuri placate cu aur şi argint&quot;, pe care le era obligată să le declare întrucât valoarea lor cumulată ajunge la 5.000 de euro. Roman susţine că nu este vorba despre un singur ceas, la care a făcut referire anterior, ci de mai multe, cu preţul de catalog între 7.000 şi 30.000 de euro. &quot;Este în interesul Vasilicăi Dăncilă să ceară ANI un control de verificare a averii, pentru că realitatea arată grave neconcordanţe cu declaraţia de avere! Asta, sigur, dacă nu are nimic de ascuns!&quot;, mai spune Roman."/>
  </head>
  <body>
    <article>
      <h1>Florin Roman spune că Dăncilă "minte" în declaraţia de avere, întrucât nu şi-a menţionat "colecţia de ceasuri placate cu aur şi argint": Este în interesul Vasilicăi Dăncilă să ceară ANI un control de verificare a averii</h1>
      <address><time datetime="2019-11-21T15:48:32+00:00">21 Nov 2019, 15:48</time> by <a rel="author">News.ro</a></address>
      <p>
        <b>Liderul deputaţilor PNL, Florin Roman, afirmă că liderul PSD, Viorica Dăncilă, a "minţit" în declaraţia de avere, întrucât nu a menţionat "colecţia de ceasuri placate cu aur şi argint", pe care le era obligată să le declare întrucât valoarea lor cumulată ajunge la 5.000 de euro. Roman susţine că nu este vorba despre un singur ceas, la care a făcut referire anterior, ci de mai multe, cu preţul de catalog între 7.000 şi 30.000 de euro. "Este în interesul Vasilicăi Dăncilă să ceară ANI un control de verificare a averii, pentru că realitatea arată grave neconcordanţe cu declaraţia de avere! Asta, sigur, dacă nu are nimic de ascuns!", mai spune Roman.</b>
      </p>
      <p>Florin Roman susţine, într-o declaraţie de presă, că sunt cel puţin cinci evenimente publice din mandatul fostului premier, actualmente candidat din partea PSD la Preşedinţia României, în care Vasilica Dancilă poartă ceasuri din game de lux, de aur, dar şi de argint.</p>
      <p>Potrivit acestuia, preţul de catalog al acestor ceasuri de lux variază între echivalentul a circa 7.000 de euro şi circa 30.000 de euro.</p>
      <p>"Deşi legea prevede foarte explicit că aceste bijuterii trebuie declarate în declaraţia de avere, dacă valoarea lor CUMULATA însumează 5000 de euro, Vasilica Viorica Dancila a minţit sub sancţiunea incidenţei Codului Penal. După ce am semnalat cazul ceasului de aur purtat de Viorica Dancilă, cea care plânge de mila pensionarilor, dar îşi etalează opulenţa şi bogăţia, candidatul PSD s-a încurcat în minciuni. De altfel, promisiunea făcută în faţa jurnaliştilor, că o să vină să prezinte ceasul, a rămas o simplă promisiune! Pentru că Vasilica Dancilă minte şi fuge cu laşitate de adevăr", susţine Florin Roman.</p>
      <p>El adaugă că a aşteptat o "clarificare publică" pe acest subiect, dar aceasta nu a venit.</p>
      <p>"Din acest motiv am revenit cu precizarea că nu vorbim de un singur ceas de aur nedeclarat, ci de o colecţie de ceasuri placate cu aur şi argint, pe care Vasilica Dancilă era obligată conform legii să le declare. Care înseamnă echivalentul a sute de pensii pentru românii de rând. La fel a minţit şi în cazul casei de la Predeal, despre care a spus ca este... nefinalizata! Minciuna: procesul verbal a fost semnat anul trecut, motiv pentru care a fost şi plătit impozitul pe teren! De ce minte doamna Dăncilă? Pentru a poza în faţa electoratului PSD ca un candidat sărac şi cinstit ca ideologul Ion Iliescu!", spune Roman.</p>
      <p>El afirmă că "este în interesul Vasilicăi Dăncilă să ceara ANI un control de verificare a averii, pentru că realitatea arată grave neconcordanţe cu declaraţia de avere! Asta, sigur, dacă nu are nimic de ascuns!".</p>
      <p>În 13 noiembrie, liderul deputatilor PNL, Florin Roman, afirma că Viorica Dăncilă nu a trecut in declaraţia de avere Cartier Ballon Bleu, placat cu aur de 18 Karate, cu o valoare de catalog de 83.678 lei, echivalentul a 119 pensii.</p>
      <p>Ulterior, preşedintele PSD, Viorica Dăncilă, afirma că acel ceas este primit cadou de la soţul său, susţinând că nu l-a trecut în declaraţia de avere întrucât nu valorează mai mult de 5.000 de euro.</p>
      <p>"Este un ceas - nu -l am la mine, o să-l aduc - este un ceas primit de la soţul meu, cadou, vă garantez că nu valorează mai mult de 5.000 de euro astfel încât să-l trec în declaraţia de avere", afirma Dăncilă, într-o conferinţă de presă.</p>
      <p>Întrebată dacă este original, ea a repetat că este un ceas primit de la soţul său şi nu a cerut un certificat.</p>
      <p>"Vreau să vă spun un lucru: soţul meu nu ar fi alocat 20.000 de euro pentru un ceas. Nu sunt... Ceea ce am văzut eu că a dat un domn care, probabil, din bună credinţă îl întreabă şi cât valorează casele domnului Iohannis, ca să arate că e imparţial, a pus un alt ceas, nici nu seamănă ce am eu cu ce au pus în fotografia respectivă. O să aduc acest ceas şi vi-l pun la dispoziţie", spunea Dăncilă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>