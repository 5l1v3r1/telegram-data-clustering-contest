<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837066-razumkov-pro-normandsku-zustrich-dozvolit-viyti-z-zamorozhenogo-formatu-schodo-donbasu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T15:59:00+00:00"/>
    <meta property="og:title" content="Разумков про Нормандську зустріч: дозволить вийти з замороженого формату щодо Донбасу"/>
    <meta property="og:description" content="КИЇВ. 21 листопада. УНН. Голова парламенту Дмитро Разумков заявив, що нормандська зустріч дозволить вийти з замороженого формату щодо Донбасу. Про це …"/>
  </head>
  <body>
    <article>
      <h1>Разумков про Нормандську зустріч: дозволить вийти з замороженого формату щодо Донбасу</h1>
      <address><time datetime="2019-11-21T15:59:00+00:00">21 Nov 2019, 15:59</time> by <a rel="author">Антоніна Карташева</a></address>
      <p><b>КИЇВ. 21 листопада. УНН.</b> Голова парламенту Дмитро Разумков заявив, що нормандська зустріч дозволить вийти з замороженого формату щодо Донбасу. Про це повідомляє <b>УНН</b> з посиланням на пресслужбу Апарату ВРУ.</p>
      <p>“Дуже багато сьогодні робиться нашими військовослужбовцями, Національною гвардією, прикордонними військами для того, щоб нарешті наступив мир і ми повернули свої території. І держава також докладе максимум зусиль для цього”, — зазначив Разумков.</p>
      <p>За його словами, ключовою проблемою регіону і України загалом є збройний конфлікт.</p>
      <p>“Для того, аби повернути територію, потрібно спочатку повернути людей. Для того, аби їх повернути фізично, їх потрібно повернути ментально. Сьогодні потрібно їм показати, що ми дійсно прагнемо цього. Для цього потрібно вести відповідну інформаційну політику, економічну політику. Це мають бути конкретні проекти”, — підкреслив Разумков.</p>
      <p>Окрім того, голова парламенту повідомив, що часу на розробку законопроекту щодо особливого статусу Донбасу не багато, але ВРУ докладе зусиль, щоб цей процес запустити.</p>
      <p>“Саме від Нормандської зустрічі багато хто очікує тих змін, які дозволять вийти з тієї замороженої ситуації, яку ми з вами спостерігаємо і у форматі „Мінська“, і у Нормандському форматі вже декілька років”, — наголосив Разумков.</p>
      <p>Нагадаємо, Президент України Володимир Зеленський <a href="https://www.unn.com.ua/uk/news/1836940-zelenskiy-gotoviy-na-bud-yakiy-format-peregovoriv-zaradi-miru-na-donbasi">заявив</a>, що готовий на будь-який формат переговорів у вирішенні конфлікту на Донбасі та повернення окупованих територій.</p>
    </article>
  </body>
</html>