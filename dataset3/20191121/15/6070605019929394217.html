<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Detenen-Pequeno-Nicolas-pegar-cambrer-pizzeria-Madrid-policia-ganivet_0_2348165320.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T15:14:04+00:00"/>
    <meta property="og:title" content="Detenen el Petit Nicolás per pegar al cambrer d'una pizzeria de Madrid"/>
    <meta property="og:description" content="L'amic que l'acompanyava va agredir un policia quan els agents van arribar al lloc"/>
  </head>
  <body>
    <article>
      <h1>Detenen el Petit Nicolás per pegar al cambrer d'una pizzeria de Madrid</h1>
      <h2>L'amic que l'acompanyava va agredir un policia quan els agents van arribar al lloc</h2>
      <address>
        <time datetime="2019-11-21T15:14:04+00:00">21 Nov 2019, 15:14</time>
      </address>
      <p>La Policia Nacional va detenir dimarts –i el va deixar lliure a continuació– Francisco Nicolás Gómez Iglesias, més conegut com el Petit Nicolás, per pegar al cambrer d'un restaurant de la zona d'Azca, a Madrid. També van detenir un amic seu per resistència i desobediència a l'autoritat, segons informa Europa Press.</p>
      <p>Els fets van passar quan els dos joves van anar a sopar a una pizzeria, al número 10 del carrer Orense, al costat d'una discoteca coneguda de la zona. Allà, segons el testimoni recollit per l'agència, haurien començat a increpar una cambrera i, davant la seva persistència, l'amo va decidir llavors expulsar-los del local. En aquell moment, el Petit Nicolás va agafar un ganivet que no hauria arribat a utilitzar però que sí que va fer servir per intimidar el cambrer durant la seva baralla. Finalment, el treballador hauria acabat amb un cop de puny a la cara i talls a les mans.</p>
      <figure>
        <img src="https://www.ara.cat/2014/10/27/cultura/Francisco-Nicolas-Felip-VI-FACEBOOK_1237686422_43608275_117x66.jpg"/>
      </figure>
      <p>
        <a href="https://www.ara.cat/estils/coses-shan-explicat-pequeno-Nicolas_0_1237676393.html">10 coses que s'han dit d''el pequeño Nicolás'</a>
      </p>
      <p>Mentrestant, la policia es va personar a l'establiment i va acabar detenint el Petit Nicolás i el seu amic. En el cas de l'acompanyant, la detenció va ser per resistir-se i colpejar un dels policies. Una ambulància va acudir al lloc dels fets i va atendre els dos ferits. Només tenien contusions menors i cap va requerir trasllat a l'hospital, informa Europa Press.</p>
      <p>Actualment, el Petit Nicolás està pendent de judici. La fiscalia li demana 7 anys de presó per usurpació de funcions, falsedat en document oficial i suborn actiu. Després que es conegués el seu polèmic cas, aquest jove –que actualment té 25 anys– va ser concursant de<i> Gran Hermano VIP</i>.</p>
    </article>
  </body>
</html>