<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2822989-u-cernivcah-obgovorili-aki-konstitucijni-zmini-neobhidni-dla-zaversenna-decentralizacii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T15:17:00+00:00"/>
    <meta property="og:title" content="У Чернівцях обговорили, які конституційні зміни необхідні для завершення децентралізації"/>
    <meta property="og:description" content="Представники об’єднаних територіальних громад Чернівецької області разом із фахівцями з децентралізації обговорили перспективи прийняття конституційних змін для завершення процесу реформування місцевого самоврядування."/>
  </head>
  <body>
    <article>
      <h1>У Чернівцях обговорили, які конституційні зміни необхідні для завершення децентралізації</h1>
      <h2>Представники об’єднаних територіальних громад Чернівецької області разом із фахівцями з децентралізації обговорили перспективи прийняття конституційних змін для завершення процесу реформування місцевого самоврядування.</h2>
      <address>
        <time datetime="2019-11-21T15:17:00+00:00">21 Nov 2019, 15:17</time>
      </address>
      <p>Круглий стіл на тему конституційних змін відбувся за ініціативи <a href="https://www.facebook.com/LGDC.Chernivtsi/">Чернівецького Центру розвитку місцевого самоврядування</a> Програми «U-LEAD з Європою», повідомляє кореспондент Укрінформу.</p>
      <p>«Зміни до Конституції – сміливий крок, про який говорили останні чотири роки реформи та який зараз набуває нової актуальності. Ми доходимо до такої точки, коли має бути фінал цього законодавчого оформлення процесу децентралізації. І ми входимо у цю точку у дуже цікавих умовах. Адже процес реформування місцевого самоврядування розпочинався при одній владі, а завершується – при іншій. Але якщо під час процесу зміни влади у багатьох людей, які так чи інакше дотичні до цієї реформи, були застороги у її продовженні, то за тією концепцією, яка зараз розробляється новою владою, реформа децентралізації практично не змінилася. Адже процес децентралізації не розроблявся політиками, його формували у більшій мірі експерти, люди, які працювали з місцевим самоврядуванням», – наголосив радник з питань децентралізації Чернівецького ЦРМС Тарас Прокоп.</p>
      <figure>
        <img src="https://static.ukrinform.com/photos/2019_11/1574350008-149.jpg"/>
      </figure>
      <p>За його словами, головною метою реформи було зробити місцеве самоврядування дійсно великою силою в Україні. І зараз у процесі децентралізації основною ланкою у владі має стати якраз низовий рівень, рівень громади, додав Прокоп. Він підкреслив, що дуже важливо, щоб при розробці концепції районного чи окружного рівня, регіонального рівня, їх взаємовідносин з громадами тощо включалися голови уже створених <a href="https://www.ukrinform.ua/tag-tergromada">ОТГ</a>.</p>
      <p>«Щоб ви не мовчали і не чекали, коли з уряду пришлють розроблену кимось концепцію, а самі вносили пропозиції, на основі яких і будуть формувати конституційні зміни щодо реформи місцевого самоврядування. Потрібно, щоб голови громад були рушіями цих змін», – зазначив радник з питань децентралізації.</p>
      <figure>
        <img src="https://static.ukrinform.com/photos/2019_11/1574350060-176.jpg"/>
      </figure>
      <p>Він вважає, що свою позицію голови громад можуть доносити і через народних депутатів, обраних від їхнього округу. Оскільки саме Верховна Рада буде приймати рішення про зміни в Конституцію.</p>
      <p>«Насправді, багато із нинішніх депутатів Верховної Ради не так давно у політиці і, можливо, не дуже добре обізнані у цій реформі. Важливо, щоб ви їм доносили вашу позицію, позицію громади, якими вона бачить майбутні відносини між різними ланками влади», – сказав Прокоп.</p>
      <p>Фахівці з децентралізації коротко ознайомили присутніх з концепцією можливих конституційних змін в частині децентралізації.</p>
      <p>«У нас, по суті, встановлюється трирівнева система адміністративно-територіального устрою. Хоча кардинально в цьому плані нічого не змінюється. Але з’являються інші поняття – округи, префектури тощо. Також в концепції чітко прописано, що новий адміністративно-територіальний устрій має бути закріплений у Конституції», – зазначив Прокоп.</p>
      <p>Радниця з юридичних питань Чернівецького ЦРМС Вікторія Чебан розповіла присутнім про основні законодавчі аспекти, які необхідно врахувати для завершення процесу децентралізації.</p>
      <p>«У Конституції приймаються більш загальні речі, а більш конкретні ініціативи відображаються у нормах конкретних профільних законів. Для того, щоб говорити про формування нового адміністративно-територіального устрою, важливе значення має прийняття закону «Про засади адміністративно-територіального устрою» і від цього буде вже залежати формування цього устрою. У цьому законі мають визначити, яким чином буде рухатись далі адміністративна реформа – чи з урахуванням норм діючої Конституції, чи вже за нормами конституційних змін», – пояснила Чебан.</p>
      <figure>
        <img src="https://static.ukrinform.com/photos/2019_11/1574350097-274.jpg"/>
      </figure>
      <p>Але основою нового адміністративно-територіального устрою мають стати перспективні плани, які розробляються обласними адміністраціями.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2820355-u-rivnomu-obgovorili-ak-budut-formuvatisa-budzeti-tergromad.html">У Рівному обговорили, як будуть формуватися бюджети тергромад</a>
      </blockquote>
      <p>Крім того, присутніх ознайомили і з основними змінами у методиці формування спроможності громад – нерозривність території, наявність не менше 250 учнів і 100 дошкільнят у громаді та наявність навчального закладу в цілому. Крім того, будуть враховувати і такі оціночні фактори – індекс податкоспроможності, кількість населення, площа території, наявність власних доходів тощо.</p>
      <figure>
        <img src="https://static.ukrinform.com/photos/2019_11/1574350144-895.jpg"/>
      </figure>
      <p>Програма «U-LEAD з Європою» фінансується спільно Європейським Союзом і державами-членами Данією, Естонією, Німеччиною, Польщею та Швецією й підтримує реформу децентралізації та її секторальні напрямки.</p>
      <p>
        <i> Фото: Віталій Олійник</i>
      </p>
    </article>
  </body>
</html>