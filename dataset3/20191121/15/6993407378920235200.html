<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/serhii-stelmakh-povernennia-korabliv-ukraini-krymska-taktyka-kremlia/30284644.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T15:15:48+00:00"/>
    <meta property="og:title" content="Повернення кораблів Україні: «кримська тактика» Кремля"/>
    <meta property="og:description" content="«Москва повернула Києву захоплені кораблі для демонстрації позірного конструктиву перед самітом у Парижі»"/>
  </head>
  <body>
    <article>
      <h1>Повернення кораблів Україні: «кримська тактика» Кремля</h1>
      <address><time datetime="2019-11-21T15:15:48+00:00">21 Nov 2019, 15:15</time> by <a rel="author" href="https://www.radiosvoboda.org/author/%D1%81%D0%B5%D1%80%D0%B3%D1%96%D0%B9-%D1%81%D1%82%D0%B5%D0%BB%D1%8C%D0%BC%D0%B0%D1%85/vv%24yqr" target="_blank">Сергій Стельмах</a></address>
      <p>
        <b>(Рубрика «Точка зору»)</b>
      </p>
      <p>
        <b>Процес передачі Києву кораблів, захоплених біля берегів анексованого Криму, необхідно розглядати на тлі ширшої геополітичної панорами. Російська сторона намагається нав’язати європейцям фактичне визнання анексії українського півострова, «втопивши» кримську тему в потоці другорядних проблем.</b>
      </p>
      <p>Росія <a href="https://www.radiosvoboda.org/a/vasha-svoboda--chomu-rosija-viddala-korabli/30278791.html">передала</a> Україні малі броньовані артилерійські катери «Нікополь», «Бердянськ» і рейдовий буксир «Яни Капу», захоплені торік під час нападу прикордонних кораблів ФСБ Росії на українських військових моряків.</p>
      <p>Прессекретар президента Росії <b>Дмитро Пєсков</b> <a href="https://www.radiosvoboda.org/a/news-peskov-povernennia-korabliv/30278718.html">наполягає</a>, що передача Києву кораблів не пов’язана з рішенням Міжнародного трибуналу з морського права, який зобов’язав Кремль повернути їх. «Це ніяк не пов’язано з Міжнародним трибуналом. Ніякого зв’язку тут немає й бути не може», ‒ сказав Пєсков 18 листопада. Він закликав журналістів звертатися за коментарями, пов’язаними з процесом передачі військових кораблів, до ФСБ.</p>
      <p>У Міністерстві закордонних справ Росії 18 листопада повідомили, що захоплені військові кораблі передані Україні. Як зазначають <a href="https://ua.krymr.com/a/news-krym-povernennia-korabliv-morskyi-trybunal/30278026.html">юристи</a>, Кремль фактично виконав рішення Міжнародного трибуналу ООН з морського права, повернувши Києву захоплені судна.</p>
      <p>Іще в травні 2019 року суд ухвалив наказ про застосування забезпечувальних заходів, де був встановлений обов’язок Росії негайно повернути Україні два артилерійські катери і рейдовий буксир. До того ж Москва зобов’язана була негайно повернути в Україну 24 членів екіпажів захоплених кораблів. Росіяни звільнили моряків під час великого обміну, який відбувся за домовленістю президента України <b>Володимира Зеленського</b> і російського лідера <b>Володимира Путіна</b>.</p>
      <p>Річ не тільки в тім, що Москва традиційно не хоче виглядати слабкою, і тому російська влада намагається піднести все так, немов повернення кораблів відбулося не під тиском міжнародного правосуддя.</p>
      <aside>Кремль і особисто Володимир Путін роблять усе, щоб західні політики обговорювали з ними не «фейковий» кримський «референдум» 2014 року, а його численні наслідки</aside>
      <p>Мотиви росіян мають глибший стратегічний сенс, ніж банальне небажання показувати слабкість. Пан Пєсков і його кремлівське керівництво можуть реально вважати, що передача Києву кораблів не має ніякого стосунку до вимоги трибуналу ООН. Тим паче, що російська сторона давно демонстративно ігнорує будь-які претензії міжнародних інституцій, і не тільки щодо анексованого Криму.</p>
      <p>Росіяни намагаються «втопити» історію з відкритим нападом на українських моряків і анексію півострова взагалі в потоці другорядних (на тлі агресії проти України та інших країн) деталей: переговори з приводу звільнення заручників, повернення кораблів, претензії до Києва і західних партнерів, які нібито «обмежують» кримчан, історії з вигаданими «українськими диверсантами».</p>
      <p>Кремль і особисто Володимир Путін роблять усе, щоб західні політики обговорювали з ними не «фейковий» кримський «референдум» 2014 року, а його численні наслідки. Москва й її європейські сателіти спеціально створюють навколо півострова вигідне інформаційне тло. У хід ідуть багатофункціональна пропагандистська машина і численний контингент «народних дипломатів», які імітують нібито відкритість захопленого півострова для цивілізованого світу.</p>
      <p>Москва напередодні чергової зустрічі в «нормандському форматі» використовує передачу кораблів для демонстрації позірного конструктиву, щоб налаштувати уряди Франції і Німеччини на позитивний лад.</p>
      <aside>Москва напередодні чергової зустрічі в «нормандському форматі» використовує передачу кораблів для демонстрації уявного конструктиву, щоб налаштувати уряди Франції та Німеччини на позитивний лад</aside>
      <p>На саміті росіяни мають намір вимагати від Володимира Зеленського не просто чергових поступок, а документальної фіксації того, що Київ, із точки зору президента Путіна, «має» зробити щодо окупованих районів Донбасу. Кремлю зараз важливо не дратувати зайвий раз німців і французів.</p>
      <p>Із урахуванням вищевикладеного вимальовується такий стратегічний інтерес росіян: Москва намагається схилити Париж і Берлін до систематичного обговорення політики щодо України, але без участі Києва. В такому форматі Кремлю значно простіше нав’язувати європейському істеблішменту свої численні «хотілки» щодо анексованого півострова й окремих районів Донецької та Луганської областей, які повністю контролюються російськими військами.</p>
      <p>Зверніть увагу: у самий розпал повернення захоплених кораблів російський лідер обговорював із президентом Франції <b>Емманюелем Макроном</b>, що саме Україна зобов’язана зробити, щоб росіяни перестали стріляти на Донбасі.</p>
      <aside>Супротивники «примирення» з путінською Росією обґрунтовано непокояться, що спочатку Кремль «проковтне» Крим, потім всю Україну, а потім почне тиснути на держави-члени ЄС безпосередньо</aside>
      <p>«Основна увага приділена ситуації в Україні ‒ з урахуванням підготовки до запланованого на 9 грудня в Парижі саміту в «нормандському форматі». З обох сторін підкреслено, що проведення такої зустрічі має реально сприяти якнайшвидшій і повній реалізації Мінських угод. У цьому контексті наголошено на необхідності виконання Києвом зобов’язань щодо політичних аспектів внутрішньоукраїнського врегулювання. Перш за все, йдеться про набуття чинності законом про особливий статус Донбасу», ‒ <a href="http://kremlin.ru/events/president/news/62063">заявили</a> в пресслужбі Кремля за підсумками розмови. (У повідомленні про цю ж розмову Єлисейського палацу таких тверджень не було ‒ ред.)</p>
      <figure>
        <video src="https://flashvideo.rferl.org/Videoroot/Pangeavideo/2019/11/1/1a/1ae329ff-6e77-4ff4-9d86-9165180dd6c2_mobile.mp4?download=1"/>
      </figure>
      <p>Формально претензій до офіційного Парижа бути не може, адже французька столиця обрана для проведення саміту. Країни-учасники «нормандського формату» можуть заздалегідь координувати підготовку до заходу, але факт обговорення України без самої України стався.</p>
      <p>Причому європейські лідери самі дають росіянам привід для оптимізму в цьому питанні. Не зовсім вдалі заяви президента Макрона про «необхідність переглянути ставлення до Росії» викликали <a href="https://www.radiosvoboda.org/a/news-tusk-vidpovid-makronu/30270931.html">негативну реакцію</a> з боку керівництва Євросоюзу. Супротивники «примирення» з путінською Росією обґрунтовано непокояться, що спочатку Кремль «проковтне» Крим, потім всю Україну, а потім почне тиснути на держави-члени ЄС безпосередньо.</p>
      <p>
        <i><b>Сергій Стельмах</b> ‒ кримський політоглядач (ім’я і прізвище автора змінені з міркувань безпеки)</i>
      </p>
      <p>
        <i>Думки, висловлені в рубриці «Точка зору», передають погляди самих авторів і не конче відображають позицію Радіо Свобода</i>
      </p>
      <p>
        <i><a href="https://ua.krymr.com/a/serhii-stelmakh-povernennia-korabliv-ukraini-krymska-taktyka-kremlia/30283178.html">Оригінал</a> публікації ‒ на сайті Крим.Реалії</i>
      </p>
    </article>
  </body>
</html>