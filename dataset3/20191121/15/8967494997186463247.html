<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/in-de-buurt/brugge/zestien-mensen-levend-uit-container-van-ferry-gehaald~a2da6c21/"/>
    <meta property="og:site_name" content="HLN"/>
    <meta property="article:published_time" content="2019-11-21T15:36:00+00:00"/>
    <meta property="og:title" content="Zestien mensen levend uit container van ferry gehaald"/>
    <meta property="og:description" content="Op een veerboot die op weg was naar de Rosslare Europort in Ierland zijn vandaag zestien mensen levend aangetroffen in een vrachtwagencontainer. Dat meldt de Ierse openbare omroep RTE. Volgens de l..."/>
  </head>
  <body>
    <article>
      <h1>Zestien mensen levend uit container van ferry gehaald</h1>
      <address><time datetime="2019-11-21T15:36:00+00:00">21 Nov 2019, 15:36</time> by <a rel="author">SVM , MMB , ADN</a></address>
      <p>
        <b>Op een veerboot die op weg was naar de Rosslare Europort in Ierland zijn vandaag zestien mensen levend aangetroffen in een vrachtwagencontainer. Dat meldt de Ierse openbare omroep RTE. Volgens de laatste informatie zouden de verstekelingen net voor het vertrek in de container gekropen zijn. Mogelijk zaten ze er tien tot twaalf uur in, en dus niet vijf dagen zoals eerst gedacht.</b>
      </p>
      <p>Het gezelschap zat in een verzegelde en gesloten container die waarschijnlijk eigendom is van een transportfirma in het graafschap Wexford. Binnen de vijf minuten nadat een bemanningslid tijdens een routinecontrole onderweg in de Ierse Zee geklop had gehoord, ging de container open.</p>
      <related>
        <h4>Lees ook</h4>
        <a href="https://www.hln.be/nieuws/buitenland/vietnamees-slachtoffer-drama-in-essex-verbleef-in-brussel-ik-dacht-dat-het-leven-in-europa-roze-was-maar-het-blijkt-zwart-te-zijn~a8966fef/"/>
      </related>
      <p>Alle betrokkenen zijn mannen tussen de 20 en 35 jaar oud, ze zeggen afkomstig te zijn uit Iran en Irak. Ze zouden in goede gezondheid verkeren, al lijken sommigen al dagen niet meer gegeten te hebben. Blijkbaar waren ze in de waan dat ze naar Groot-Brittannië zouden varen.</p>
      <p>De ferry Stena Horizon kwam uit de Franse havenstad Cherbourg en volgde zijn gewone route. In afwachting van aankomst van de ferry werden de migranten naar een privégedeelte van de passagierslounge gebracht. De Ierse politie en de hulpdiensten stonden hen in Rosslare op te wachten.</p>
      <figure>
        <iframe data-src="https://twitter.com/AineMcMahon/status/1197531316687921153" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De zestien mannen ondergingen al een medisch onderzoek, daarna gaan de bevoegde autoriteiten hun “immigratiestatus” na. Omstreeks 20 uur Belgische tijd zaten ze nog steeds op het schip.</p>
      <p>Naar verwachting zullen de meesten van hen asiel aanvragen in Ierland. Wellicht worden ze nog in de loop van de avond naar een opvangcentrum gebracht.</p>
      <p>De vrachtwagen is ondertussen van boord gehaald en meegenomen voor verder onderzoek. De bestuurder en de eigenaars zijn allemaal Ieren. Ze helpen bij het onderzoek, de trucker is niet gearresteerd.</p>
      <figure>
        <iframe data-src="https://twitter.com/ShaneBeattyNews/status/1197529636646862849" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Via België?</b><br/>Volgens bepaalde Ierse media zouden de vluchtelingen via België gepasseerd zijn, maar dat staat op dit moment absoluut nog niet vast. “We zullen de nodige contacten leggen met de bevoegde overheden in Ierland om na te gaan wat er zich werkelijk heeft afgespeeld en in welke mate er effectief een link zou zijn met het Belgische grondgebied”, klinkt het in een persbericht van het West-Vlaamse parket.</p>
      <p>Veel transmigranten verplaatsen zich tijdens hun zoektocht naar een route naar het Verenigd Koninkrijk meermaals binnen Frankrijk, België en Nederland. “Maar op dit ogenblik is het nog te vroeg om concrete uitspraken te doen.”</p>
      <p>Als Ierland zelf bijstand vraagt aan de Belgische justitie zal het parket daar zeker op ingaan. Mensensmokkel is immers een internationaal vertakt crimineel fenomeen.</p>
    </article>
  </body>
</html>