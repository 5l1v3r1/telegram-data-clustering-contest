<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/nuomones/nuomones/dituvos-problemos---naujakuriai-pries-tikruosius-sodininkus-1751608/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T15:42:00+00:00"/>
    <meta property="og:title" content="Dituvos problemos – naujakuriai prieš tikruosius sodininkus?"/>
    <meta property="og:description" content="Reklama"/>
  </head>
  <body>
    <article>
      <h1>Dituvos problemos – naujakuriai prieš tikruosius sodininkus?</h1>
      <address><time datetime="2019-11-21T15:42:00+00:00">21 Nov 2019, 15:42</time> by <a rel="author">Vidas LEONAVIČIUS</a></address>
      <p>Reklama</p>
      <p>Kiek save atsimenu, visada egzistavo Dituvos sodų bendrija. Ne kaimas, ne gyvenvietė, ne miestelis – o sodų bendrija, turinti savo nuostatus, taisykles, susirinkimuose sprendžiamas problemas. Sodininkai dirbo daržus, pjovė žolę, kažkaip tvarkėsi su šiukšlėmis. Ir kol yra bendrijos pirmininkas, sklypų pirmininkėliai, tol, vadinasi, sodų bendrija ir toliau gyvuoja.</p>
      <p>Ne taip jau seniai į Dituvą pradėjo keltis naujakuriai, kurie čia statosi namus (pragyvenimas žymiai pigesnis negu mieste), kloja trinkeles, ant jų stato po 2-3 automobilius, nes reikia važinėti į darbą, vaikus vežioti į mokyklas, darželius, būrelius. Viskas kaip ir aišku, bet va šiems jauniems gyventojams labai pradėjo trukdyti konteineriai, krūvos šiukšlių, matomų pro jų langus, bet svarbiausia, kad dėl visko kaltinami senjorai, neraštingoje liaudyje vadinami „pencininkai“. Dabar ir „paskaičiuokime, ponai kurmiai“ : sodų bendrijoje daugiau kaip 6000 sklypų, per vasarą vidutiniškai gyvena 12000 žmonių, vartojimas padidėjęs 100%, o šiukšlių konteinerių kiekis statiškai tas pats. Sodininkai sumoka už šiukšlių išvežimą už metus į priekį. Tvarkoje. Staiga tie konteineriai ima ir dingsta iš teritorijų, nes, matai, dergiama aplink konteinerius, niekas nenori tvarkyti. Ima tie keli konteineriai ir suvažiuoja į Dituvos pakraštį prie kontoros. Kurie turi automobilius, tie veža šiukšles ir krauna, kurie neturi...tempia maišelį šiukšlių 4-5 kilometrus. Kad šiukšlių maišai iškart atsiranda pagrioviuose, miškeliuose – savaime aišku, tokia mūsų kultūra, toks mentalitetas. Bet kam taip pjudytis tarp savęs – „miestiečiai, negyvenantys nuolat, teršia, „pencininkai“ šiukšlina,“ ir t.t, ir pan.</p>
      <p>Nieko neturiu prieš bendrijos Pirmininką, šaunus žmogus, stengiasi, dirba, Dituvos sodai šviesūs, gatvės sutvarkytos, turgus klesti. Neabejoju, kad jis yra naujakurių pusėje – keikia tuos , kurie gyvena tik vasaromis ir neįsigijo konteinerių kiemuose. Ar nevertėjo sudaryti naują sutartį su šiukšlių išvežėjais ir bent keliose vietose padėti tris kartus daugiau didelių konteinerių ir tris kartus dažniau juos išvežti. Kainą pakelti, be abejo.</p>
      <p>Kodėl dabar tie, kurie yra tik sodininkai, turi mokėti visus metus už šiukšlių išvežimą tiek prie savo namų, tiek sode, tiek prie garažo? Ar mes tą pačią minutę teršiame 3-4 vietose iš karto? Ar dirbantys ir turintys sodus bei atvažiuojantys tik vasaros savaitgaliais lyginami su naujakuriais, kurių šiukšlės kaupiasi kasdien.Ir tegu nepasakoja man niekas pasakų, kad nuolat gyvenantys soduose dvi savaites raugina šiukšles savo kiemo konteineriuose , kol atvažiuoja šiukšlių surinkėjai.</p>
      <p>Reikėtų protingai ir ramiai dar kartą aptarti šią situaciją. Daugelis tikrai nepirks konteinerių, kad paskui atvažiuotų iš Klaipėdos juos išstumti į gatvę, o kitą dieną parsistumti, jeigu dar ras juos vietose. Sumokėjom už metus, o ši nevaldoma situacija jau prasidėjo rugpjūčio mėnesį. Dirbu, turiu automobilį, tai maišelį šiukšlių išsivežu į Klaipėdą, turiu tam teisę. Bet pagriovių ir pamiškių aš neišgelbėsiu ir tikrai konteinerių nepirksiu, kad 8 mėnesius stovėtų nenaudojami.</p>
      <p>Pagarbiai, Vidas Leonavičius</p>
    </article>
  </body>
</html>