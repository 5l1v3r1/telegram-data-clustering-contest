<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/pogresajo-danijela-bozica"/>
    <meta property="og:site_name" content="Primorske novice"/>
    <meta property="article:published_time" content="2019-11-21T15:37:17+00:00"/>
    <meta property="og:title" content="Pogrešajo Danijela Božića"/>
    <meta property="og:description" content="Svojci pogrešajo 35-letnega Danijela Božića iz Ljubljane. Pogrešani je od doma odšel 15. novembra, nazadnje pa so ga videli na območju Regentove ulice v Ankaranu. Kot so sporočili s Policijske uprave Koper, bi bil pogrešani lahko žrtev kaznivega dejanja."/>
  </head>
  <body>
    <article>
      <h1>Pogrešajo Danijela Božića</h1>
      <address><time datetime="2019-11-21T15:37:17+00:00">21 Nov 2019, 15:37</time> by <a rel="author">Spletno uredništvo</a></address>
      <p>
        <b>Svojci pogrešajo 35-letnega Danijela Božića iz Ljubljane. Pogrešani je od doma odšel 15. novembra, nazadnje pa so ga videli na območju Regentove ulice v Ankaranu. Kot so sporočili s Policijske uprave Koper, bi bil pogrešani lahko žrtev kaznivega dejanja.</b>
      </p>
      <figure>
        <img src="https://static.primorske.si/foto/highres/gnweb/720730_268-bozic.jpg"/>
        <figcaption>Pogrešani je od doma odšel 15. novembra, nazadnje pa so ga videli na območju Regentove ulice v Ankaranu. </figcaption>
      </figure>
      <p><b>ANKARAN, LJUBLJANA</b> &gt; Koprski policisti in kriminalisti so minuli petek na območju Ankarana obravnavali kaznivo dejanje nasilništva in kaznivo dejanje nedovoljene proizvodnje in prometa orožja ali eksploziva, katerega sta utemeljeno osumljena 29-letni državljan Slovenije in 29-letni državljan Črne Gore, ki sta pretepla državljana Slovenije iz območja Ljubljane in ga pri tem laže poškodovala. V napadu je eden od njiju uporabil pištolo, s katero je Ljubljančana udarjal po glavi. Oba so policisti v nedeljo s kazensko ovadbo privedli na zaslišanje k preiskovalnemu sodniku koprskega okrožnega sodišča, ki je zoper oba odredil pripor. Poškodovani Ljubljančan je bil že v petek odpuščen iz bolnišnice.</p>
      <p>V soboto so svojci na Policijski postaji Ljubljana Vič podali prijavo, da pogrešajo Danijela Božića, ki se jim od petka ni več oglašal. Z zbiranjem obvestil in preverjanjem dejstev so policisti potrdili, da je bil pogrešani <b>Danijel Božić</b> nazadnje viden v petek dopoldne, na območju Ankarana, od koder je po Regentovi ulici peš odšel neznano kam. Ker se je pogrešani na območje Ankarana pripeljal v osebnem avtomobilu skupaj z osebami, ki so bile vpletene v poprej omenjeni kaznivi dejanji, in ker iz dosedanjih ugotovitev izhaja sum, da bi lahko bil Danijel Božić žrtev kaznivega dejanja, policisti izvajajo vse aktivnosti za njegovo izsleditev. Po do sedaj zbranih podatkih pogrešani ni osumljen nobenega kaznivega dejanja.</p>
      <p>Danijel je suhe postave, svetle polti, visok okoli 170 centimetrov, pobrit po glavi, s pristriženo črno brado, rjavih oči in oblečen v športna oblačila, so sporočili s Policijske uprave Ljubljana.</p>
      <p>Policisti prosijo vse, ki bi karkoli vedeli o pogrešani osebi, da podatke sporočijo na najbližjo policijsko postajo ali policijsko postajo Ljubljana Vič na 01 470 09 60 ali pa pokličejo na interventno številko 113 ali anonimni telefon 080 1200.</p>
    </article>
  </body>
</html>