<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/mohamed-buya-turay-skadad-skyller-pa-svart-magi/"/>
    <meta property="og:site_name" content="DN.SE"/>
    <meta property="article:published_time" content="2019-11-21T15:32:07+00:00"/>
    <meta property="og:title" content="Mohamed Buya Turay skadad – skyller på svart magi"/>
    <meta property="og:description" content="Mohamed Buya Turay är skadad och menar att förklaringen beror på att någon utsatt anfalalren för svart magi."/>
  </head>
  <body>
    <article>
      <h1>Mohamed Buya Turay skadad – skyller på svart magi</h1>
      <address><time datetime="2019-11-21T15:32:07+00:00">21 Nov 2019, 15:32</time> by <a rel="author" href="https://www.dn.se/av/jesper-thedeen/" target="_blank">Jesper Thedéen</a></address>
      <p>
        <b>Mohamed Buya Turay är skadad och missade Sierra Leones senaste landskamp. <br/>Förklaringen enligt honom själv? Svart magi. </b>
      </p>
      <p>Mohamed Buya Turays säsong i Djurgården var succéartad och totalt noterades anfallaren för 15 mål, vilket gav honom skytteligatiteln i allsvenskan. I avslutningsmatchen mot IFK Norrköping, där Djurgården säkrade det allsvenska guldet, skadade sig dock anfallaren och på Djurgårdens guldfirande på Stockholms stadion haltade han kraftigt. </p>
      <p><b>Trots detta åkte Buya Turay </b>på landslagssamling med Sierra Leone, där han spelade matchen mot Lesotho i onsdags. Men sedan dess har anfallarens skada förvärrats, enligt honom själv för att han utsatts för svart magi efter matchen mot Lesotho. </p>
      <p>– Jag berättade för Sierra Leones fysioterapeut om skadan och han kunde inte förstå vad som var fel. Och smärtan blev värre när vi åkte buss mot träningsanläggningen, <a href="https://www.bbc.com/sport/football/50501771">säger Buya Turay till BBC </a>och fortsätter: </p>
      <p>– Smärtan blev ännu värre när vi kom till träningsanläggningen och smärtan var både i foten och i benet. Då bestämde jag mig för att ringa någon i min familj, som tog mig till en medicinkvinna. </p>
      <p><b>Kvinnan Buya Turay kom i kontakt med</b> var tydlig med att någon hade gillrat en fälla på hotellet anfallaren bodde på under landslagssamlingen. </p>
      <p>– Hon sa att anledningen till min tåskada var att jag trampat på ett förhäxat objekt. Fällan var ditsatt av en person som ville att jag skulle få elefantiasis och således förstöra min karriär, säger anfallaren. </p>
      <p>– Doktorn sade också att om jag behandlats på sjukhus och fått traditionell medicinsk behandling för att läka hade det också förstört min karriär. </p>
      <p><b>Buya Turay är också tydlig </b>med att han tror på det den kvinnliga doktorn sade. </p>
      <p>– Jag tror på allt som sagts. Jag har hört om liknande saker under landslagssamlingar för Sierra Leone. Nu har jag själv fått uppleva det, säger han. </p>
      <p>I ett Facebook-inlägg som 24-åringen publicerade under onsdagen menar Buya Turay att personen som ska ha velat skada honom gjort det på grund av svartsjuka över att anfallaren vann skytteligan i allsvenskan.</p>
      <p><a href="https://www.dn.se/sport/fotboll/norrkoping-polisanmals-efter-djurgardsfirande/">Läs mer: Norrköpingschef polisanmäls efter Djurgårdsfirande</a> </p>
    </article>
  </body>
</html>