<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/columns/2019/11/21/7232650/"/>
    <meta property="og:site_name" content="Украинская правда"/>
    <meta property="article:published_time" content="2019-11-21T15:30:00+00:00"/>
    <meta property="og:title" content="Как вернуть украинцев из иностранных тюрем?"/>
    <meta property="og:description" content="Государство должно скоординировать усилия и бороться за каждого гражданина. (укр.)"/>
  </head>
  <body>
    <article>
      <h1>Как вернуть украинцев из иностранных тюрем?</h1>
      <address><time datetime="2019-11-21T15:30:00+00:00">21 Nov 2019, 15:30</time> by <a rel="author" href="https://www.pravda.com.ua/rus/authors/5dd68dde9000b/" target="_blank">Дмитрий Лубинец</a></address>
      <p>Сьогодні майже 6,2 тисячі наших громадян перебувають за ґратами в чужій країні. Найбільше – в Росії, Італії, Білорусі, Греції та Польщі.</p>
      <p>Усіх в'язнів можна розділити на дві категорії:</p>
      <ol>
        <li>Люди, довірою яких скористалися нечисті на руку особи. Наприклад, "втемну" використали людину, яка їде за кордон, у якості наркокур'єра. Або ж, як у випадку з українцями в Греції, завербували їх, нібито для <a href="https://www.pravda.com.ua/news/2018/07/22/7187010/">перевезення на судах</a> туристів, а насправді помістили в трюми цих кораблів <a href="https://www.pravda.com.ua/news/2018/07/23/7187154/">нелегальних мігрантів</a>.</li>
        <li>Люди, які свідомо йдуть на злочин за кордоном, усвідомлюючи чи не усвідомлюючи усі ризики та наслідки.</li>
      </ol>
      <p>В будь-якому випадку ми – депутати Верховної Ради – не є слідчими та суддями. Також ми не можемо нарікати на правосуддя іноземних судів (якщо мова йде не про політично мотивовані вироки).</p>
      <p>Натомість набагато продуктивніше та ефективніше розробити реалістичний механізм повернення українських громадян додому безвідносно до їхньої реальної вини.</p>
      <p>Для цього при Комітеті з питань прав людини створена робоча група щодо пошуку шляхів повернення українських громадян, які відбувають покарання у місцях несвободи в Греції.</p>
      <p>До неї увійшли народні депутати, представники МЗС, Мін'юсту, Міністерства соціальної політики, профільного департаменту з протидії торгівлі людьми Нацполіції.</p>
      <p>Наразі в Греції за ґратами перебувають 168 українців, яких звинувачують в транзиті нелегальних мігрантів. Для цієї країни питання мігрантів дуже болюче – лише в 2015-2018 роках туди прибуло 1,6 мільйона нелегалів.</p>
      <p>Тому грецькі суди діють дуже жорстко – строки ув'язнення стартують від 20 й досягають фантастичних 280 років! Для багатьох де-факто це означає довічне ув'язнення.</p>
      <blockquote>Читайте також:<br/><br/><a href="https://www.pravda.com.ua/news/2018/06/27/7184701/">У Греції "застрягли" понад 150 українців, засуджених за перевезення нелегалів<br/></a><br/><a href="https://www.pravda.com.ua/news/2018/07/22/7187010/">У Греції двох українців ув'язнили на 180 років через перевезення нелегальних мігрантів - ЗМІ<br/></a><br/><a href="https://www.pravda.com.ua/news/2018/07/22/7187031/">Засудженим у Греції українцям можуть зменшити термін ув'язнення – МЗС<br/></a><br/><a href="https://www.pravda.com.ua/news/2018/07/23/7187154/">Понад сотню українців потрапили за грати у Греції через обман – Денісова<br/></a><br/><a href="https://www.pravda.com.ua/articles/2017/11/10/7161329/">Стоп-машина. Як українські моряки сидять у закордонних в'язницях</a></blockquote>
      <p>Наше завдання – скоординувати дії різних українських міністерств та відомств з парламентом та вийти на результативний діалог з грецькою стороною.</p>
      <p>Для цього ми готові вирушити до Греції, щоб провести безпосередні переговори з генеральним прокурором Греції та міністром захисту громадянина уряду Грецької республіки.</p>
      <p>На останньому засіданні робочої групи спільно ми підготували <b>попередній <a href="https://www.facebook.com/dmytro.lubinets/posts/2147914125516369?__tn__=-R0.g">план дій</a></b>:</p>
      <ul>
        <li>Застосувати Конвенцію про передачу засуджених осіб (тобто можливість відбувати покарання в Україні);</li>
        <li>Актуалізувати роботу щодо підписання двосторонньої угоди про передачу Україні умовно-достроково звільнених осіб (наразі таких 29. Зараз вони змушені періодично відмічатися в органах правопорядку Греції, а щоб там жити, мають шукати роботу та житло. В їхньому статусі це зробити надзвичайно важко);</li>
        <li>Посилити адвокатський захист українців під час суду. На жаль, цей захист завжди коштує немалих ресурсів, але є два прецеденти, коли якісний юридичний захист на стадії апеляції дозволив виправдати українців Віктора Мельника й Дениса Щербину;</li>
        <li>В рамках угоди між урядами України та Греції 2008 року про боротьбу з організованою злочинністю розглянути можливість надання грецькій стороні додаткової інформації про розслідування щодо злочинних груп, які втягують простих громадян в нелегальний транзит мігрантів. Такі факти будуть свідчити, що ув'язнені українці є лише жертвами транснаціональної організованої злочинності.</li>
      </ul>
      <p>На жаль, такі питання швидко не вирішуються, це залежить не лише від нашого бажання, але й від позиції грецької сторони.</p>
      <p>Наразі ситуація дозволяє бути обережним оптимістом – Греція готова до діалогу і ми мусимо їй запропонувати своє бачення вирішення проблеми.</p>
      <p>В процесі дискусії є шанс досягнути компромісу, а з ним і результату – повернення хоча б частини наших громадян додому.</p>
      <p>Головне – бажання усіх відповідальних установ в Україні діяти й координувати свої зусилля.</p>
      <p>Мотивація мусить бути високою, бо ставкою є життя десятків наших співгромадян й ми повинні боротися за кожного з них.</p>
      <p>
        <i>Дмитро Лубінець, для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/rus/news/2019/11/20/7232511/"/>
        <a href="https://www.pravda.com.ua/rus/news/2019/11/20/7232467/"/>
        <a href="https://www.pravda.com.ua/rus/news/2019/11/18/7232283/"/>
      </related>
    </article>
  </body>
</html>