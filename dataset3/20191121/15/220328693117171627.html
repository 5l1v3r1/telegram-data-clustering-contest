<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/severen-potok-2-shche-zaraboti-v-sredata-na-2020-g-407270.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T15:31:54+00:00"/>
    <meta property="og:title" content="&quot;Северен поток-2&quot; ще заработи в средата на 2020 г."/>
    <meta property="og:description" content="Той преминава по дъното на Балтийско море от Русия до Германия"/>
  </head>
  <body>
    <article>
      <h1>"Северен поток-2" ще заработи в средата на 2020 г.</h1>
      <address><time datetime="2019-11-21T15:31:54+00:00">21 Nov 2019, 15:31</time> by <a rel="author">Стандарт</a></address>
      <p>Руският вицепремиер Дмитрий Козак съобщи в отговор на журналистически въпрос, че газопроводът "Северен поток-2" ще заработи в средата на 2020 г. Той обаче не уточни месеца.</p>
      <p>Енергийният министър Александър Новак пък по-рано обяви, че доставките на руски газ по „Северен поток-2” за Германия ще започнат „в близките месеци“, като е възможно това да стане дори и до края на 2019 г., пише economic.bg.</p>
      <p>Тръбопроводът е изграден вече над 80%, а проектният срок за пускането му в експлоатация е до края на 2019 г. Газопроводът разполага с две тръби с дължина 1200 км и общ капацитет 55 млрд.куб.м газ годишно. Той преминава по дъното на Балтийско море от Русия до Германия, като заобикаля „неприятелски страни“ като Украйна и Полша.</p>
      <p>Европейските партньори на „Газпром” в реализацията на проекта са германските компании Uniper и Wintershall, австрийската OMV, френската Engie и холандската Shell. Тръбите минават по дъното на изключителните икономически зони и териториалните води на Финландия, Швеция, Дания и Германия.</p>
      <p>След две години забавяне, Дания преди броени дни даде съгласие тръбите да преминат край бреговете й.</p>
    </article>
  </body>
</html>