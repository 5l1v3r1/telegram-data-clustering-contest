<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520866-okenko-trhu-oecd-vydala-novy-ekonomicky-vyhled-komplikace-v-obchodnich-dohodach/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T15:07:44+00:00"/>
    <meta property="og:title" content="Okénko trhu - OECD vydala nový ekonomický výhled; komplikace v obchodních dohodách"/>
    <meta property="og:description" content="Podle dnes zveřejněné zprávy OECD zpomalí růst světové ekonomiky v letošním roce na 2,9 %, tedy na nejpomalejší tempo od finanční krize. Stejnou dynamiku OECD očekává pro rok 2020 a jen mírné zrychlení v roce 2021. Mezi hlavní překážky růstu zpráva řadí protekcionistickou politiku, ale také strukturální změny jako je digitalizace, demografický vývoj či hrozba klimatických změn. Pro eurozónu očekává nadále růst lehce nad 1 %, zatímco Spojené státy by se měly držet kolem 2 %. Růst české ekonomiky podle odhadu OECD v letošním roce dosáhne 2,6 % a v tom příštím zpomalí na 2,1 %. Česká ekonomika bude podle zprávy dále tažena domácí spotřebou a to jak ze strany domácností, které si užívají svižný růst mezd, tak i vlády. Naproti tomu český průmysl je již zasažen zpomalením evropské ekonomiky a poklesem investiční aktivity. Zpráva si všímá přehřátého trhu práce a Česku doporučuje úpravy legislativy, které by usnadnily zapojení další pracovní síly. Také upozorňuje na nutnost zlepšení nastavení čerpání evropských strukturálních…"/>
  </head>
  <body>
    <article>
      <h1>Okénko trhu - OECD vydala nový ekonomický výhled; komplikace v obchodních dohodách</h1>
      <address><time datetime="2019-11-21T15:07:44+00:00">21 Nov 2019, 15:07</time> by <a rel="author">Markéta Höfferová</a></address>
      <p>Podle dnes zveřejněné zprávy OECD <b>zpomalí růst světové <a href="https://www.kurzy.cz/makroekonomika/">ekonomiky</a> v letošním roce na 2,9 %, tedy na nejpomalejší tempo od finanční krize</b>. Stejnou dynamiku OECD očekává pro <a href="https://www.kurzy.cz/finance/2020/">rok 2020</a> a jen mírné zrychlení v <a href="https://www.kurzy.cz/finance/2021/">roce 2021</a>. Mezi hlavní překážky růstu zpráva řadí <b>protekcionistickou politiku, ale také strukturální změny jako je digitalizace, demografický vývoj či hrozba klimatických změn</b>. Pro <a href="https://www.kurzy.cz/tema/eurozona/">eurozónu</a> očekává nadále růst lehce nad 1 %, zatímco Spojené státy by se měly držet kolem 2 %. Růst <a href="https://www.kurzy.cz/makroekonomika/">české ekonomiky</a> podle odhadu OECD v letošním roce dosáhne 2,6 % a v tom příštím zpomalí na 2,1 %. <a href="https://www.kurzy.cz/makroekonomika/">Česká ekonomika</a> bude podle zprávy dále tažena domácí spotřebou a to jak ze <a href="https://volby.kurzy.cz/strany">strany</a> domácností, které si užívají svižný růst <a href="https://www.kurzy.cz/mzdy/">mezd</a>, tak i vlády. Naproti tomu český <a href="https://www.kurzy.cz/makroekonomika/prumysl/">průmysl</a> je již zasažen zpomalením evropské <a href="https://www.kurzy.cz/makroekonomika/">ekonomiky</a> a poklesem investiční aktivity. Zpráva si všímá přehřátého <a href="https://www.kurzy.cz/cnb/ekonomika/prace-a-mzdy/">trhu práce</a> a Česku doporučuje úpravy legislativy, které by usnadnily zapojení další pracovní síly. Také upozorňuje na nutnost zlepšení nastavení čerpání evropských strukturálních <a href="https://www.kurzy.cz/podilove-fondy/">fondů</a>, jejichž prostředky by se měly stabilněji rozložit v čase. <b>Pro blízkou budoucnost nicméně OECD Česku předpovídá nadále stabilní růst poblíž 2 %.</b></p>
      <p><b>Vyjednávání obchodní dohody mezi USA a Čínou se zřejmě (opět) komplikují. </b>Z čínské <a href="https://volby.kurzy.cz/strany">strany</a> údajně zaznívají požadavky, aby Američané odvolali několik posledních vln dovozních cel, které zavedli během horké fáze konfliktu, tedy zhruba od roku 2018. Zároveň chtějí, aby žádná další cla již nepřišla, tedy ani ta plánovaná na letošní prosinec. Americká <a href="https://volby.kurzy.cz/strany">strana</a> nyní váhá, zda za takto velký ústupek dostává od Číny dostatečnou protihodnotu. Dosud měla spočívat ve zvýšeném dovozu americké <a href="https://www.kurzy.cz/komodity/zemedelske/">zemědělské</a> produkce, usnadnění přístupu na čínský finanční trh a zlepšení ochrany duševního vlastnictví amerických firem. Situace je o to nepřehlednější, že právě zemědělci tvoří výraznou část Trumpova elektorátu a bylo by tak pro něj výhodné se jim ve volebním roce zavděčit. Na druhou stranu si <a href="https://www.kurzy.cz/tema/donald-trump/">Trump</a> nemůže dovolit přistoupit na dohodu, která by se zdála pro USA nevýhodná, jelikož jeho voliči zároveň vyžadují nekompromisní hájení národních zájmů.</p>
      <p>Při starostech spojených s obchodními jednáními a hrozbou impeachmentu <a href="https://www.kurzy.cz/tema/donald-trump/">Trumpovi</a> nadále do karet hraje výkon americké <a href="https://www.kurzy.cz/makroekonomika/">ekonomiky</a>, ze které chodí <a href="https://www.kurzy.cz/obec/dobra/">dobrá</a> data. Dnes to byl Philadelphia <a href="https://www.kurzy.cz/tema/fed/">Fed</a> index, který hodnotou 10,4 překonal očekávání o více než 4 body.</p>
      <p><a href="https://www.kurzy.cz/kurzy-men/">Česká měna</a> dnes krátce posílila až k hranici <a href="https://www.kurzy.cz/kurzy-men/aktualni/CZK-EUR/">EUR/CZK</a> 25,50, kde se nicméně dlouho nezdržela a momentálně se nachází poblíž <a href="https://www.kurzy.cz/kurzy-men/aktualni/CZK-EUR/">EUR/CZK</a> 25,52.</p>
      <p>
        <b>
          <i>Autor: Vít Hradil, analytik <br/>Editor: Luboš Růžička, analytik <br/>Tým ekonomického výzkumu Raiffeisenbank a.s.</i>
        </b>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/505435-okenko-trhu-data-z-us-trhu-prace-potvrdila-nadale-dobrou-kondici-ekonomiky/"/>
        <a href="https://www.kurzy.cz/zpravy/499475-okenko-trhu-philadelphia-fed-index-trhy-docela-polekal/"/>
        <a href="https://www.kurzy.cz/zpravy/481715-okenko-trhu-hdp-vzrostl-v-souladu-s-ocekavanim-trhu/"/>
        <a href="https://www.kurzy.cz/zpravy/507225-okenko-trhu-us-trh-prace-nepotesil-hlasi-220-tisic-novych-zadosti-a-pribylo-i-tech-pokracujicich/"/>
        <a href="https://www.kurzy.cz/zpravy/472962-okenko-trhu-spotrebitelska-inflace-sice-zpomalila-nicmene-jadrova-inflace-naopak-zrychlila-na/"/>
        <a href="https://www.kurzy.cz/zpravy/474336-okenko-trhu-vyjednavani-smlouvy-o-brexitu-dospely-do-finale/"/>
        <a href="https://www.kurzy.cz/zpravy/475048-okenko-trhu-vykonnost-ceskeho-exportu-slabne/"/>
        <a href="https://www.kurzy.cz/zpravy/477513-okenko-trhu-americky-dolar-v-reakci-na-zverejnena-makrocisla-oslabuje/"/>
        <a href="https://www.kurzy.cz/zpravy/478397-okenko-trhu-cesky-rozpocet-skoncil-loni-v-prebytku-usa-nema-schvaleny-rozpocet-2019/"/>
        <a href="https://www.kurzy.cz/zpravy/477823-okenko-trhu-pres-prosincovy-narust-spotrebitelska-duvera-od-poloviny-roku-setrvale-klesa/"/>
        <a href="https://www.kurzy.cz/zpravy/472029-okenko-trhu-cnb-zvysila-sazby-nova-prognoza-cnb-optimisticka-neni-index-nakupnich-manazeru/"/>
        <a href="https://www.kurzy.cz/zpravy/476578-okenko-trhu-ecb-ukoncila-kvantitativni-uvolnovani-mayova-obhajila-pozici-italie-upravila-rozpocet/"/>
      </related>
    </article>
  </body>
</html>