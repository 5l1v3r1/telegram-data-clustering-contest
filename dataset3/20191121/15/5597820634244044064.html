<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/cinas/astonas-reizes-latvijas-dzudo-cempionata-uzvarejuso-milenbergu-soda-par-dopingu.a339188/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T15:46:00+00:00"/>
    <meta property="og:title" content="Astoņas reizes Latvijas džudo čempionātā uzvarējušo Mīlenbergu soda par dopingu"/>
    <meta property="og:description" content="Latvijas džudo cīkstonis Aigars Mīlenbergs par meldonija lietošanu saņēmis divu gadu diskvalifikāciju, ziņo Latvijas Antidopinga birojs."/>
  </head>
  <body>
    <article>
      <h1>Astoņas reizes Latvijas džudo čempionātā uzvarējušo Mīlenbergu soda par dopingu</h1>
      <address>
        <time datetime="2019-11-21T15:46:00+00:00">21 Nov 2019, 15:46</time>
      </address>
      <p>
        <b>Latvijas džudo cīkstonis Aigars Mīlenbergs par meldonija lietošanu saņēmis divu gadu diskvalifikāciju, ziņo Latvijas Antidopinga birojs.</b>
      </p>
      <p>Mīlenberga organismā aizliegtā viela tika atrasta šī gada 13.janvārī nodotajās analīzēs. Sākotnēji viņam bija piespriests pagaidu liegums piedalīties sacensībās, bet tagad viņš saņēmis divu gadu diskvalifikāciju, kas noslēgsies 2021.gada 12.janvārī.</p>
      <p>29 gadus vecais Mīlenbergs Latviju pārstāvējis pasaules un Eiropas čempionātos, bet pirms desmit gadiem viņš kļuva par Eiropas junioru vicečempionu.</p>
      <p>Tikmēr četru gadu diskvalifikācija apstiprināta florbolistei Lindai Dadajevai. Par viņas diskvalifikāciju tika ziņots jau augustā, bet līdz šim brīdim lieta bija pārsūdzības stadijā. Tāpat kā Mīlenbergs, arī 20 gadus vecā Dadajeva pieķerta meldonija lietošanā.</p>
      <p>Aizliegtās vielas Dadajevas organismā tika atrastas 13.aprīlī, kad norisinājās "Elvi Florbola līgas" turnīra fināls, kurā Dadajevas pārstāvētā "Ķekava" piekāpās Kocēnu "Rubenes" vienībai. Dadajevai diskvalifikācija beigsies 2023.gada 12.aprīlī.</p>
      <p>Dadajeva ar 33 vārtiem un 23 rezultatīvām piespēlēm bija "Elvi Florbola līgas" sieviešu turnīra regulārā čempionāta trešā rezultatīvākā spēlētāja. Florboliste pārstāvējusi Latvijas U-19 izlasi pasaules junioru čempionātā.</p>
      <p>Vēl viena četru gadu diskvalifikācija piespriesta kikbokserim Iļjam Ivanovam - arī viņa organismā atrasts meldonijs. Tāpat četru gadu diskvalifikāciju saņēmis pasaules čempions sambo Vladislavs Čerņavskis. Diskvalifikācija līdz 2023.gada 23.februārim piespriesta par izvairīšanos no paraugu savākšanas, atteikšanos ierasties vai neierašanos uz paraugu vākšanu. </p>
      <related>
        <h4>Saistītie raksti</h4>
        <a href="https://www.lsm.lv/raksts/sports/vieglatletika/krievijas-vieglatletikas-federacijas-amatpersonas-uz-laiku-atstadina-pec-viltojumiem-dopinga-lieta.a339209/"/>
        <a href="https://www.lsm.lv/raksts/sports/ziemas-sports/igaunijas-slepotaju-trenerim-dopinga-lieta-tiesa-piespriez-nosacitu-sodu.a338420/"/>
        <a href="https://www.lsm.lv/raksts/sports/sporta-politika/volejbola-izlases-trenere-minusa-filma-dopinga-skartie-ir-lielisks-informativs-materials.a338335/"/>
        <a href="https://www.lsm.lv/raksts/sports/olimpiska-kustiba/jau-tokijas-olimpiskajas-speles-dopinga-analizes-varetu-ieviest-genu-tehnologiju.a337494/"/>
        <a href="https://www.lsm.lv/raksts/sports/sporta-politika/asv-parstavju-palata-pienem-likumu-pret-starptautiskam-dopinga-shemam.a336049/"/>
        <a href="https://www.lsm.lv/raksts/sports/motoru-sports/nezinasana-par-antidopinga-proceduru-apdraud-sportistu-karjeru.a335913/"/>
        <a href="https://www.lsm.lv/raksts/sports/citi/krievija-bazijas-par-antidopinga-agenturas-lemumu-par-vel-stingrakiem-ierobezojumiem-sportam.a335701/"/>
        <a href="https://www.lsm.lv/raksts/sports/motoru-sports/motobraucejs-sabulis-par-meldonija-lietosanu-diskvalificets-lidz-nakama-gada-maijam.a335233/"/>
      </related>
    </article>
  </body>
</html>