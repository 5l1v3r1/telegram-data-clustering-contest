<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/xekathara-minymata-apo-ton-kyriako-mitsotaki-pros-toyrkia-kai-e-e-i-ellada-den-einai-pia-to-quot-provlimatiko-melos-quot-tis-enosis-ti-eipe-milontas-sto-synedrio-toy-elk-sto-zagkremp/"/>
    <meta property="og:site_name" content="europost.gr"/>
    <meta property="article:published_time" content="2019-11-21T15:30:28+00:00"/>
    <meta property="og:title" content="Ξεκάθαρα μηνύματα από τον Κυριάκο Μητσοτάκη προς Τουρκία και Ε.Ε: «Η Ελλάδα δεν είναι πια το “προβληματικό μέλος” της Ένωσης» – Τι είπε μιλώντας στο συνέδριο του ΕΛΚ στο Ζάγκρεμπ"/>
    <meta property="og:description" content="Σαφές μήνυμα προς την Άγκυρα για το μεταναστευτικό, λίγες ώρες μετά την σε βάρος του επίθεση από το τουρκικό υπουργείο , απηύθυνε ο πρωθυπουργός, Κυριάκος Μητσοτάκης, μιλώντας στο συνέδριο του ΕΛΚ στο Ζάγκρεμπ. Ο κ. Μητσοτάκης"/>
  </head>
  <body>
    <article>
      <h1>Ξεκάθαρα μηνύματα από τον Κυριάκο Μητσοτάκη προς Τουρκία και Ε.Ε: «Η Ελλάδα δεν είναι πια το “προβληματικό μέλος” της Ένωσης» – Τι είπε μιλώντας στο συνέδριο του ΕΛΚ στο Ζάγκρεμπ</h1>
      <address>
        <time datetime="2019-11-21T15:30:28+00:00">21 Nov 2019, 15:30</time>
      </address>
      <p>Σαφές μήνυμα προς την Άγκυρα για το μεταναστευτικό, λίγες ώρες μετά την σε βάρος του επίθεση από το τουρκικό υπουργείο , απηύθυνε ο πρωθυπουργός, Κυριάκος Μητσοτάκης, μιλώντας στο συνέδριο του ΕΛΚ στο Ζάγκρεμπ.</p>
      <p>Ο κ. Μητσοτάκης τόνισε ότι «η συμφωνία μεταξύ ΕΕ και Τουρκίας πρέπει να γίνει σεβαστή. Η Τουρκία οφείλει να κάνει περισσότερα ώστε να εκπληρώσει το κομμάτι που της αναλογεί. Η πρόσφατη μεγάλη αύξηση του αριθμού των μεταναστών που διασχίζουν το Αιγαίο είναι απαράδεκτη. Είναι επίσης, δυστυχώς, ενδεικτική του γεγονότος ότι το μεταναστευτικό χρησιμοποιείται επίσης ως εργαλείο διεθνούς πίεσης».</p>
      <p>Το μεταναστευτικό άλλωστε έθεσε ο κ. Μητσοτάκης και ως μία από τις πολλές προκλήσεις της νέας Κομισιόν και του νέου Ευρωπαϊκού Κοινοβουλίου, αφήνοντας αιχμές για τη στάση πολλών κρατών-μελών. «Η Ευρώπη δεν μπορεί να υποκρίνεται άλλο πως αυτό το ζήτημα επηρεάζει μόνο τα κράτη-μέλη που έχουν εξωτερικά σύνορα. Το Σύστημα του Δουβλίνου είναι πλέον θλιβερά ανεπαρκές ώστε να αντιμετωπίσει το πρόβλημα», ανέφερε, ενώ σε άλλο σημείο ανέφερε ότι «οι χώρες πρώτης υποδοχής δεν θα έπρεπε να επωμίζονται μόνες τους το βάρος των μεταναστευτικών πιέσεων».</p>
      <p>Μάλιστα, απευθυνόμενος στον Έλληνα αντιπρόεδρο της Κομισιόν, Μαργαρίτη Σχοινά, ο πρωθυπουργός του ευχήθηκε καλή τύχη, σημειώνοντας ότι «ένα καινούργιο, Κοινό Ευρωπαϊκό πλαίσιο ασύλου και προστασίας συνόρων πρέπει να είναι η πρώτη σου προτεραιότητα».</p>
      <figure>
        <iframe src="https://www.youtube.com/embed/oMkaSWndaZ4" width="696" height="522" data-service="Youtube" scrolling="no"/>
      </figure>
      <p>Τα μέτρα της κυβέρνησης</p>
      <p>Σε αυτό το πλαίσιο, ο κ. Μητσοτάκης αναφέρθηκε στα μέτρα της κυβέρνησης για τη διαχείριση του προβλήματος. «Έχουμε ήδη αλλάξει, ως νέα κυβέρνηση, τη νομοθεσία για το άσυλο ώστε να εξετάζουμε αιτήσεις πιο αποτελεσματικά. Δημιουργούμε καινούργια προαναχωρησιακά κέντρα στα νησιά μας. Αντιμετωπίζουμε το φλέγον ζήτημα των ασυνόδευτων ανηλίκων. Και, φυσικά, παρά τις εντελώς αβάσιμες κατηγορίες, εξακολουθούμε να διασώζουμε εκατοντάδες ανθρώπους στη θάλασσα κάθε μήνα», σημείωσε.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkyriakosmitsotakis%2Fvideos%2F2715111935178009%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <p>«Η Ελλάδα δεν είναι πια το προβληματικό μέλος της Ένωσης»</p>
      <p>Ο κ. Μητσοτάκης αναφέρθηκε και στη χώρα μας και στις αλλαγές που πυροδότησε η εκλογή του.</p>
      <p>«Το περασμένο καλοκαίρι άνεμος αλλαγής έπνευσε στην Ελλάδα. Στις 7 Ιουλίου οι πολίτες έβαλαν τέλος στον λαϊκισμό. Έδωσαν στο κόμμα της Νέας Δημοκρατίας καθαρή εντολή να σχηματίσει ισχυρή κυβέρνηση πλειοψηφίας και να βάλει τη χώρα σε μία νέα πορεία. Έπειτα από χρόνια ύφεσης και δύσκολων ημερών οι Έλληνες ατενίζουν και πάλι το μέλλον με μεγαλύτερη αισιοδοξία», τόνισε.</p>
      <p>Σύμφωνα με τον πρωθυπουργό, «οι Έλληνες πολίτες αξίζουν ορθολογικές πολιτικές για ένα καλύτερο μέλλον. Πολιτικές που θα φέρουν ανάπτυξη και πρόοδο δίχως να θέσουν σε κίνδυνο την κοινωνική συνοχή. Γι’ αυτό οι Έλληνες υποστήριξαν το πρόγραμμά μας και μας εμπιστεύτηκαν. Ήδη κατά τους πρώτους μήνες έχουμε υλοποιήσει τις υποσχέσεις μας και πρόθεσή μας είναι να διατηρήσουμε το ρυθμό του μεταρρυθμιστικού μας έργου. Δεν έχουμε χρόνο να χάσουμε διότι πρέπει να καλύψουμε τον χαμένο χρόνο της 10ετούς κρίσης.</p>
      <p>Το μήνυμα είναι ξεκάθαρο. Η Ελλάδα δεν είναι πια το «προβληματικό μέλος» της Ένωσης. Είναι μία χώρα με αυτοπεποίθηση, με μία σταθερή κεντροδεξιά κυβέρνηση, έτοιμη να αγκαλιάσει τις ευκαιρίες του μέλλοντος. Νικήσαμε τον λαϊκισμό της αριστεράς, ενώ ταυτόχρονα εξαλείψαμε τη μάστιγα της εξτρεμιστικής δεξιάς, που είναι πια εκτός Βουλής. Εάν αυτό μπορεί να γίνει στην Ελλάδα, μπορεί επίσης να γίνει στις χώρες σας», ανέφερε χαρακτηριστικά.</p>
    </article>
  </body>
</html>