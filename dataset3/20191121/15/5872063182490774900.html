<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560934/diamarturia-ergazomenon-stin-koinofeli-zitoun-ananeosi-ton-sumvaseon/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T15:28:00+00:00"/>
    <meta property="og:title" content="Κοινωφελής Εργασία: Μένουν χωρίς δουλειά από τον Φεβρουάριο"/>
    <meta property="og:description" content="Διαμαρτυρία εργαζόμενων της κοινωφελούς – Ζητούν ανανέωση των συμβάσεων"/>
  </head>
  <body>
    <article>
      <h1>Κοινωφελής Εργασία: Μένουν χωρίς δουλειά από τον Φεβρουάριο</h1>
      <address><time datetime="2019-11-21T15:28:00+00:00">21 Nov 2019, 15:28</time> by <a rel="author">Μωραίτη Ρανια</a></address>
      <p>
        <b>Διαμαρτυρία εργαζόμενων της κοινωφελούς – Ζητούν ανανέωση των συμβάσεων</b>
      </p>
      <p>Στάση εργασίας και <a href="https://www.neakriti.gr/article/kriti/irakleio/1560268/koinofelis-ergasias-sta-kagela-oi-ergazomenoi-anakuklonoun-tin-anergia/">νέα διαμαρτυρία</a> πραγματοποίησαν την Τετάρτη 20 Νοεμβρίου, έξω από την Περιφερειακή Διεύθυνση του ΟΑΕΔ, οι συμβασιούχοι πτυχιούχοι, που από τις αρχές Φεβρουαρίου, έχοντας ολοκληρώσει τη 12μηνη σύμβασή τους, θα πρέπει και πάλι να πάρουν τον δρόμο της ανεργίας.</p>
      <p>Όπως δήλωσαν, εδώ και καιρό ζητούν από την κυβέρνηση να πάρει θέση στο θέμα, διευκρινίζοντας ότι καλύπτουν ουσιαστικές ανάγκες του δημόσιου τομέα, συμπληρώνοντας ότι, αν απομακρυνθούν πολλές υπηρεσίες όπως ο ΕΦΚΑ ή και κάποιες κοινωνικές δομές, δε θα μπορούν να λειτουργήσουν. Οι εργαζόμενοι ζητούν ανανέωση της σύμβασης, ενώ για το θέμα ήδη έχουν υπάρξει αναφορές στη Βουλή.</p>
      <p>Στο σύνολό τους αφορά 3.800 νέους εργαζόμενους 22-29 ετών, ενώ μόνο στο Ηράκλειο υπολογίζεται ότι 100 άτομα από κομβικές υπηρεσίες του Δημοσίου αναμένεται να βρεθούν εκτός. Οι νέοι πτυχιούχοι εργαζόμενοι στελεχώνουν υπηρεσίες όπως ο ΕΦΚΑ, κοινωνικές δομές, αλλά και το Αρχαιολογικό Μουσείο, που εφόσον αυτοί φύγουν, σε ένα μεγάλο ποσοστό τους θα αδυνατούν να καλύψουν τις ανάγκες, όπως στην περίπτωση του Τμήματος Συντάξεων που έξι στο σύνολο μόνιμοι εργαζόμενοι θα καλούνται να καλύπτουν τις ανάγκες και της εξυπηρέτησης του κοινού, αλλά και τις 10 χιλιάδες περίπου συντάξεις που εκκρεμούν.</p>
      <p>Οι νέοι εργαζόμενοι ζήτησαν ανανέωση της σύμβασής τους και σε δεύτερο χρόνο προκήρυξη για μόνιμες θέσεις στο Δημόσιο, που θα τους δώσουν την ευκαιρία να μείνουν στην Ελλάδα, να ζήσουν με αξιοπρέπεια και να μην αναζητήσουν την τύχη τους στο εξωτερικό, όπως μέχρι σήμερα έκαναν χιλιάδες νέοι πτυχιούχοι στη διάρκεια της κρίσης.</p>
      <p>«Θα υπάρξει τεράστιο πρόβλημα και στον ΕΟΠΥΥ, αλλά και σε διάφορες άλλες υπηρεσίες που ήταν ήδη υποστελεχωμένες, όπως το ΕΚΑΒ, τα νοσοκομεία και οι φυλακές Αλικαρνασσού, και οι οποίες έχουν να καλύψουν ένα τεράστιο όγκο δουλειάς καθημερινά. Την επόμενη μέρα οι υπηρεσίες αυτές θα βρεθούν υπό κατάρρευση», τόνισε ο συμβασιούχος Άρης Χιωτέλης.</p>
      <p>«Δυστυχώς, εάν η σύμβασή μας δεν ανανεωθεί, θα είμαστε ξανά άνεργοι. Πιθανότατα πολλοί από εμάς να αναγκαστούν να αναζητήσουν ένα καλύτερο μέλλον και μια πιο σίγουρη και σταθερή εργασία στο εξωτερικό», ανέφερε η συμβασιούχος Ήρα Φρογάκη.</p>
      <p>«Θα μείνουν αρκετοί στον δρόμο. Στην Κοινωνική Πρόνοια μόνο απασχολούνται αρκετοί συμβασιούχοι που έχουν να κάνουν με ευάλωτες κοινωνικές ομάδες, όπως παιδιά με αναπηρία, και το πρόβλημα θα είναι μεγάλο», τόνισε η επίσης συμβασιούχος Εύη Κανακάκη.</p>
      <p>Την ίδια ώρα, το Ενιαίο Σωματείο Εργαζομένων του πρώην ΠεΣΥΠ Κρήτης και νυν 7ης Υγειονομικής Περιφέρειας Κρήτης, με ανακοίνωσή του δηλώνει για μία ακόμη φορά τη συμπαράστασή του στον δίκαιο αγώνα για παράταση των συμβάσεων, καθώς και στη χθεσινή κινητοποίηση των εργαζομένων που παρέχουν τις υπηρεσίες τους μέσω των ειδικών προγραμμάτων του ΟΑΕΔ στους δημόσιους φορείς Υγείας, καθώς και στους υπόλοιπους φορείς του δημόσιου τομέα.</p>
      <p>Στην ανακοίνωσή τους, μάλιστα, οι εργαζόμενοι τονίζουν: «Είμαστε αντίθετοι με την απαράδεκτη μείωση του προσωπικού, η οποία θα επιδεινωθεί ακόμη περισσότερο με την απόλυση των συγκεκριμένων συναδέλφων, καθώς καλύπτουν πάγιες και διαρκείς ανάγκες. Τα κενά που θα δημιουργηθούν με τη λήξη των συμβάσεων των συναδέλφων θα έχουν ως αποτέλεσμα τη δημιουργία δυσαναπλήρωτων κενών στους εν λόγω φορείς».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1560820/koinofelis-ergasia-21-vouleutes-suriza-zitoun-paratasi-tou-programmatos/"/>
        <a href="https://www.neakriti.gr/article/kriti/irakleio/1560417/stous-dromous-oi-ergazomenoi-tis-koinofelous-ergasias/"/>
      </related>
    </article>
  </body>
</html>