<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548962.html/%D9%87%DB%8C%DA%86--%D8%B7%D8%B1%D8%AD%DB%8C-%D8%A8%D8%B1%D8%A7%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF-%DA%AF%D8%B4%D8%AA-%D9%87%D8%A7%DB%8C-%D8%A8%D8%A7%D8%B2%D8%B1%D8%B3%DB%8C-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C-%D8%A7%D8%AC%D9%86%D8%A7%D8%B3-%D8%B1%D8%B3%DB%8C%D8%AF%DA%AF%DB%8C-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:26:00+00:00"/>
    <meta property="og:title" content="هیچ‌ طرحی برای افزایش قیمت کالاها وجود ندارد/گشت‌های بازرسی به افزایش غیرقانونی اجناس رسیدگی می‌کنند"/>
    <meta property="og:description" content="معاون بازرسی و نظارت سازمان صمت استان قزوین گفت: برخی از فروشندگان مدعی افزایش نرخ اجناس کلی‌فروشان و تولیدکنندگان شده‌اند که با ارائه‌ی مستندات و فاکتورها، گشت‌های بازرسی به سرعت به امور افزایش غیرقانونی اجناس رسیدگی می‌کنند."/>
  </head>
  <body>
    <article>
      <h1>هیچ‌ طرحی برای افزایش قیمت کالاها وجود ندارد/گشت‌های بازرسی به افزایش غیرقانونی اجناس رسیدگی می‌کنند</h1>
      <h2>معاون بازرسی و نظارت سازمان صمت استان قزوین:</h2>
      <address>
        <time datetime="2019-11-21T15:26:00+00:00">21 Nov 2019, 15:26</time>
      </address>
      <p>معاون بازرسی و نظارت سازمان صمت استان قزوین گفت: برخی از فروشندگان مدعی افزایش نرخ اجناس کلی‌فروشان و تولیدکنندگان شده‌اند که با ارائه‌ی مستندات و فاکتورها، گشت‌های بازرسی به سرعت به امور افزایش غیرقانونی اجناس رسیدگی می‌کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی‌اکبر کبیری در گفت‌وگو با  <a href="https://sobheqazvin.ir/">صبح‌قزوین</a> با اشاره به عدم تاثیر افزایش قیمت بنزین در سایر کالاها اظهار کرد: طبق مصوبات تنظیم بازار کشور هرگونه افزایش قیمت اجناس و کالاها در همه انجمن‌های تولیدکننده یا فروشنده و در تمامی بخش‌ها اعم از فروشگاه‌های زنجیره‌ای، مراکز خرید، لوازم یدکی و لوازم خانگی ممنوع است.</p>
      <p>وی افزود: هیچ‌گونه طرحی برای افزایش قیمت کالا وجود ندارد و هیچ پذیرشی در خصوص مدعیان افزایش قیمت اجناس قابل قبول نیست.</p>
      <p>معاون بازرسی و نظارت سازمان صنعت، معدن و تجارت استان قزوین درباره‌ ادعای برخی فروشندگان درخصوص افزایش نرخ اجناس تولیدی اذعان کرد: برخی از فروشندگان مدعی افزایش نرخ اجناس کلی‌فروشان و تولیدکنندگان شده‌اند که با ارائه‌ی مستندات و فاکتورها، گشت‌های بازرسی به سرعت به امور افزایش غیرقانونی اجناس رسیدگی می‌کنند.</p>
      <p>این مقام مسئول ابراز کرد: برخی از فروشندگان استانی مدعی افزایش قیمت برخی کالاهای وارداتی از استان تهران و سایر شهرهای کشور بوده‌اند که در صورت ارائه مدارک و مستندات، بازرس‌های استانی به منظور بررسی و رسیدگی به گزارشات در سایر استان‌ها حاضر می‌شوند.</p>
      <p>کبیری درباره‌ی افزایش نرخ کرایه‌ی حمل‌ونقل بیان کرد: هیچ‌گونه مصوبه‌ای درباره‌ی افزایش نرخ کرایه ماشین‌های حمل‌ونقل درون و بیرون شهری مطرح نشده‌ است زیرا طبق مصوبه سازمان همیاری، بنزین سهمیه‌بندی شده به این افراد تعلق می‌گیرد و افزایش نرخ بنزین هیچ ارتباطی با افزایش نرخ کرایه ندارد.</p>
      <p>وی در پایان گفت: سامانه‌ی ارتباط۱۲۴ از ۸صبح الی ۸شب پاسخگوی شکایات مردمی است که در صورت نیاز ساعات پاسخگویی به مشکلات مردم و رسیدگی به امور افزایش پیدا می‌کند.<br/>انتهای پیام/</p>
    </article>
  </body>
</html>