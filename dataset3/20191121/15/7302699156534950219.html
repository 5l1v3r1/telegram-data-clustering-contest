<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000112023"/>
    <meta property="og:site_name" content="MGR Online"/>
    <meta property="article:published_time" content="2019-11-21T15:49:00+00:00"/>
    <meta property="og:title" content="“รฟม.-ททท.-BEM” ปักหมุด 4 สถานี MRT ไฮไลต์เที่ยวกรุงฯ"/>
    <meta property="og:description" content="ททท. รฟม. และ BEM ลงนามความร่วมมือ ชวนเที่ยวกรุงฯ สะดวก ปลอดภัย ใส่ใจลดมลภาวะ สัมผัสแหล่งท่องเที่ยวไฮไลต์ใกล้ รถไฟฟ้า MRT 4 สถานีใหม่ที่ใครๆ ก็เที่ยวได้"/>
  </head>
  <body>
    <article>
      <h1>“รฟม.-ททท.-BEM” ปักหมุด 4 สถานี MRT ไฮไลต์เที่ยวกรุงฯ</h1>
      <address><time datetime="2019-11-21T15:49:00+00:00">21 Nov 2019, 15:49</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011589401.JPEG"/>
      </figure>
      <p>นายนพดล ภาคพรต รองผู้ว่าการด้านตลาดในประเทศ การท่องเที่ยวแห่งประเทศไทย (ททท.) พร้อมด้วย นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) และ นายสมบัติ กิจจาลักษณ์ กรรมการผู้จัดการ บริษัท ทางด่วนและรถไฟฟ้ากรุงเทพ จำกัด (มหาชน) (BEM) ลงนาม MOU ความร่วมมือส่งเสริมการท่องเที่ยวโดยใช้ระบบขนส่งมวลชนรถไฟฟ้า MRT สายสีน้ำเงินในการเดินทางไปยังแหล่งท่องเที่ยวที่มีชื่อเสียงของฝั่งพระนครและฝั่งธนบุรีผ่าน 4 สถานีเปิดใหม่ ซึ่งจะเป็นการอำนวยความสะดวกให้แก่นักท่องเที่ยวทุกกลุ่ม (Tourism for all) สามารถเดินทางได้อย่างรวดเร็ว ปลอดภัย หลีกเลี่ยงปัญหาการจราจรอันจะช่วยให้ลดมลภาวะได้อีกทางหนึ่ง ซึ่งจะสัมพันธ์กับแคมเปญ 7 Greens ของ ททท.อีกด้วย <br/><br/>นายภคพงศ์ ศิริกันทรมาศ ผู้ว่าการ รฟม. กล่าวว่า ตามที่ รฟม. และ BEM ได้เปิดให้บริการรถไฟฟ้า MRT สายสีน้ำเงินส่วนต่อขยาย ช่วงหัวลำโพง-บางแค ในเดือนกันยายน 2562 ที่ผ่านมา โดยมีสถานีที่มีการออกแบบสถาปัตยกรรมโดดเด่น สวยงาม 4 สถานี ได้แก่ สถานีวัดมังกร สถานีสามยอด สถานีสนามไชย และสถานีอิสรภาพ ประกอบกับกำลังดำเนินการเปิดเพิ่มช่วงบางซื่อ-ท่าพระในเดือนมีนาคม 2563 เพื่อให้รถไฟฟ้า MRT สายสีน้ำเงินเชื่อมโยงเป็นโครงข่าย circle line ซึ่งประชาชนจะได้รับความสะดวกจากการเดินทางด้วยรถไฟฟ้าขนส่งสาธารณะมากขึ้น ทั้งยังช่วยกระตุ้นและส่งเสริมการท่องเที่ยว ทำให้เกิดการกระจายรายได้ ส่งเสริมการค้าและการลงทุน รวมถึงขับเคลื่อนการพัฒนาเศรษฐกิจและสังคมของประเทศต่อไป <br/><br/>นายนพดล ภาคพรต รองผู้ว่าการด้านตลาดในประเทศ ททท. กล่าวว่า ททท.มีความยินดีร่วมมือกับ รฟม. และ BEM โดยมีความประสงค์เพื่อจะส่งเสริมการท่องเที่ยวโดยใช้ระบบขนส่งมวลชนรถไฟฟ้า MRT สายสีน้ำเงิน โดยจัดทำกิจกรรมประชาสัมพันธ์แหล่งท่องเที่ยวที่รถไฟฟ้า MRT สายสีน้ำเงินวิ่งผ่านบริเวณรอบเกาะรัตนโกสินทร์ ตลอดจนพื้นที่ใกล้เคียง เพื่อสร้างการรับรู้ไปยังนักท่องเที่ยวชาวไทยและต่างประเทศ <br/>ทั้งนี้ ในวันที่ 21 พฤศจิกายน 2562 ทั้งสามหน่วยงานได้จัดกิจกรรมเพื่อสังคม โดยการนำน้องๆ จากสถานสงเคราะห์เด็กหญิงบ้านราชวิถี และนักเรียนจากโรงเรียนกุนนทีรุทธารามวิทยาคม จำนวน 50 คน เข้าร่วมชมมิวเซียมสยาม พิพิธภัณฑ์การเรียนรู้ ซึ่งเป็นแหล่งท่องเที่ยวทางการเรียนรู้ ที่สามารถเดินทางจาก MRT สถานีสนามไชยได้โดยง่าย ซึ่งเป็นกิจกรรมที่จะสร้างการรับรู้และประชาสัมพันธ์ให้เห็นถึงการบริการ และการอำนวยความสะดวกให้แก่นักท่องเที่ยวทุกกลุ่ม รวมถึงความน่าสนใจของแหล่งท่องเที่ยวที่อยู่ใกล้กับสถานี <br/><br/>นอกจากนี้ เพื่อเป็นการประสานความร่วมมือเผยแพร่ประชาสัมพันธ์อย่างต่อเนื่อง ยังได้จัดกิจกรรม “Amazing 4 station 4 All” เชิญชวนนักท่องเที่ยวออกไปเก็บภาพสวยประทับใจของการใช้บริการ MRT และความสวยงามของวิถีชีวิตรวมถึงแหล่งท่องเที่ยวใกล้กับสถานีรถไฟฟ้าใต้ดิน 4 สถานีเปิดใหม่ สำหรับผู้ที่สมัครและส่งผลงานเข้าร่วมกิจกรรม 150 ท่านแรก จะได้รับบัตรโดยสารรถไฟฟ้า MRT รุ่น Limited Edition และผลงานของผู้เข้าร่วมกิจกรรมจะได้เผยแพร่ภาพถ่ายในสื่อประชาสัมพันธ์ของ ททท.และ MRT ซึ่งภาพที่ยอดเยี่ยมของแต่ละสถานีจะได้รับบัตรรับประทานอาหารหรือที่พักในย่านนั้นๆ</p>
    </article>
  </body>
</html>