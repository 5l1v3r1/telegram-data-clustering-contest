<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/fenomenul-copiilor-abandonati-asistenti-maternali-angajati-si-pregatiti-in-teleorman-cu-bani-comunitari.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T15:52:47+00:00"/>
    <meta property="og:title" content="Fenomenul copiilor abandonați. Asistenți maternali angajați și pregătiți în Teleorman cu bani comunitari"/>
    <meta property="og:description" content="Un proiect din Teleorman, al cărui obiectiv este reducerea numărului de copii din orfelinate prin creșterea rețelei de asistenți maternali, a obținut"/>
  </head>
  <body>
    <article>
      <h1> Fenomenul copiilor abandonați. Asistenți maternali angajați și pregătiți în Teleorman cu bani comunitari </h1>
      <address><time datetime="2019-11-21T15:52:47+00:00">21 Nov 2019, 15:52</time> by <a rel="author">Carmen Dumitrescu</a></address>
      <ul>
        <li>Un proiect din Teleorman, al cărui obiectiv este reducerea numărului de copii din orfelinate prin creșterea rețelei de asistenți maternali, a obținut finanțare europeană prin Programul Operațional Capital Uman. Suma obținută este de 35 de milioane de lei</li>
        <li>Cofinanțarea Direcției de protecția copilului Teleorman este de 703.079 lei și până în luna noiembrie au fost încasate peste 23 milioane lei.</li>
        <li>Proiectul, în desfășurare, urmărește extinderea rețelei de asistenți maternali profesioniști cu încă 40 de persoane, susținând și calificarea acestora.</li>
      </ul>
      <p>Care e scopul final al proiectului? De ce e nevoie de mai mulți asistenți maternali? Miza e reducerea numărul copiilor abandonați care ajung în centrele de plasament, familia asistentului maternal fiind o variantă mult mai bună pentru cei mici.</p>
      <p>Grație banilor europeni obținuți, Direcția pentru Protecția Copilului Teleorman va angaja anual, până în anul 2023, câte zece asistenți maternali noi și le va asigura pregătirea.</p>
      <figure>
        <img src="https://cdn.g4media.ro/wp-content/uploads/2019/11/Ciprian-Vasilescu-sursa-g4.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Ciprian-Vasilescu-sursa-g4.jpg"/>
      </figure>
      <p>Coordonatorul acestui proiect este <b>Ciprian Vasilescu (foto)</b>, angajat cu vechime al DGASPC Teleorman, care ia foarte în serios problema categoriilor vulnerabile și, cu precădere, a copiilor. El spune că banii europeni vor fi necesari nu numai pentru salarizarea asistenților maternali, ci și pentru o mai bună pregătire a lor, astfel încât ei să știe exact cum să interacționeze cu copilul abandonat, cum să gestioneze relația cu el și, în definitiv, cum să nu-i adauge traume suplimentare.</p>
      <p>În județul Teleorman, numărul de copii aflați în sistemul de protecție instituțională se ridică la aproximativ 600. Anual, se adaugă în jur de 40 de copii abandonați care intră în sistemul de protecție, ajungând fie în centrele de plasament, fie la asistenții maternali, al căror număr nu e însă suficient pentru a acoperi situația.</p>
      <p>În acest moment, județul are 193 de asistenți maternali, care reușesc să ia în plasament doar puțin peste un sfert dintre copiii abandonați. Puțini dintre acesți copii se mai întorc în familiile care le-au dat viață. În general, ei pleacă și revin în sistemul de protecție, în funcție de dificultățile financiare sau de altă natură pe care familiile lor le întâmpină.</p>
      <p>Proiectul „<b>Team-up: Progres în calitatea îngrijirii alternative a copiilor</b>”, finanțat de UE prin Programul Operațional Capital Uman, urmărește integrarea copiilor abandonați în familiile asistenților maternali. Cel puțin 40 de destine ar putea fi schimbate în bine grație aplicării lui, mai ales că în județul Teleorman abandonul copiilor este un fenomen foarte des întâlnit.</p>
      <p>În anul 2019, Direcția Generală de Asistență Socială și Protecția Copilului Teleorman a angajat deja 7 noi asistenți maternali, urmând ca în fiecare an, până în anul 2023, să se mai alăture echipei încă 10 persoane.</p>
      <figure>
        <img src="https://cdn.g4media.ro/wp-content/uploads/2019/11/Mugurel-Putineanu-sursa-g4.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Mugurel-Putineanu-sursa-g4.jpg"/>
      </figure>
      <p>Directorul DGASPC Teleorman, <b>Mugurel Putineanu (foto)</b>, spune că impactul proiectului e substanțial pentru copiii abandonați: „Proiectul este câștigat în anul 2017. Pentru anul 2019 am avut în vedere să angajăm un număr de 7 asistenți maternali, lucru pe care l-am și făcut. Impactul proiectului este mare. Copiii care intră în sistemul de protecție nu o să mai meargă în centrele rezidențiale, ci vor merge în familiile asistenților maternali, lucru mult mai bun pentru copii.  Obiectivul nostru e să angajăm 40 de asistenți maternali până la finalul proiectului”.</p>
      <p>“Proiectul are două componente: cea de plată a salariilor asistenților maternali din 2014 până în 2018. A tuturor celor aflați în sistem până acum, și plata din 2019 a 40 de asistenți maternali până în 2023. În fiecare an angajăm câte 10 noi asistenți. Persoanele din județ cam știu de existența acestui serviciu. Unii asistenți vin la noi după ce află de la cunoștințe sau de pe site. Nu vin foarte multe persoane interesate, dar vin mai multe decât avem noi nevoie. Facem o selecție. Criteriile sunt obișnuite, să nu aibă condamnări, să fie sănătos, etc, dar pe lângă asta trebuie să aibă un spațiu de locuit care să corepundă necesităților familiei plus a copiilor care urmează să fie luați în plasament. Legea nu prevede o pregătire profesională, dar noi luăm în general absolvenți măcar de liceu. Pregătirea se face prin proiect, sunt două sesiuni de pregătire. Noi facem pregătire cu asistenții noștri, una inițială, care corespunde legislației și apoi o pregătire permanentă, la intervale de doi sau trei ani”, a declarat pentru G4Media.ro Ciprian Vasilescu, coordonatorul proiectului.</p>
      <figure>
        <img src="https://cdn.g4media.ro/wp-content/uploads/2019/11/dgaspc-teleorman-sursa-g4.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/dgaspc-teleorman-sursa-g4.jpg"/>
      </figure>
      <p>Pentru realizarea acestui important proiect finanțat din bani europeni lucrează o echipă de numai 4 persoane. Este vorba despre coordonator, expert local, expert financiar și expert pe resurse umane. Bugetul alocat pentru salarizarea asistenților maternali, dar și pentr calificarea acestora este de peste 35 milioane lei, iar Consiliul Județean Teleorman contribuie cu suma de 703.079 lei la cheltuielile totale ale proiectului.</p>
      <p>
        <i>Foto: G4Media.ro</i>
      </p>
      <p>
        <i>
          <b>Acest material face parte dintr-o serie de articole despre România și UE, iar apariția lor este sprjinită de Reprezentanța Comisiei Europene în România.</b>
        </i>
        <br/>
        <i>
          <b>Informațiile prezentate nu reprezintă poziția oficială a UE. Întreaga răspundere asupra informațiilor prezentate revine autorului.</b>
        </i>
      </p>
    </article>
  </body>
</html>