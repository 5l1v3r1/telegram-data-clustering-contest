<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/spolupraca-na-zvuku-buducnosti-hans-zimmer-sa-stal-oficialnym-skladatelom-a-kuratorom-bmw-iconicsounds-electric/265017"/>
    <meta property="og:site_name" content="touchIT"/>
    <meta property="article:published_time" content="2019-11-21T15:48:14+00:00"/>
    <meta property="og:title" content="Spolupráca na zvuku budúcnosti: Hans Zimmer sa stal oficiálnym skladateľom a kurátorom BMW IconicSounds Electric"/>
    <meta property="og:description" content="Partnerstvo na nadchádzajúce roky oznámené v Santa Monice. Prvý spoločne vyvinutý zvuk sa dostane do sériového vozidla v roku 2020. V júni 2019 na podujatí #NEXTGen predstavili Hans Zimmer a Renzo"/>
  </head>
  <body>
    <article>
      <h1>Spolupráca na zvuku budúcnosti: Hans Zimmer sa stal oficiálnym skladateľom a kurátorom BMW IconicSounds Electric</h1>
      <address><time datetime="2019-11-21T15:48:14+00:00">21 Nov 2019, 15:48</time> by <a rel="author">redakcia touchIT</a></address>
      <p>
        <b>
          <b>Partnerstvo na nadchádzajúce roky oznámené v Santa Monice. Prvý spoločne vyvinutý zvuk sa dostane do sériového vozidla v roku 2020.</b>
        </b>
      </p>
      <p>V júni 2019 na podujatí #NEXTGen predstavili Hans Zimmer a Renzo Vitale spoločne zložené zvuk           jazdy a zvukové znamenia pre vozidlo BMW Vision M NEXT. Hans Zimmer teraz v Santa Monice oficiálne oznámil svoje partnerstvo so spoločnosťou BMW Group pri vývoji BMW IconicSounds Electric. Hans Zimmer: „Máme výnimočnú možnosť zmeniť jazdu na elektrický pohon vo vozidlách značky BMW na očarujúci zážitok s výnimočným zvukovým sprievodom. Teším sa na výzvy spojené so skladaním zvukov pre nové elektrické modely značky BMW. Vývoj nových zvukov pre BMW Vision M NEXT a spolupráca s Renzom Vitalem boli pre mňa inšpirujúcimi a novými zážitkami.”</p>
      <p><b>Spoločne vyvinutý zvuk sa dostane do sériového vozidla už v roku 2020</b><br/>Hans Zimmer a Renzo Vitale, zvukový majster značky BMW, ešte pred samotným autosalónom v Los Angeles poodhalili zákulisie svojej predchádzajúcej spolupráce. Miesto? Santa Monica a štúdio, v ktorom Hans Zimmer skladá známe diela pre hollywoodske filmy a kde títo dvaja spolu zložili zvuk jazdy a zvukové znamenia pre BMW Vision M NEXT. Zimmer a Vitale predstavili aj svoje najnovšie dielo: zvuk, ktorým budú čisto elektrické a plug-in hybridné vozidlá značky BMW oznamovať vodičovi, že sú pripravené na jazdu. Zvuk sa dostane do sériových vozidiel už v roku 2020. Renzo Vitale: „Komponovanie zvukov nám dáva možnosť vyvolávať v našich vozidlách pozitívnu emóciu. Tento nový štartovací zvuk spustí radostné očakávanie elektrickej jazdy. Stane sa to hneď po tom, keď vodič nastúpi do vozidla a stlačí štartovacie tlačidlo.”</p>
      <p><b>BMW IconicSounds Electric</b><br/>Ticho pri jazde na elektrickú energiu sa často spomína ako najväčšia výhoda elektrickej mobility. Avšak s nárastom dojazdu na elektrickú energiu sa zväčšuje odstup od emotívneho zážitku na sedadle vodiča. Pod označením BMW IconicSounds Electric vznikne ponuka vizionárskych zvukov pre budúce elektromobily značky BMW. Stefan Ponikva, viceprezident BMW Brand Experience: „Zvuk našich vozidiel dlhé roky nadchýnal a sprevádzal milióny ľudí. Sme nadšení z výnimočnej možnosti — vytvárať zvuky pre elektrickú mobilitu pod značkou BMW v spolupráci s Hansom Zimmerom. Vďaka tomu dokážeme opäť v našich zákazníkoch po celom svete vzbudiť emócie a nanovo definovať číru radosť z jazdy.”<br/>Hans Zimmer, skladateľ a kurátor oddelenia BMW IconicSounds Electric, zastreší svojimi skúsenosťami viaceré projekty po celom svete zamerané na skladanie zvukov pre elektrifikované vozidlá značky BMW. Rôznorodosť projektov môže obsahovať zvuky pre vozidlá v počiatočnom štádiu konceptu či štúdie, pre sériové vozidlá či skladanie zvučiek a zneliek, ale aj tvorbu zvukov pre možnosti komunikácie zameranej na akustický a emotívny rozmer elektrickej mobility.</p>
      <p><b>Spoločnosť BMW Group vyvíja zvuky pre elektrickú mobilitu už približne desať rokov<br/></b>Už v roku 2009, pri predstavení testovacej flotily vozidiel MINI E, začali odborníci na zvuk spoločnosti BMW Group s prácami na umelo vytváranom zvuku, ktorý by zabezpečil lepšie vnímanie vozidla so sotva počuteľným pohonom. Pri začiatku predaja modelu BMW i3 sa do ponuky prvkov dodávaných na želanie dostala možnosť voľby akustickej ochrany chodcov.<br/>Zvuk akustickej ochrany chodcov sa odvtedy ďalej vyvíjal v súlade s novými legislatívnymi požiadavkami a v súčasnosti tvorí súčasť štandardnej výbavy všetkých plug-in hybridných a elektrických vozidiel značky BMW (požiadavky na zvukovú ochranu chodcov ako aj moment, kedy má byť aktívna, sa vo svete rôznia). Zámerom počas vývoja bolo vytvoriť dôležitú výstražnú funkciu bez toho, aby rušila chodcov. Posádka si zároveň vo vozidle užíva vysoký akustický komfort.</p>
      <related>
        <h4>Súvisiace články</h4>
        <a href="https://touchit.sk/spustenie-seriovej-vyroby-modelu-skoda-citigoe-iv-s-bateriovym-elektrickym-pohonom/265027"/>
        <a href="https://touchit.sk/verejnost-povazuje-allianz-sp-za-najlepsie-komunikujucu-poistovnu/265022"/>
        <a href="https://touchit.sk/podpora-elektromobilov-dostala-jasne-kontury-nepremeskajte-moznost-registracie/264981"/>
      </related>
    </article>
  </body>
</html>