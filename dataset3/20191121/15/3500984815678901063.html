<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elektrickevozy.cz/clanky/budou-se-v-ceske-republice-vyrabet-elektromobily"/>
    <meta property="og:site_name" content="ElektrickeVozy.cz"/>
    <meta property="article:published_time" content="2019-11-21T15:54:36+00:00"/>
    <meta property="og:title" content="Budou se v České republice vyrábět elektromobily?"/>
    <meta property="og:description" content="Česká republika je na automobilovém průmyslu velmi závislá, ovšem v posledních letech nám vlak pomalu ujíždí a ani po novinkách z posledních dnů to nevypadá, že by se na tom mělo něco změnit. Ve světě se firmy a výrobní závody pomalu začínají orientovat také na výrobu elektrických aut, včetně těch plně elektrických. Protože především zákazníci budou rozhodovat o tom, co se bude prodávat a co ne."/>
  </head>
  <body>
    <article>
      <h1>Budou se v České republice vyrábět elektromobily?</h1>
      <address><time datetime="2019-11-21T15:54:36+00:00">21 Nov 2019, 15:54</time> by <a rel="author">Luboš Srb</a></address>
      <p>
        <b>Česká republika je na automobilovém průmyslu velmi závislá, ovšem v posledních letech nám vlak pomalu ujíždí a ani po novinkách z posledních dnů to nevypadá, že by se na tom mělo něco změnit. Ve světě se firmy a výrobní závody pomalu začínají orientovat také na výrobu elektrických aut, včetně těch plně elektrických. Protože především zákazníci budou rozhodovat o tom, co se bude prodávat a co ne.</b>
      </p>
      <figure>
        <img src="https://elektrickevozy.cz/wp-content/uploads/2019/02/skoda-vision-e-elektromobil-obr1.jpg"/>
      </figure>
      <p>TIP: <a href="https://elektrickevozy.cz/clanky/jdeme-dohnat-svet-v-elektromobilite-cesi-maji-cekat-zlom-v-pristim-roce">Jdeme dohnat svět v elektromobilitě? Češi mají čekat zlom v příštím roce</a></p>
      <h3>Elektromobilita v ČR</h3>
      <p>Vláda dává jasně najevo, že elektromobilům moc nevěří. Na rozdíl od jiných zemí EU, např. Německa, Francie, nebo třeba i sousedního Slovenska, zde není žádné větší zvýhodnění pro běžné spotřebitele, pouze pro některé firmy. I proto není elektromobilita v ČR příliš oblíbená ani u běžných lidí, pro které je to zkrátka jiný svět. Svět, o kterém toho moc neví a informace načerpají většinou jen ze senzačních titulků zdejších nespecializovaných médií. <b>Nelze se pak divit, proč by si měli pořizovat výrazně dražší elektroauto se spoustou problémů a nedostatků, když mohou srovnatelně vybavené auto pořídit se spalovacím motorem?</b> Jen málokdo si dovede spočítat, že se mu elektromobil vyplatí díky levnějšímu provozu. Málokdo také opravdu ví, jaké jsou aktuální problémy u elektromobilů a které už jsou vyřešené.</p>
      <h3>Sériová výroba elektromobilů v ČR</h3>
      <p>Už je to nějakou dobu, kdy se mluvilo a bouřlivě nejen u nás, ale i ve světě spekulovalo o tom, že by chtěla <a href="https://elektrickevozy.cz/clanky/tesla-gigafactory-4-vyroste-jen-177-km-od-cr-zname-detaily">v České republice postavit svou gigatovárnu Tesla</a> a produkovat zde stovky tisíc elektromobilů ročně. Kvůli zdejší neochotě a politické i elektromobilové situaci to nakonec nedopadlo a zakázku získali v Německu. A s produkcí elektromobilů to zatím nevyšlo ani v případě mladoboleslavské Škodovky, která <a href="https://elektrickevozy.cz/clanky/skoda-zacina-vyrabet-prvni-elektromobil-ne-vsak-v-mlade-boleslavi">vyrábí první elektromobil v sousedním Slovensku</a> v závodě Volkswagenu. Ve hře je už jen <a href="https://elektrickevozy.cz/clanky/v-cr-se-ma-vyrabet-elektromobil-hyundai-kona-electric">Hyundai, kde stále probíhají jednání</a> mezi ČR a Jižní Korejí. Pokud tedy nepočítáme okrajové projekty, typu retro elektromobilu Luka EV, studentských elektrických formulí, nebo např. slibovaný speciální elektromobil s výměnným systémem baterií od BattSwap, vypadá to, že se v nejbližší době nedočkáme sériové výroby elektromobilů v České republice.</p>
      <figure>
        <img src="https://elektrickevozy.cz/wp-content/uploads/2019/09/skoda-auto-vyroba-baterie-obr2.jpg"/>
      </figure>
      <h3>Ukážou příští roky</h3>
      <p>Je otázkou, jestli je pro Českou republiku dobře vyčkávat a do rozjetého vlaku jménem elektromobilita nenastoupit. Každopádně v příštích dvou letech se nejspíše ukáže, jak moc se elektromobily odsvědčí či naopak zklamou a podle toho se bude situace dále vyvíjet. Vždyť například Škodovka slibuje první čistokrevný elektromobil, zatím označovaný jako <a href="https://elektrickevozy.cz/clanky/skoda-vision-iv-cesky-elektromobil-na-autosalonu-v-zeneve">studie Vision iV</a>, který by se nejspíše mohl a měl vyrábět v Mladé Boleslavi. V závodě, kde aktuálně vyrábějí Češi např. baterie pro novou plug-in hybridní <a href="https://elektrickevozy.cz/clanky/skoda-superb-iv-luxusni-limuzina-s-hybridnim-pohonem">Škodu Superb iV</a> nebo kde bude z linky sjíždět taktéž plug-in hybridní <a href="https://elektrickevozy.cz/clanky/nova-skoda-octavia-4-generace-je-i-do-zasuvky-s-dojezdem-az-55-km">Škoda Octavia 4. generace</a>. A obdobná situace je i v Nošovicích, kde Hyundai vyrábí zatím alespoň <a href="https://elektrickevozy.cz/clanky/test-hyundai-tucson-mhev-zamereno-na-mild-hybridni-pohon">mild-hybridní Tucson (test)</a>, nicméně pro příští roky má tak agresivní strategii pro přechod k elektrifikovaným vozům, že je nemyslitelné, aby se alespoň nějaký z nich nevyráběl v ČR. Nadále je <a href="https://elektrickevozy.cz/clanky/v-cr-se-ma-vyrabet-elektromobil-hyundai-kona-electric">v jednání výroba elektromobilu Hyundai Kona Electric</a> a s tím, jak budou přísnější limity emisí, se dá předpokládat, že alespoň částečně elektrické vozy budou produkovat všechny zde působící automobilky.</p>
      <h3>Co plánuje Škoda Auto?</h3>
      <p>Ve Škodovce naskočili na elektrifikaci až letos, když teprve před letními prázdninami oznámili první elektrifikovaný model, plug-in hybridní Škoda Superb iV a současně elektromobil Škoda Citigo-e iV. Zatím tedy mají na kontě 0 dodaných sériově vyráběných elektrických aut (elektromobilů, mild-hybridů, hybridů, plug-in hybridů) zákazníkům. V příštím roce uvede mladoboleslavská automobilka na trh první elektromobil vyvinutý na koncernové platformě MEB, o kterém mluvíme jako o prvním čistokrevném elektroautě této značky. Do konce roku 2022 uvede Škoda Auto na trh celkem 10 modelů s různým stupněm elektrifikace. Škoda Auto bude v příštích letech investovat zhruba 2 miliardy EUR do alternativních pohonů a nových služeb souvisejících s mobilitou, což bude představovat největší investici v historii společnosti.</p>
      <figure>
        <img src="https://elektrickevozy.cz/wp-content/uploads/2019/11/skoda-octavia-iv-obr1.jpg"/>
      </figure>
      <h3>Co plánuje Hyundai?</h3>
      <p>Jihokorejská automobilka, která taktéž vyrábí své vozy v České republice, v Nošovicích, již celosvětově prodala přes 600 000 elektrifikovaných vozů. V rámci naplňování vize čisté mobility bude ke konci roku 2020 více než 75 % vozů Hyundai dostupných v elektrifikované verzi. Ambiciózní plán rovněž počítá s tím, že v globálním měřítku do roku 2025 postupně rozšíří elektrifikované portfolio, a to o 44 modelů, přičemž celá modelová řada již bude elektrifikovaná. Do mobility budoucnosti bude Hyundai investovat i nadále a do roku 2025 se bude jednat o více než 35 miliard EUR. Dá se tedy předpokládat, že se to projeví i v nošovickém závodě, kde již vyrábějí mild-hybridní Hyundai Tucson a dle našich informací se připravují na produkci dalších elektrifikovaných modelů.</p>
      <figure>
        <img src="https://elektrickevozy.cz/wp-content/uploads/2018/08/hyundai-kona-obr1.jpg"/>
      </figure>
      <h4>SOUVISEJÍCÍ</h4>
      <ol>
        <li>
          <a href="https://elektrickevozy.cz/clanky/hyundai-a-kia-budou-vyrabet-elektromobily-ve-spolupraci-s-vehlasnym-rimacem">Hyundai a Kia budou vyrábět elektromobily ve spolupráci s věhlasným Rimacem</a>
        </li>
        <li>
          <a href="https://elektrickevozy.cz/clanky/budou-se-vyrabet-nabijecky-pro-elektromobily-z-pouzitych-pneumatik">Budou se vyrábět nabíječky pro elektromobily z použitých pneumatik?</a>
        </li>
        <li>
          <a href="https://elektrickevozy.cz/clanky/skoda-zahajuje-pilotni-projekt-emobility-v-ceske-republice">Škoda zahajuje pilotní projekt eMobility v České republice</a>
        </li>
      </ol>
    </article>
  </body>
</html>