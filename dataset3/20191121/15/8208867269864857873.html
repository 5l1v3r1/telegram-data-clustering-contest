<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/21/news/immigrati_quota_100_tav_chiedi_a_salvini_-241581555/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T15:36:00+00:00"/>
    <meta property="og:title" content="Alexa, chiedi a Salvini: e l'assistente di Amazon trasmette i discorsi del leader leghista"/>
    <meta property="og:description" content="Una app non ufficiale si può scaricare sull'assistente digitale di Amazon e rilancia i comizi dell'ex ministro su temi a richiesta"/>
  </head>
  <body>
    <article>
      <h1>Alexa, chiedi a Salvini: e l'assistente di Amazon trasmette i discorsi del leader leghista</h1>
      <h2>Una app non ufficiale si può scaricare sull'assistente digitale di Amazon e rilancia i comizi dell'ex ministro su temi a richiesta</h2>
      <address><time datetime="2019-11-21T15:36:00+00:00">21 Nov 2019, 15:36</time> by <a rel="author">SILVIA BIGNAMI</a></address>
      <p>"Alexa, lancia 'Chiedi a Salvini'". Basta questo, e la voce di Alexa, l'assistente personale di Amazon - quella che ti alza le persiane e dice che tempo fa, nelle case più smart -  ti mette in collegamento direttamente con una sorta di avatar digitale del leader della Lega. Puoi fargli delle domande e a risponderti è la voce registrata di Salvini, estratta da suoi comizi.<br/><br/>Così, dopo Facebook, Instagram e Tik Tok, Salvini entra pure nelle smart home controllate dagli assistenti digitali. Il 'lasciapassare' è appunto "Chiedi a Salvini", un'applicazione che si può scaricare gratuitamente dall'elenco di quelle di disponibili per Alexa. In gergo, si tratta di una "skill", vale a dire una "abilità" in più di cui puoi dotare il tuo assistente digitale: l'abilità di metterti direttamente in collegamento col pensiero dell'ex ministro degli Interni.</p>
      <h3>Così Salvini cerca di conquistare i giovanissimi su TikTok</h3>
      <figure>
        <video src="https://media.gedidigital.it/repubblicatv/file/2019/11/18/673619/673619-video-rrtv-650-salvini1811_okok.mp4"/>
      </figure>
      <p>Non è però Salvini l'artefice della mini applicazione. Si tratta infatti di una app indipendente e non ufficiale, in funzione dal maggio scorso, e con un meccanismo piuttosto elementare. A seconda della domanda che si fa a Salvini, infatti, la skill seleziona una risposta legata alla parola chiave di riferimento. Nella descrizione di "Chiedi a Salvini", si legge che si tratta di una skill con un "contenuto adatto a soli adulti" e che si tratta della "prima skill che illustra, a grandi linee, la politica del ministro Salvini direttamente dalle sue parole".<br/><br/>"Puoi chiedere a Salvini - si legge ancora nella descrizione - che pensi delle Ong, dei campi rom, delle tasse, della prostituzione, della legittima difesa, dell'immigrazione, delle ruspe, di quota 100, degli aiuti agli abusivi, dei cannabis shop o della TAV".<br/><br/>La skill, si legge infine, "è indipendente e non è legata a nessun partito politico". L'obiettivo è "quello di estrapolare i momenti salienti dei discorsi di Matteo Salvini".</p>
    </article>
  </body>
</html>