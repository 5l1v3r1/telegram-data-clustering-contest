<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3383708/turkiyeden-nijere-3-eser"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T15:07:00+00:00"/>
    <meta property="og:title" content="Türkiye’den “Nijer’e 3 Eser”"/>
    <meta property="og:description" content="Genç İHH, “Nijer’e 3 Eser” projesi kapsamında inşa ettiği, Rezzan El-Neccar Sağlık Ocağı ve Mus’ab Bin Umeyr İlkokulu ile Ömer Muhtar Camii’nin açılışlarını gerçekleştirdi."/>
  </head>
  <body>
    <article>
      <h1>Türkiye’den “Nijer’e 3 Eser”</h1>
      <h2>Genç İHH, “Nijer’e 3 Eser” projesi kapsamında inşa ettiği, Rezzan El-Neccar Sağlık Ocağı ve Mus’ab Bin Umeyr İlkokulu ile Ömer Muhtar Camii’nin açılışlarını gerçekleştirdi.</h2>
      <address>
        <time datetime="2019-11-21T15:07:00+00:00">21 Nov 2019, 15:07</time>
      </address>
      <p>İHH İnsani Yardım Vakfı, dünyanın dört bir tarafında yaptığı insani yardım çalışmalarının yanı sıra imza attığı kalıcı eserlerle mazlum ve mağdurlara umut olmaya devam ediyor.</p>
      <p>İHH, çeşitli coğrafyalarda sağlık, eğitim ve ibadet olanaklarından mahrum kalan mağdur ve mazlumlar için sağlık ocağı, okul ve cami inşasını sürdürüyor. Bu kapsamda Genç İHH, hayırsever gençlerin destekleriyle başlatmış olduğu “Nijer’e 3 Eser” projesini tamamladı. Tamamlanan proje ile Nijer’de Rezzan El-Neccar Sağlık Ocağı, Mus’ab Bin Umeyr İlkokulu ve Ömer Muhtar Camii hizmete açıldı.</p>
      <h3>Geçmişe vefa</h3>
      <p>Açılışları gerçekleştirmek üzere Nijer’e giden Genç İHH Başkanı Abdullah Muhammet İslam, zorlu ve büyük bir proje olmasına rağmen, çalışmayı sahiplenerek 5 ay gibi kısa bir sürede tamamlanmasını sağlayan gençlere teşekkür etti. Abdullah Muhammet İslam, proje detaylarını şu şekilde özetledi:</p>
      <p>“‘Nijer’e 3 Eser’ projemizi, Genç İHH il yönetimleri, üniversite, lise, ortaokul, çalışan gençlik ve İHH Çocuk gibi birimlerimizin gayretleri ile tamamladık. Arkadaşlarımız gün geldi kermesler, kitap mezatları ve okullarında manavlar açarak bu projeye katkı sağladı; gün geldi harçlıklarından artırarak ya da kahve satışları yaparak destek oldu projeye. Ve sonunda Nijer halkının hizmetinde kullanılmak üzere açılışlarımızı gerçekleştirdik. Projedeki eser isimlerini verirken de geçmişlerimize vefa göstermek istedik. Bu nedenle de sağlık ocağımıza Filistin’de İsrail zulmüne karşı direniş gösteren kardeşlerimizi tedavi ettiği esnada şehit edilen 20 yaşındaki Rezzan El-Neccar’ın; Medine’ye ilk öğretmen olarak hicret eden şehidimiz Mus’ab Bin Umeyr’in adını ilkokulumuza ve Kuzey Afrika’da emperyalistlere karşı verdiği mücadele ile gençlerimizin yüreğinde yer eden ve evini camiye çevirerek çocuklara eğitim veren şehidimiz Ömer Muhtar’ın ismini de camimize verdik.”</p>
      <figure>
        <img src="https://www.milligazete.com.tr/sites/71/uploads/2019/11/21/large/rezzan-el-neccar-saglik-ocagi3.jpg?r=14ac2cf408583bdcc3aa69c7e22373e6"/>
      </figure>
      <h3>Rezzan El-Neccar Sağlık Ocağı</h3>
      <p>Rezzan El-Neccar Sağlık Ocağı, başkent Niamey’e 150 km uzaklıktaki Tillabery şehrinin Doundou Bongou Köyü’nde inşa edildi. Projede doğum odası, muayene odası, aşı odası, dinlenme odası, depo, mutfak, banyo, danışma odası, bekleme yeri ve tuvalet bulunuyor.</p>
      <p>Bölgede, sağlık şartları çok kötü olmasından dolayı basit medikal tedavi ile iyileşebilecek hastalar sağlıklarına kavuşamıyor. Doğum hizmeti veren bir ünite olmadığı için de doğumlarda oluşabilecek komplikasyonlar engellenemiyor. Bu sağlık ocağı ile birlikte aşı, medikal tedavi ve ilk yardım gibi hizmetler kolaylıkla verilebilecek. Bu sayede bebeklerin hastalanma oranı düşecektir. Rezzan El-Neccar Sağlık Ocağı’nın haricinde bölge civarında doğum yapılabilecek bir merkez bulunmaması da projenin önemini artırmakta.</p>
      <h3>Mus’ab Bin Umeyr İlkokulu</h3>
      <p>Mus’ab Bin Umeyr İlkokulu, başkent Niamey’e 25 km uzaklıktaki Flankey Beri Köyü’nde inşa edildi. Proje ile birlikte maddi imkânsızlıklar nedeniyle gerekli eğitim alamayan Müslüman çocukların daha sağlıklı ve daha kaliteli eğitim alması hedeflendi. Köyde Mus’ab Bin Umeyr İlkokulu öncesinde sazlıklardan ve ağaçlardan yapılmış olan kullanışsız bir okul bulunmaktaydı.</p>
      <figure>
        <img src="https://www.milligazete.com.tr/sites/71/uploads/2019/11/21/large/omer-muhtar-camii1.jpg?r=f7d4423afdcc36c1d17ef696a4dc28a7"/>
      </figure>
      <h3>Ömer Muhtar Camii</h3>
      <p>Ömer Muhtar Camii, Rezzan El-Neccar Sağlık Ocağı gibi yine başkent Niamey’e 150 km uzaklıktaki Tillabery şehrinin Dounbou Bangou Köyü’nde inşa edildi. Proje ile birlikte cami kültürünün yaygınlaştırılarak Nijer’de farklı kabileler arasındaki kardeşlik bağını güçlendirme ve dayanışma geleneğinin sürdürülmesi hedeflendi. Cami ile birlikte ayrıca Kur’an eğitimi verilecek mekanların yaygınlaştırılması amaçlanıyor.</p>
    </article>
  </body>
</html>