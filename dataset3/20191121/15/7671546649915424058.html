<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914676"/>
    <meta property="og:site_name" content="Dnevnik"/>
    <meta property="article:published_time" content="2019-11-21T15:30:00+00:00"/>
    <meta property="og:title" content="Britanski laburisti z volilnim programom za radikalne spremembe"/>
    <meta property="og:description" content="Britanski laburisti so danes predstavili svoj volilni program, ki ga je njihov vodja Jeremy Corbyn označil za &quot;najbolj radikalen in ambiciozen načrt za spremembo naše države v več desetletjih&quot;. Med drugim glavna opozicijska stranka napoveduje privatizacijo ključnih državnih podjetij in drugi referendum o brexitu."/>
  </head>
  <body>
    <article>
      <h1>Britanski laburisti z volilnim programom za radikalne spremembe</h1>
      <address><time datetime="2019-11-21T15:30:00+00:00">21 Nov 2019, 15:30</time> by <a rel="author">STA</a></address>
      <p>
        <b>Britanski laburisti so danes predstavili svoj volilni program, ki ga je njihov vodja Jeremy Corbyn označil za "najbolj radikalen in ambiciozen načrt za spremembo naše države v več desetletjih". Med drugim glavna opozicijska stranka napoveduje privatizacijo ključnih državnih podjetij in drugi referendum o brexitu.</b>
      </p>
      <p>Corbyn je na predstavitvi programa v Birminghamu napovedal, da bo njegova stranka v primeru zmage na decembrskih volitvah v šestih mesecih po prevzemu oblasti z EU sklenila nov dogovor o brexitu in pripravila nov referendum o britanskem izstopu iz unije. Volivci bodo izbirali med dogovorom in obstankom v EU.</p>
      <p>"Britansko ljudstvo ima zadnjo besedo. Naša vlada bo rezultat upoštevala, ne glede na to, kakšen bo," je po poročanju francoske tiskovne agencije AFP povedal vodja laburistov.</p>
      <p>Ključne obljube so nacionalizacija železnic, vode in energetike, napovedujejo pa tudi delno privatizacijo britanskega telekoma BT in brezplačen dostop do širokopasovnega interneta za vse.</p>
      <p>Poleg tega obljubljajo "zeleno industrijsko revolucijo" za boj proti podnebnim izrednim razmeram. Napovedali so vlaganje v zelena delovna mesta in pomoč podjetjem za boj proti podnebnim spremembam.</p>
      <p>Program vključuje tudi zvišanje plač v javnem sektorju za pet odstotkov in ukinitev šolnin za univerze. Zvišali bodo davek na dobiček podjetij in za pet odstotkov zvišali tudi dohodnino tistim, ki največ zaslužijo.</p>
      <p>Vladajoči konservativci so v odzivu sporočili, da bo "vlada pod vodstvom Corbyna pomenila višje davke, kaos z dvema novima referendumoma in zastrašujoče dolgove". Konservativna stranka premierja Borisa Johnsona bo program predvidoma predstavila konec tedna.</p>
      <p>Liberalni demokrati so bili kritični predvsem do "obsežnega načrta nacionalizacije". Corbynovim načrtom bo morebiten izstop iz EU močno škodoval, so dodali.</p>
      <p>V britanski gospodarski zbornici pa so pozdravili načrte za vlaganje v infrastrukturo. Opozorili so sicer, da "bosta pretirano poseganje v vodenje podjetij in zviševanje davkov zatrla inovacije in zadušila rast", poroča AFP.</p>
      <p>Glede na ankete bodo na volitvah ponovno slavili konservativci, ki naj bi prejeli med 36 in 44 odstotkov glasov. Sledili naj bi laburisti z med 25 in 33 odstotkov glasov. Liberalni demokrati naj bi prejeli med 11 in 19 odstotkov podpore. Stranki Brexit pa ankete napovedujejo med tri in 11 odstotkov glasov.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914527/svet/televizijski-spopad-johnsona-in-corbyna-v-znamenju-brexita"/>
      </related>
    </article>
  </body>
</html>