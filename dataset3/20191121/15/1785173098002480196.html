<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/printul-andrew-somat-de-avocatii-presupuselor-victime-ale-lui-epstein-sa-depuna-marturie-in-sua-dupa-ce-anunta-ca-se-retrage-din-viata-publica-1922400121002019111519176626"/>
    <meta property="og:site_name" content="News.ro"/>
    <meta property="article:published_time" content="2019-11-21T15:01:00+00:00"/>
    <meta property="og:title" content="Prinţul Andrew, somat de avocaţii presupuselor victime ale lui Epstein să depună mărturie în SUA după ce anunţă că se retrage din viaţa publică"/>
    <meta property="og:description" content="Prinţul Andrew este somat de avocaţii presupuselor victime ale fostului său prieten american Jeffrey Epstein să vină să depună mărturie despre ceea ce ştia despre activităţile pedofilului, un scandal care pătează monarhia britanică şi în care şi-a anunţat retragerea din viaţa publică, după ce a fost repudiat de numeroase întreprinderi şi universităţi cu care colabora, relatează AFP."/>
  </head>
  <body>
    <article>
      <h1>Prinţul Andrew, somat de avocaţii presupuselor victime ale lui Epstein să depună mărturie în SUA după ce anunţă că se retrage din viaţa publică</h1>
      <address><time datetime="2019-11-21T15:01:00+00:00">21 Nov 2019, 15:01</time> by <a rel="author">Valentin Vidu</a></address>
      <p>
        <b>Prinţul Andrew este somat de avocaţii presupuselor victime ale fostului său prieten american Jeffrey Epstein să vină să depună mărturie despre ceea ce ştia despre activităţile pedofilului, un scandal care pătează monarhia britanică şi în care şi-a anunţat retragerea din viaţa publică, după ce a fost repudiat de numeroase întreprinderi şi universităţi cu care colabora, relatează AFP.</b>
      </p>
      <p>Nemulţumit după ce a fost nevoit să demisioneze din funcţiile oficiale miercuri, în urma unui interviu-calamitate acordat BBC, prinţul este somat acum să spună ce ştia despre activităţile investitorului în fonduri speculative, găsit mort în închisoare după ce a fost acuzat că a exploatat sexual tinere minore timp de ani de zile.</p>
      <p>”Noi credem că nimeni nu este deasupra legii şi că orice persoană trebuie să răspundă la întrebări dacă există informaţii pertinente. Iar el (prinţul Andrew) deţine în mod clar informaţii pertiennte”, a declarat avocata Lisa Bloom joi la postul BBC Radio 4.</p>
      <p>Altă avocată, Gloria Allred, l-a îndemnat miercuri seara, la BBC, pe prinţ ”să contacteze necondiţionat şi de îndată” autorităţile americane, înaintea unei eventuale convocări.</p>
      <p>Al doilea fiu al reginei Elizabeth a II-a, împotmolit într-o polemică cu privire la legăturile sale cu Epstein şi abandonat de numeroase întreprinderi şi universităţi cu care colabora, a anunţat miercuri seara că ”pune capăt angajamentelor sale publice” şi s-a declarat ”pregătit să ajute” în ancheta cu privire la acest caz.</p>
      <p>”Ştim că prinţul Andrew a avut numeroase contacte cu Jeffrey Epstein şi Ghislaine Maxwell (acuzată de mai multe victime de faptul că le-a «recrutat») şi credem că oricine a avut multe interacţiuni cu ei ar trebui să vorbească nu numai cu forţele de ordine, ci şi cu avocaţii victimelor, persoane ca mine”, a declarat Lisa Bloom, care reprezintă cinci presupuse victime ale lui Epstein.</p>
      <p>Fiul preferat al reginei a ţinut deja titluri de presă prea puţin măgulitoare în trecut, din cauza stilului său de viaţă al unui playboy şi al amorurilor sale tumultoase.</p>
      <p>Însă, de această dată scandalul este mai grav, pentru că el a frecventat un pedofil - inclusiv după ce acesta a fost condamnat de justiţia americană.</p>
      <figure>
        <img src="https://i0.1616.ro/media/2/2701/33639/19176626/2/andrew-bbc-tw.png?width=540"/>
      </figure>
      <p>În comunicatul său, Andrew - căruia i s-a reproşat lipsa regretelor faţă de prietenia sa cu Epstein şi de empatie faţă de presupusele victime în interviul pe care l-a acordat BBC - afirmă că ”regretă fără echivoc asocierea (sa) nesăbuită cu Jeffrey Epstein" şi ”compătimeşte profund toate persoanele afectate” de scandal.</p>
      <p>
        <b>”ÎMI PARE RĂU, MAMĂ!”</b>
      </p>
      <p>Dizgraţia ducelui de York ţinea din nou prima pagină joi, în toate cotidianele britanice, mai puţin în Financial Times (FT).</p>
      <p>”Îmi pare rău, mamă!”, ironiza Daily Mirror, publicând o fotografie în care prinţul apare într-o maşină, după o întrevedere cu mama sa, regina Elizabeth a II-a, la Buckingham Palace.</p>
      <figure>
        <img src="https://i0.1616.ro/media/2/2701/33639/19176626/4/andrew-tw1.png?width=540"/>
      </figure>
      <p>”Ducele se retrage după discuţii de criză cu regina”, titra Times, cu aceeaşi fotografie.</p>
      <p>”Paria”, comenta cu litere groase tabloidul Daily Mail, în timp ce alte ziare evocă ”ruşinea” şi umilirea sa după anunţul retrageri sale din viaţa publică.</p>
      <p>Editorialistul de la Sun scrie că ”acesta nu este decât începutul problemelor” lui Andrew. Convins că îi va fi de-acum ”imposibil” să-şi reia îndatoririle regale, Dan Wootton vede în acest lucru ”o lecţie pentru tinerii membri ai familiei regale de a rămâne în contact cu realitatea (...) şi afacerile publice”.</p>
      <p>Coborârea în infern a început în august, odată cu publicarea în Statele Unite a unor documente ale justiţiei în care o femeie, Virginia Roberts, afirmă că a întreţinut în trei rânduri relaţii sexuale cu prinţul, lucru la care a obligat-o Epstein, pe când avea 17 ani.</p>
      <figure>
        <img src="https://i0.1616.ro/media/2/2701/33639/19176626/3/andrew-epstein-tw.png?width=540"/>
      </figure>
      <p>Publicarea unei fotografii de la acea vreme, în care apare ţinută în braţe de prinţ, iar Ghislaine Maxwell se află în plan secund, a făcut restul, dar şi o imagine în care prinţul se plimba la New York împreună cu investitorul în fonduri speculative în timp ce acesta era condamnat de pedofilie, în 2008.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/parchetul-parisului-deschide-o-ancheta-privind-violuri-si-agresiuni-sexuale-de-minore-in-dosarul-jeffrey-epstein-1922404923032019081719094958"/>
      </related>
    </article>
  </body>
</html>