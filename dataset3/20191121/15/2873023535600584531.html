<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/hronografima/219862_fysao-karfi-ton-kapno-sta-matia-soy"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T15:30:00+00:00"/>
    <meta property="og:title" content="Φυσάω καρφί τον καπνό στα μάτια σου..."/>
    <meta property="og:description" content="Δεν έχω την παραμικρή διάθεση να υποστηρίξω τους καπνιστές εις βάρος των μη καπνιστών, ιδίως των παθητικών καπνιστών, θύματα εν πολλοίς αδιαφορίας ακόμα και αναίδειας καπνιστών."/>
  </head>
  <body>
    <article>
      <h1>Φυσάω καρφί τον καπνό στα μάτια σου...</h1>
      <address><time datetime="2019-11-21T15:30:00+00:00">21 Nov 2019, 15:30</time> by <a rel="author">Πέτρος Μανταίος</a></address>
      <p>«Φυσάω καρφί τον καπνό στα ξέθωρα απ’ τα γεράματα μάτια σου και σε ρωτάω κοιτώντας τη φίλη μου “σου γουστάρει η γκόμενα;”» (Κατερίνα Γώγου, «Η καταγωγή της οικογένειας». Από τη συλλογή «Τρία κλικ αριστερά»). Το γνώρισα αυτό το τραγικό παιδί. Γύρω στο ’80. Ημασταν μάρτυρες υπεράσπισης σε δίκη τραβεστί. Μηνυτής, αστυνομικός, επί ξυλοδαρμώ, στη Συγγρού. Δηλαδή, στην πιάτσα των τραβεστί, στη Συγγρού, αστυνομικός εδάρη από εκδιδόμενη. Διά το... αληθές, ο μηνυτής δεν ενεφανίσθη και ο κατηγορούμενος (δικαζόταν με το αντρικό του όνομα) αθωώθηκε. Η αλήθεια; Ο κατηγορούμενος είχε δαρεί. Γνωστή ιστορία: Μηνύεις για να μη μηνυθείς! Μάρτυρες υπεράσπισης: Η Κατερίνα, ο Κώστας Ταχτσής, ο Αντώνης Ταβάνης και ο επιγραφόμενος· μόνος πλέον επιζών εκ των τεσσάρων.</p>
      <p>«Η τιμωρία δεν είναι απειλή, αλλά καταφύγιο. Προηγείται η συνειδητοποίηση των κινδύνων από τον καπνό, η πρόταξη ενός νέου τρόπου ζωής. Που θα μας κάνει πιο υγιείς και, τελικά, πιο χαρούμενους» (Κυριάκος Μητσοτάκης, πρωθυπουργός, στα εγκαίνια του Εθνικού Σχεδίου Δράσης κατά του Καπνίσματος), συμπληρώνοντας: «Ο νόμος [καπναπαγόρευσης σε δημόσιους χώρους, που δεν είναι καινούργιος][...] τοποθετεί τα όρια δημόσιου και ιδιωτικού [χώρου], τη γραμμή μιας ελευθερίας και της κατάχρησής της».</p>
      <p>Δεν έχω την παραμικρή διάθεση να υποστηρίξω τους καπνιστές εις βάρος των μη καπνιστών, ιδίως των παθητικών καπνιστών, θύματα εν πολλοίς αδιαφορίας ακόμα και αναίδειας καπνιστών. Ομως η απόπειρα (προσχηματική πιστεύω) να αναχθεί το κάπνισμα σε μέγιστο ζήτημα προσβολής της υγείας (παλιότερα και τώρα), διανθισμένη με «υγιείς» και «χαρούμενους», «ελευθερίες» και «καταχρήσεις», προλειαίνει έδαφος ολισθηρό, που έτσι και δεν προσέξουμε, βλέπω να παίζουμε μπουνιές μεταξύ μας! Ουδέποτε άλλωστε «ευκολίες» κυβερνήσεων οδήγησαν σε ανέσεις κυβερνωμένων. Και η αντικαπνιστική σταυροφορία είναι ευκολία. Σεβασμός, πρώτα μεταξύ μας. Βλάφτει την υγεία (και) το προπέτασμα καπνού...</p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/hronografima/88976_ana/meta/apo/shimatismos"/>
        <a href="https://www.efsyn.gr/stiles/hronografima/87780_tote-mayro-tora-arahlo"/>
        <a href="https://www.efsyn.gr/stiles/hronografima/218931_eikona-gia-na-ti-fotografiseis"/>
        <a href="https://www.efsyn.gr/stiles/hronografima/215986_pos-denomaste-kai-pos-lynomaste-metaxy-mas"/>
        <a href="https://www.efsyn.gr/stiles/hronografima/215123_emeis-elpizontas-ki-o-kairos-diabainontas"/>
        <a href="https://www.efsyn.gr/stiles/hronografima/214819_pezos-enas-exoristos-stin-poli"/>
      </related>
    </article>
  </body>
</html>