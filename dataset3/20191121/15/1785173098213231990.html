<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-extern/evaluarea-finala-incheiata-parlamentul-va-vota-noua-comisie-europeana-pe-27-noiembrie-1922401521002019111519176673"/>
    <meta property="og:site_name" content="News.ro"/>
    <meta property="article:published_time" content="2019-11-21T15:15:00+00:00"/>
    <meta property="og:title" content="Evaluarea finală, încheiată. Parlamentul va vota noua Comisie Europeană pe 27 noiembrie"/>
    <meta property="og:description" content="Conferinţa preşedinţilor - preşedintele David Sassoli şi liderii grupurilor politice - a încheiat joi procesul audierilor comisarilor desemnaţi, astfel că Parlamentul European va vota noua Comisie pe 27 noiembrie."/>
  </head>
  <body>
    <article>
      <h1>Evaluarea finală, încheiată. Parlamentul va vota noua Comisie Europeană pe 27 noiembrie</h1>
      <address><time datetime="2019-11-21T15:15:00+00:00">21 Nov 2019, 15:15</time> by <a rel="author">Patricia Marinescu</a></address>
      <p>
        <b>Conferinţa preşedinţilor - preşedintele David Sassoli şi liderii grupurilor politice - a încheiat joi procesul audierilor comisarilor desemnaţi, astfel că Parlamentul European va vota noua Comisie pe 27 noiembrie.</b>
      </p>
      <p>După încheierea reuniunii, preşedintele Sassoli a declarat: „În ultimele două luni, Parlamentul European şi-a asumat rolul democratic, evaluând îndeaproape performanţele comisarilor desemnaţi. Audierile au fost detaliate şi uneori dificile, dar au oferit un mod unic şi transparent pentru deputaţi de a verifica pregătirea comisarilor desemnaţi pentru postul alocat. Astăzi am încheiat evaluarea finală şi suntem gata să votăm Colegiul complet al comisarilor săptămâna viitoare”.</p>
      <p>„În următorii cinci ani, Europa se va confrunta cu numeroase probleme - de la furnizarea de soluţii pe termen lung privind migraţia şi azilul, până la asumarea leadership-ului internaţional în lupta împotriva schimbărilor climatice. Avem nevoie de o Comisie Europeană gata să acţioneze asupra problemelor care contează pentru europeni. Asigurând legătura directă cu cetăţenii UE, Parlamentul va continua să tragă la răspundere Comisia şi să se asigure că îşi îndeplineşte promisiunile", a mai afirmat el.</p>
      <p>După un schimb de opinii cu cei trei vicepreşedinţi executivi ai Comisiei, Frans Timmermans, Margrethe Vestager şi Valdis Dombrovskis, Conferinţa preşedinţilor din Parlament a efectuat evaluarea finală a audierilor tuturor comisarilor desemnaţi.</p>
      <p>După analizarea scrisorilor de evaluare ale comisiilor însărcinate şi recomandarea Conferinţei preşedinţilor de comisie, Conferinţa preşedinţilor a dat undă verde şi a declarat că audierile sunt închise oficial.</p>
      <p>Un vot în plen urmează să aibă loc pe 27 noiembrie, după ce Ursula von der Leyen va prezenta Colegiul comisarilor şi programul acestora.</p>
      <p>În scrisoare de evaluare publicată online, Comisia pentru Transport şi Turism a explicat că Adina Vălean a răspuns satisfăcător întrebărilor membrilor. Ea a cerut acestora sprijin pentru un transport inteligent, la preţ convenabil şi corespunzător pentru o Europă sustenabilă şi prosperă.</p>
      <p>Vălean şi-a luat angajamentul privind viitoarele acţiuni în rolul de comisar. Ea a spus că va face eforturi ca toate formele de transport să contribuie la o economie europeană neutră din punct de vedere al emisiilor de carbon, până în 2050, se va concentra pe transportul feroviar şi protecţia socială a lucrătorilor din domeniu şi va propune, până la finalul anului 2020, o strategie cuprinzătoare pentru mobilitatea sustenabilă şi inteligentă.</p>
      <p>Două treimi dintre membrii Comisiei au fost de acord că Adina Vălean este calificată să fie membru al Colegiului comisarilor şi să îndeplinească sarcinile pentru care a fost desemnată.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>