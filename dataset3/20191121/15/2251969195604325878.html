<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/21/torna-la-scuola-di-poesia-vivinetto-prima-ospite/1327616/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-21T15:15:36+00:00"/>
    <meta property="og:title" content="Torna la scuola di poesia, Vivinetto prima ospite"/>
    <meta property="og:description" content="CIVITANOVA - Il ciclo di incontri partirà il primo dicembre, undici i protagonisti attesi"/>
  </head>
  <body>
    <article>
      <h1>Torna la scuola di poesia, Vivinetto prima ospite</h1>
      <h2>CIVITANOVA - Il ciclo di incontri partirà il primo dicembre, undici i protagonisti attesi</h2>
      <address><time datetime="2019-11-21T15:15:36+00:00">21 Nov 2019, 15:15</time> by <a rel="author">Laura Boccanera</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F21%2Ftorna-la-scuola-di-poesia-vivinetto-prima-ospite%2F1327616%2F">Condividi138</a><a href="https://twitter.com/intent/tweet?text=Torna+la+scuola+di+poesia%2C++Vivinetto+prima+ospite&amp;url=https%3A%2F%2Fwww.cronachemaceratesi.it%2F2019%2F11%2F21%2Ftorna-la-scuola-di-poesia-vivinetto-prima-ospite%2F1327616%2F">Tweet</a>Email138 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/150c20ff-91e3-468a-8e48-58eb2ee614a8-e1574347008373-325x198.jpg"/>
      </figure>
      <p> </p>
      <p><b>Declinazione al femminile per la sesta edizione degli incontri della scuola di poesia di Umberto Piersanti. «Riparte un altro anno all’insegna della cultura poetica e dell’amore per la parola a Civitanova», si legge nella nota diffusa dal Comune. E quest’anno la scelta della scuola per gli incontri con i poeti contemporanei è caduta sulle donne. Ad aprire, la prima domenica di dicembre, il ciclo di incontri un confronto con Giovanna Cristina Vivinetto e Giulia Martini. La Vivinetto recentemente è salita alla ribalta di entourage popolari e meno elitari di quelli poetici per la sua vicenda umana avendo affrontato la transizione da uomo a donna.</b> «Ma a noi non interessano queste polemiche, vogliamo valutare lei come autrice e le sue pagine – chiarisce subito Piersanti – la scuola di poesia è tra le più longeve, ben sei anni ininterrotti e una continuità di interesse e partecipazione. La scuola è una formazione vera e propria perché non c’è scrittura senza cultura e questo facciamo, approfondendo gli autori del 900. Non puntiamo alle grandi folle, ma qui abbiamo trovato una risposta entusiasta». Il programma si svilupperà fino al 3 maggio con laboratori di scrittura, pubblicazioni agli incontri con critici, editori, filosofi di fama. Undici gli ospiti illustri che arriveranno in città quest’anno: Vivinetto e Martini (1 dicembre), Borio e Corbetta (19 gennaio), De Signoribus e Pigliapoco (16 febbraio), Lagazzi (15 marzo), Rimolo e Fantuzzi (7 aprile), Lenti e Stramucci (3 maggio). Negli anni a Civitanova sono stati ospitati i più grandi autori contemporanei. «Ringraziamo il professor Umberto Piersanti che in questi anni ha messo a disposizione la sua preziosa esperienza per allargare la conoscenza della poesia, soprattutto quella italiana e contemporanea, poco nota nel nostro Paese, attraverso la pratica diretta dei testi, il dialogo e la frequentazione con poeti e critici – ha detto l’assessore Gabellieri. L’Amministrazione comunale è orgogliosa di poter organizzare e favorire la diffusione della cultura sotto ogni forma con persone di alto spessore come Piersanti».  Le lezioni sono a cadenza settimanale, la domenica pomeriggio alle 17, fino a maggio 2019, con ospiti di calibro nazionale una volta al mese.</p>
    </article>
  </body>
</html>