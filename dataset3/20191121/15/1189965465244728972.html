<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/tech_science/260131/space-x-to-neo-diastimoploio-toy-elon-mask-anatinaxthike-stis-dokimes"/>
    <meta property="og:site_name" content="LiFO"/>
    <meta property="article:published_time" content="2019-11-21T15:45:00+00:00"/>
    <meta property="og:title" content="Space X: Το νέο διαστημόπλοιο του Έλον Μασκ ανατινάχθηκε στις δοκιμές"/>
    <meta property="og:description" content="Δεν θα καταφέρει να εκτοξευθεί τελικά το νέο διαστημόπλοιο του Έλον Μασκ με την SpaceX να κάνει λόγο για όχι «εντελώς απροσδόκητο αποτέλεσμα»"/>
  </head>
  <body>
    <article>
      <h1>Space X: Το νέο διαστημόπλοιο του Έλον Μασκ ανατινάχθηκε στις δοκιμές</h1>
      <h2>Δεν θα καταφέρει να εκτοξευθεί τελικά το νέο διαστημόπλοιο του Έλον Μασκ με την SpaceX να κάνει λόγο για όχι «εντελώς απροσδόκητο αποτέλεσμα»</h2>
      <address><time datetime="2019-11-21T15:45:00+00:00">21 Nov 2019, 15:45</time> by <a rel="author">NEWSROOM</a></address>
      <p>
        <b>Καταστροφική αποδείχθηκε η <a href="https://www.lifo.gr/tags/%CE%94%CE%BF%CE%BA%CE%B9%CE%BC%CE%AE">δοκιμή</a> του Starship, του νέου διαστημοπλοίου της <a href="https://www.lifo.gr/tags/SpaceX">Space X</a>, της διαστημικής εταιρείας του <a href="https://www.lifo.gr/tags/%CE%88%CE%BB%CE%BF%CE%BD+%CE%9C%CE%B1%CF%83%CE%BA">Έλον Μασκ</a>.</b>
      </p>
      <p>Σε πλάνα που δημοσιεύτηκαν στο διαδίκτυο φαίνεται το ανώτερο κομμάτι του Starship να διαλύεται, ενώ τα κρυογονικά προωστικά που μετέφερε σχηματίζουν ένα τεράστιο σύννεφο στο πεδίο δοκιμής στο Τέξας των ΗΠΑ. Η Space X λανσάρει το Starship σαν ένα «γενικής χρήσης» μεταφορικό σύστημα του μέλλοντος. Θα χρησιμοποιείται για να μεταφέρει ανθρώπους και εμπορεύματα πέρα στο διάστημα αλλά και στη Γη. Το πρωτότυπο Mk-1 θα ξεκινούσε δοκιμαστικές πτήσεις την επόμενη εβδομάδα. Σε ανάρτησή του στο Twitter, ο Έλον Μασκ γνωστοποίησε ότι αυτό δεν μπορεί πλέον να υλοποιηθεί και η εταιρεία του ξεκινάει να εργάζεται πάνω σε ένα νέο σκάφος, το Mk-3. Παράλληλα ανέφερε ότι το Mk-1 είχε κάποια αξία ως κατασκευαστικός οδηγός ωστόσο το σχέδιο του σκάφους που θα πετάξει θα είναι εντελώς διαφορετικό. Από την πλευρά της η Space X σημείωσε ότι σκοπός της δοκιμής της Τετάρτης ήταν να πιεστούν τα συστήματα στο μέγιστο και έτσι «το αποτέλεσμα δεν ήταν εντελώς απροσδόκητο».</p>
      <p>Ο Έλον Μασκ ενημερώνει τακτικά για το Starship. Η πιο πρόσφατη δημόσια τοποθέτησή του έγινε τον Σεπτέμβριο όταν τοποθετήθηκε εκτενώς για τη μηχανική του σκάφους και τις εφαρμογές του. Το Mk-3, είπε, θα κατασκευαστεί σε μικρότερο χρονικό διάστημα σε σχέση με το Mk-1 και θα μπορεί να μπει σε τροχιά. Όπως άλλωστε και οι πύραυλοι Falcon-9 της Space X, το Starship έχει σχεδιαστεί ώστε να επαναχρησιμοποιείται. Στους Falcon-9 το κατώτερο τμήμα τους επιστρέφει στη Γη. Παρομοίως, και στην περίπτωση του Starship, το κατώτερο τμήμα του θα μπορεί να προσγειωθεί ελεγχόμενα στη Γη μετά την ολοκλήρωση της διαστημικής αποστολής.</p>
      <p>Το Starship λανσάρεται ως αντίπαλος στον Space Launch System (SLS), τον νέο πύραυλο της NASA που θα χρησιμοποιείται για επανδρωμένες διαστημικές αποστολές στη Σελήνη και στον Άρη. Προς το παρόν η NASA θεωρεί ότι το Starship θα μεταφέρει αποκλειστικά εμπορεύματα στη Σελήνη.</p>
      <figure>
        <iframe src="https://www.youtube.com/embed/3nTSubYzQOM" width="1280" height="720" data-service="Youtube" scrolling="no"/>
      </figure>
      <p>Δεν είναι η πρώτη φορά που η Space X αντιμετωπίζει προβλήματα κατά τις δοκιμές της. Στον Απρίλιο σημειώθηκε έκρηξη στη διαστημική κάψουλα Dragon κατά τις δοκιμές της. Η Space X ωστόσο δεν φαίνεται να φοβάται τέτοιες αποτυχίες καθώς πιστεύει στις ταχείες διαδικασίες κατασκευής, δοκιμής και επανάληψης.</p>
      <p>
        <i>Με πληροφορίες από BBC</i>
      </p>
    </article>
  </body>
</html>