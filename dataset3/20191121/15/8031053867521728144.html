<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%ce%b9%cf%83%cf%8c%ce%b4%ce%b9%ce%b1-%cf%84%ce%b7%cf%82-%ce%b8%ce%b5%ce%bf%cf%84%cf%8c%ce%ba%ce%bf%cf%85-%ce%b1%cf%80%cf%8c-%cf%80%cf%8c%cf%84%ce%b5-%ce%bf%ce%b9-%ce%ad%ce%bd%ce%bf%cf%80%ce%bb.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T15:49:09+00:00"/>
    <meta property="og:title" content="Εισόδια της Θεοτόκου: Από πότε οι Ένοπλες Δυνάμεις γιορτάζουν κατά τη Θεομητορική γιορτή"/>
    <meta property="og:description" content="Τα Εισόδια της Θεοτόκου που γιορτάζει η εκκλησία μας σήμερα, 21 Νοεμβρίου, δεν είναι μόνο θρησκευτική γιορτή, αφού την ίδια ημέρα η πολιτεία τιμά και τις ένοπλες δυνάμεις. Πώς ξεκίνησε όμως αυτό και από πότε;"/>
  </head>
  <body>
    <article>
      <h1>Εισόδια της Θεοτόκου: Από πότε οι Ένοπλες Δυνάμεις γιορτάζουν κατά τη Θεομητορική γιορτή</h1>
      <address>
        <time datetime="2019-11-21T15:49:09+00:00">21 Nov 2019, 15:49</time>
      </address>
      <p>
        <b>Τα Εισόδια της Θεοτόκου που γιορτάζει η εκκλησία μας σήμερα, 21 Νοεμβρίου, δεν είναι μόνο θρησκευτική γιορτή, αφού την ίδια ημέρα η πολιτεία τιμά και τις ένοπλες δυνάμεις. Πώς ξεκίνησε όμως αυτό και από πότε;</b>
      </p>
      <p>Η σημερινή ημέρα, 21η Νοεμβρίου, είναι από τις μεγαλύτερες εορτές της Ορθοδοξίας. Η Εκκλησία τιμά τα Εισόδια της Θεοτόκου και η Πολιτεία τις Ένοπλες Δυνάμεις. Πότε καθορίστηκε αυτός ο διπλός εορτασμός και για ποιο λόγο;</p>
      <p>Η 21η Νοεμβρίου, ημέρα κατά την οποία η Εκκλησία τιμά τα «Εισόδια της Θεοτόκου» έχει καθιερωθεί να εορτάζεται και ως «Ημέρα των Ενόπλων Δυνάμεων», για να τιμηθεί η προσφορά των ελληνικών ενόπλων δυνάμεων προς το Έθνος, τόσο σε περίοδο πολέμων, όσο και στην ειρήνη.</p>
      <p>Ο διπλός αυτός εορτασμός ξεκίνησε μετά την αποκατάσταση της Δημοκρατίας στην Ελλάδα το 1974. Πριν από αυτήν την περίοδο της Απριλιανής δικτατορίας (1967 – 1974) οι Ένοπλες Δυνάμεις εορτάζονταν στις 15 Αυγούστου, ανήμερα της Εορτής της Κοιμήσεως της Θεοτόκου. Από το 1967 και για περίπου επτά χρόνια, η γιορτή μετονομάστηκε σε Ημέρα Πολεμικής Αρετής των Ελλήνων. Ο εορτασμός της γινόταν κάθε 29η Αυγούστου, ημέρα που έπεσε το 1949 στο όρος Γράµµος της Βορείου Ελλάδος το τελευταίο προπύργιο του αυτοαποκαλούμενου Δημοκρατικού Στρατού Ελλάδος, γεγονός που οδήγησε στη λήξη του αιματηρού Εμφυλίου πολέμου.</p>
      <p>Δεν είναι πάντως τυχαίο ότι, σήμερα, ανήμερα του εορτασμού των Εισοδίων της Θεοτόκου, καθορίστηκε, επίσης, να εορτάζεται με κάθε επισημότητα η οφειλόμενη τιμή στην αποστολή και την προσφορά των Ενόπλων Δυνάμεων της Πατρίδας μας. Η εορταστική αυτή εκδήλωση, αποβλέπει, σύμφωνα με τις οδηγίες της Πολιτείας και τις διαταγές των Γενικών Επιτελείων, στην επισήμανση των αρετών της Ελληνικής Φυλής και κυρίως στην Πολεμική Αρετή των Ελλήνων.</p>
    </article>
  </body>
</html>