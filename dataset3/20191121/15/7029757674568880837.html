<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/na-3-dekemvri-izslushvat-dvamata-kandidati-za-nov-shef-na-kpkonpi.html"/>
    <meta property="og:site_name" content="News.bg"/>
    <meta property="article:published_time" content="2019-11-21T15:03:06+00:00"/>
    <meta property="og:title" content="На 3 декември изслушват двамата кандидати за нов шеф на КПКОНПИ"/>
    <meta property="og:description" content="Двамата кандидати за избор на нов председател на Антикорупционната комисия"/>
  </head>
  <body>
    <article>
      <h1>На 3 декември изслушват двамата кандидати за нов шеф на КПКОНПИ</h1>
      <address><time datetime="2019-11-21T15:03:06+00:00">21 Nov 2019, 15:03</time> by <a rel="author" href="https://news.bg/author/simeon-yanev" target="_blank">Симеон Янев</a></address>
      <p>Двамата кандидати за <b>избор на нов председател на Антикорупционната комисия (КПКОНПИ)</b> - настоящият главен прокурор Сотир Цацаров и Симеон Найденов от "Воля" са <b>представили всички необходими документи</b>, които изисква Законът за противодействие на корупцията и за отнемане на незаконно придобито имущество, както и правилникът на Народното събрание.</p>
      <p>Това стана ясно по време на парламентарното заседание на Комисията за противодействие на корупцията и за отнемане на незаконно придобитото имущество.</p>
      <p>И на двамата кандидати предстои да <b>представят своя писмена концепция в 7-дневен срок</b> за работата си в КПКОНПИ. През следващата седмица в четвъртък ресорната парламентарна комисия ще <b>предложи на вниманието на народните представители да разгледат документите им</b> заедно с концепциите.</p>
      <p>След като бъдат разгледани документите и концепциите на двамата кандидати, законотворците трябва да <b>вземат решение за допускане на Сотир Цацаров и Симеон Найденов за процедурата по изслушване</b> за нов шеф на Антикорупционната комисия.</p>
      <p>Изслушването за нов председател на КПКОНПИ ще бъде на<b> 3 декември от 09.00 часа в зала "Запад" на Народното събрание</b>, обясни председателят на ресорната комисия Борис Ячев.</p>
      <p>По-рано днес Цацаров обясни, че <b><a href="https://news.bg/politics/tsatsarov-ne-e-valshebnik-no-e-gotov-za-bitkata-s-koruptsiyata.html">не е вълшебник и един човек сам нищо не може да направи в битката срещу корупцията</a>.</b></p>
      <p>Лидерът на БСП Корнелия <b><a href="https://news.bg/bulgaria/ninova-shte-glasuva-protiv-tsatsarov-za-shef-na-kpkonpi.html">Нинова заяви, че ще гласува против Цацаров за шеф на КПКОНПИ. </a> </b>Преди това пък социалистът Драгомир <b><a href="https://news.bg/politics/bsp-prizna-za-silna-kandidaturata-na-tsatsarov-za-shef-na-kpkonpi.html">Стойнев определи като силна кандидатурата на Цацаров.</a></b></p>
      <p>Вчера<b><b> <a href="https://news.bg/crime/izticha-srokat-za-nominirane-na-kandidati-za-shef-na-kpkonpi.html">изтече срокът за номиниране на кандидати</a> </b></b>за председател на Антикорупционната комисия.</p>
      <p>Номинираните за поста са двама. <a href="https://news.bg/politics/gerb-i-obedineni-patrioti-izlachvat-tsatsarov-za-shef-na-kpkonpi.html"><b>ГЕРБ и "Обединени патриоти" излъчиха Сотир Цацаров</b></a> за шеф на Антикорупционната комисия, а от <a href="https://news.bg/politics/volya-predlaga-simeon-naydenov-za-shef-na-kpkonpi.html"><b>"Воля" предложиха депутата от парламентарната им група Симеон Найденов</b></a>.</p>
      <p>Новият председател <b>трябва да приключи мандата на Пламен Георгиев,</b> който <a href="https://news.bg/politics/plamen-georgiev-podade-ostavka.html"><b>подаде оставка</b> </a>в края на месец юли <b>заради скандала с недекларираната тераса на жилището му.</b></p>
    </article>
  </body>
</html>