<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159022_1022.html"/>
    <meta property="og:site_name" content="Novsport"/>
    <meta property="article:published_time" content="2019-11-21T15:10:00+00:00"/>
    <meta property="og:title" content="Левски се включи в демонстративен мач “Заедно срещу рака на простатата“"/>
    <meta property="og:description" content="Преди двубоя Павел Колев заяви, че за клуба е въпрос на чест и отговорност да е партньор на кампанията"/>
  </head>
  <body>
    <article>
      <h1>Левски се включи в демонстративен мач “Заедно срещу рака на простатата“</h1>
      <address><time datetime="2019-11-21T15:10:00+00:00">21 Nov 2019, 15:10</time> by <a rel="author">Пламен Димитров</a></address>
      <p>Днес на закритото футболно игрище ДИТ в кв.„Драгалевци“ се проведе футболен мач като част от информационната кампания “Заедно срещу рака на простатата".<br/><br/>Инициативата се организира от фармацевтична компания Астелас България и Българското урологично дружество в партньорство с ПФК „Левски“, като кампанията е по повод Световния месец за превенция на мъжкото здраве, който се отбелязва всяка година през ноември.<br/><br/>Във футболния мач се включиха Димитър Телкийски, Станислав Ангелов, Дончо Донев, Даниел Боримиров, Христо Арангелов, Ангел Станков; представители на Българско урологично дружество; Българска асоциация на спортните журналисти и Астелас България.<br/><br/>Преди двубоя изпълнителният директор на „Левски“ Павел Колев заяви, че за клуба е въпрос на чест и отговорност да е партньор на кампанията. „Аз и всички мои колеги в клуба няма да се уморим да повтаряме, че освен спортната и бизнес частта на нашата дейност от изключително значение е социалната ни функция. Колкото по-голям е един клуб и колкото по-голяма е фенската база зад него, толкова по-отговорна е неговата задача. Виждам днес много известни лица и се надявам занапред те да участват в още кампании, защото футболен клуб „Левски“ няма да спре да подкрепя подобни инициативи“, коментира Колев.<br/><br/>Изп. Директор на „Астелас“ Д-р Стамен Банковски пък благодари за подкрепата, оказана от страна на ПФК „Левски“. „Целта на кампанията е да фокусираме общественото внимание. За съжаление все още не се говори достатъчно за този проблем и затова ние се стремим да повишим информираността на населението. Неслучайно тази година поканихме за партньор един от най-обичаните футболни клубове в лицето на „Левски“, за да може нашите послания да достигнат до възможно най-много хора, които да се амбицират и да отидат на профилактичен преглед“, сподели д-р Банковски.</p>
    </article>
  </body>
</html>