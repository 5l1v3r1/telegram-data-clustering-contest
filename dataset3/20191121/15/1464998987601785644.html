<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/snake-bite-death-of-student-teacher-suspended-wayanad"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-21T15:21:00+00:00"/>
    <meta property="og:title" content="ക്ലാസ് മുറിക്കുള്ളിൽനിന്ന് പാമ്പുകടിയേറ്റ് അഞ്ചാംക്ലാസുകാരി മരിച്ച സംഭവം; അധ്യാപകനെതിരെ നടപടി"/>
    <meta property="og:description" content="സുൽത്താൻബത്തേരി: ക്ലാസ് മുറിക്കുള്ളിൽനിന്ന് പാമ്പുകടിയേറ്റ് അഞ്ചാംക്ലാസുകാരി മരിച്ച സംഭവത്തിൽ അധ്യാപകനെതിരെ നടപടി. കുട്ടിയെ ആശുപത്രിയിലെത്തിക്കുന്നതിൽ അനാസ്ഥയുണ്ടായെന്ന കുട്ടികളുടെ ആരോപണത്തേത്തുടർന്നാണ് നടപടിയെടുത്തത്. സ്കൂളിലെ മറ്റ് അധ്യാപകർക്ക് കാരണം കാണിക്കൽ നോട്ടീസും നൽകിയിട്ടുണ്ട്. ബത്തേരി ഗവ. സർവജന..."/>
  </head>
  <body>
    <article>
      <h1>ക്ലാസ് മുറിക്കുള്ളിൽനിന്ന് പാമ്പുകടിയേറ്റ് അഞ്ചാംക്ലാസുകാരി മരിച്ച സംഭവം; അധ്യാപകനെതിരെ നടപടി</h1>
      <address><time datetime="2019-11-21T15:21:00+00:00">21 Nov 2019, 15:21</time> by <a rel="author" href="http://anweshanam.com/author/veena" target="_blank">veena</a></address>
      <p>സുൽത്താൻബത്തേരി: ക്ലാസ് മുറിക്കുള്ളിൽനിന്ന് പാമ്പുകടിയേറ്റ് അഞ്ചാംക്ലാസുകാരി മരിച്ച സംഭവത്തിൽ അധ്യാപകനെതിരെ നടപടി. കുട്ടിയെ ആശുപത്രിയിലെത്തിക്കുന്നതിൽ അനാസ്ഥയുണ്ടായെന്ന കുട്ടികളുടെ ആരോപണത്തേത്തുടർന്നാണ് നടപടിയെടുത്തത്. സ്കൂളിലെ മറ്റ് അധ്യാപകർക്ക് കാരണം കാണിക്കൽ നോട്ടീസും നൽകിയിട്ടുണ്ട്. ബത്തേരി ഗവ. സർവജന വൊക്കേഷണൽ ഹയർസെക്കൻഡറി സ്കൂളിലെ ഷഹ്ല ഷെറിൻ (10) എന്ന വിദ്യാർഥിനി ഇന്നലെയാണ് മരിച്ചത്. </p>
      <p>സംഭവത്തിൽ ഷിജിൻ എന്ന അധ്യാപകനെ വയനാട് ഡിഡിഇയാണ് സസ്പെൻഡ് ചെയ്തത്. ഇതിനിടെ വിദ്യാഭ്യാസ മന്ത്രിയുടെ ഓഫീസ് സംഭവത്തിൽ ഡിഡിഇയോട് റിപ്പോർട്ട് തേടിയിട്ടുണ്ട്. അന്വേഷണത്തിന് ശേഷം കൂടുതൽ നടപടിയുണ്ടാകുമെന്ന് വയനാട് ജില്ലാ കളക്ടർ അദീല അബ്ദുല്ല അറിയിച്ചു. സ്കൂളിന് വളരെ അടുത്ത് ആശുപത്രിയും വാഹന സൗകര്യവുമുണ്ടായിട്ടും അധ്യാപകർ കുട്ടിയെ കൊണ്ടുപോകാൻ തയ്യാറായില്ലെന്നാണ് സ്കൂളിലെ കുട്ടികൾ ആരോപിച്ചത്. ക്ലാസ്റൂമിലെ തറയിലുണ്ടായിരുന്ന പൊത്തിൽ നിന്നാണ് ഷഹ്ലക്ക് പാമ്പ് കടിയേറ്റത്. ഇതിനിടെ സ്കൂളിനെതിരേയും അധികൃതർക്കെതിരെ വ്യാപക പ്രതിഷേധമുണ്ടായി.  </p>
    </article>
  </body>
</html>