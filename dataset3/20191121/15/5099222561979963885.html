<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23505465-dna-neaga-zvonul-viorica-dancila-urma-fie-citata-pentru-audieri.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T15:42:00+00:00"/>
    <meta property="og:title" content="DNA neagă zvonul că Viorica Dăncilă ar urma să fie citată pentru audieri"/>
    <meta property="og:description" content="Direcția Națională Anticorupție a negat joi zvonul că Viorica Dăncilă ar urma să fie citată la DNA în data de 22 noiembrie. Acest zvon a venit în contextul în care Viorica Dăncilă a"/>
  </head>
  <body>
    <article>
      <h1>DNA neagă zvonul că Viorica Dăncilă ar urma să fie citată pentru audieri</h1>
      <address><time datetime="2019-11-21T15:42:00+00:00">21 Nov 2019, 15:42</time> by <a rel="author">R.M.</a></address>
      <p><b>Direcția Națională Anticorupție a negat joi zvonul că Viorica Dăncilă ar urma să fie citată la DNA în data de 22 noiembrie.</b><br/><br/>„Referitor la informațiile vehiculate în spațiul public care acreditează ideea că un candidat la Președinția României urmează să fie citat la DNA, în data de 22 noiembrie 2019, Biroul de Informare și Relații Publice este abilitat să precizeze că toate aceste informații sunt FALSE”, a precizat DNA, într-un comunicat de presă.<br/><br/>Informația vine după ce <a href="https://www.libertatea.ro/sport/cu-frt-la-dna-un-elector-acuza-conducerea-din-tenis-ca-a-primit-bani-din-fondul-de-rezerva-al-guvernului-2808147">libertatea.ro</a> a scris că „pe 15 noiembrie, reprezentantul legal al Asociației de tenis CS Triumf 2000 Craiova, Napoleon Tudor Spartacus Iacov”, care este și președintele Asociației Sportive Fotbal Club Progresul București, a depus o plângere penală la Direcția Națională Anticorupție”, împotriva conducerii actuale a FRT, în speță președintele Ion Țiriac, dar și a fotului premier Viorica Dăncilă, a fostului ministru de finanțe, Orlando Teodorovici, a fostului ministru al Tineterului și Sportului, Bogdan Matei, a șefului COSR, Mihai Covaliu, a fostului șef FRT, George Cosac, și a cetățeanului maghiar Marky Jeno, directorul turneului Bucharest Open”. <br/><br/>În plângere, Iacov acuză aceste persoane de înșelăciune, abuz și neglijență în serviciu, uzurparea funcției și a calității oficiale, obținerea ilegală de fonduri și deturnarea lor, precum și constituirea unui grup infracțional organizat din cauză că s-au alocat 340.000 de dolari din fondul de rezervă al guvernului pentru plătirea taxei anuale a turneului WTA Bucharest Open, potrivit libertatea.ro.<br/><br/>Viorica Dăncilă a profitat de o declarație a europarlamentarul PNL Rareș Bogdan - care a scris pe Facebook că fostul premier ar trebui „să se pregătească de dezbatere cu procurorii” - pentru a acuza că adversarii lui Klaus Iohannis la prezidențiale s-au ales cu dosare penale, cum a fost cazul lui Victor Ponta sau al lui Dan Barna.<br/><br/>„În următoarea perioadă mă aștept, mă aștept ca eu să fiu chemată la DNA. Spun asta pentru că sunt prea multe coincidențe. În 2014, Victor Ponta a candidat împotriva lui Klaus Iohannis, a avut apoi dosar penal. Eu nu știu dacă e real sau nu e real, dar sunt foarte multe coincidențe. În anul acesta, se aștepta ca Dan Barna să intre în turul doi, a avut dosar penal. Nici nu am intrat bine în turul doi cu Klaus Iohannis și am văzut că purtătorul lui de cuvânt, Rareș Bogdan, m-a amenințat că dezbaterea o voi avea cu procurorii”, spunea Dăncilă săptămâna trecută, la Antena 3.</p>
    </article>
  </body>
</html>