<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/lozenetz-dnsk-zlaten-1618522.html"/>
    <meta property="og:site_name" content="Cross"/>
    <meta property="article:published_time" content="2019-11-21T15:27:00+00:00"/>
    <meta property="og:title" content="Кметът на &quot;Лозенец&quot; към ДНСК: Премахнете строежа &quot;Златен век&quot;"/>
    <meta property="og:description" content="/КРОСС/ Новият кмет на район &quot;Лозенец&quot; Константин Павлов от &quot;Демократична България&quot; е отправил писмено искане до началника на Дирекцията за национален строителен контрол (ДНСК) арх. Иван Несторов да издаде заповед за премахване на сградата &quot;Златен век&quot;."/>
  </head>
  <body>
    <article>
      <h1>Кметът на "Лозенец" към ДНСК: Премахнете строежа "Златен век"</h1>
      <address>
        <time datetime="2019-11-21T15:27:00+00:00">21 Nov 2019, 15:27</time>
      </address>
      <p>/КРОСС/ Новият кмет на район "Лозенец" Константин Павлов от "Демократична България" е отправил писмено искане до началника на Дирекцията за национален строителен контрол (ДНСК) арх. Иван Несторов да издаде заповед за премахване на сградата "Златен век".</p>
      <p>Внесеното в ДНСК становище на кмета Павлов аргументира искането със загубилото правно действие разрешително за строеж на 120-метровия небостъргач. То бе в сила до ноември 2017 г.</p>
      <p>"Становището на Павлов идва да запълни шестмесечното мълчание от страна на главния архитект на Столичната община, арх. Здравко Здравков, след като през април 2019 г. началникът на ДНСК го задължи да се произнесе по казуса", заявяват от "Демократична България".</p>
      <p>Районният кмет на "Лозенец" в отделно искане до кмета Йорданка Фандъкова и до главния архитект Здравков настоява за служебно изменение на действащия Подробен устройствен план на кв.272, местност "Лозенец I част". С изменението предвижданията в ПУП-а да бъдат приведени в съответствие с Общия устройствен план. Това значи строежът да не е по-висок от 26 м кота корниз, каквото е изискването на ОУП за този район на София.</p>
      <p>Според първото разрешение за строеж на "Златен век", издадено на 26 януари 2007 г., височината му може да е 120 м.</p>
    </article>
  </body>
</html>