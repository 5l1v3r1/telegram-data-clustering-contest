<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685730/thyella-gia-tin-parousia-voulefti-tou-syriza-se-ekdilosi-filogerm"/>
    <meta property="og:site_name" content="enikos.gr"/>
    <meta property="article:published_time" content="2019-11-21T15:51:00+00:00"/>
    <meta property="og:title" content="Θύελλα για την παρουσία βουλευτή του ΣΥΡΙΖΑ σε εκδήλωση φιλογερμανικής οργάνωσης της Κατοχής"/>
    <meta property="og:description" content="Έντονες αντιδράσεις έχει προκαλέσει η παρουσία του βουλευτή Σερρών του ΣΥΡΙΖΑ..."/>
  </head>
  <body>
    <article>
      <h1>Θύελλα για την παρουσία βουλευτή του ΣΥΡΙΖΑ σε εκδήλωση φιλογερμανικής οργάνωσης της Κατοχής</h1>
      <address>
        <time datetime="2019-11-21T15:51:00+00:00">21 Nov 2019, 15:51</time>
      </address>
      <p>Έντονες αντιδράσεις έχει προκαλέσει η παρουσία του βουλευτή Σερρών του <a href="http://www.enikos.gr/politics/685556/syriza-oi-exangelies-tis-kyvernisis-epivevaionoun-to-bachalo-pou-">ΣΥΡΙΖΑ</a>, Λευτέρη Αβραμάκη, σε μνημόσυνο που έγινε στο χωριό Τριάδα των <a href="http://www.enikos.gr/society/685558/ti-leei-sto-enikosgr-o-kapnistis-pou-egine-viral-me-tin-patenta-t">Σερρών </a>για τους “πεσόντες της Πανελλήνιας Απελευθερωτικής Οργάνωσης (ΠΑΟ)”, μια από τις πιο γνωστές φιλογερμανικές οργανώσεις της Κατοχής.</p>
      <p>Το θέμα ανέδειξε το "Σερραϊκό Θάρρος” και κατήγγειλε η Πανελλήνια Ένωση Αγωνιστών Εθνικής Αντίστασης και Δημοκρατικού Στρατού Ελλάδας (ΠΕΑΕΑ – ΔΣΕ) στις Σέρρες, ενώ σχετική ανακοίνωση εξέδωσε το ΜέΡΑ 25. Ο ίδιος ο βουλευτής υποστήριξε σε δήλωσή του ότι τυχαία βρέθηκε στην Τριάδα, οι εξηγήσεις του, ωστόσο, δεν φαίνεται να έπεισαν την εφημερίδα “Αυγή” που σε άρθρο της με τίτλο “Κάτι πιο ειλικρινές, σύντροφε Αβραμάκη;” ασκεί έντονη κριτική στον βουλευτή του ΣΥΡΙΖΑ.</p>
      <p>Όπως κατήγγειλε η Πανελλήνια Ένωση Αγωνιστών Εθνικής Αντίστασης και Δημοκρατικού Στρατού Ελλάδας (ΠΕΑΕΑ – ΔΣΕ) στις Σέρρες, αναφέροντας πως “τα τελευταία χρόνια καταβάλλεται σοβαρή προσπάθεια από διάφορα κέντρα τόσο της Ευρωπαϊκής Ένωσης, όσο και από τα επιτελεία της αστικής τάξης της χώρας μας να ξαναγράψουν την ιστορία, παραχαράσσοντάς την. Διαστρεβλώνουν το νόημα της Αντιφασιστικής Νίκης των Λαών. Μας λένε ότι δεν φταίνε για τα ολοκαυτώματα οι φασίστες εισβολείς, αλλά ο ελληνικός λαός που πάλεψε για την λευτεριά και την ανεξαρτησία του. Βαφτίζουν τους θύτες ως θύματα, φέρνοντας αντικομμουνιστικά μνημόνια, με τα οποία βγάζουν λάδι τους χιτλερο-προσκυνημένους χίτες και ταγματασφαλίτες. Χρεώνουν με ευθύνες το ΕΑΜ και τον Λαϊκό Στρατό του, τον ΕΛΑΣ, που έδωσε βαρύ φόρο αίματος στους ηρωικούς αγώνες του για την λευτεριά και την ανεξαρτησία της χώρας μας”. Σε σχετική ανακοίνωση επισημαίνεται πως “στην παραχάραξη της ιστορίας αποσκοπούν και τα μνημόσυνα μίσους που γίνονται τα τελευταία χρόνια σε διάφορα μέρη και στην Περιφερειακή Ενότητα Σερρών με την συμμετοχή μάλιστα ανθρώπων τόσο από την Τοπική Διοίκηση, όσο και από την κεντρική πολιτική σκηνή” και προστίθεται: “Κατά τον ίδιο τρόπο και ο ΣΥΡΙΖΑ, που συμμετείχε δια του εκπροσώπου του, βουλευτή Αβραμάκη, πρέπει να λογοδοτήσει απέναντι στον προοδευτικό κόσμο που δίνει τον καθημερινό αγώνα με τα ίδια ιδανικά και τις αξίες της Εθνικής Αντίστασης". Όπως επισημαίνει η ΠΕΑΕΑ-ΔΣΕ, “εμείς, οι απόγονοι των αγωνιστών της Εθνικής Αντίστασης αισθανόμαστε την βαθιά προσβολή απέναντι στους ηρωικούς προγόνους μας και καταγγέλλουμε τέτοιες ενέργειες. Δηλώνουμε ότι θα συνεχίσουμε ακόμα πιο δυναμικά να συμβάλλουμε στην ανάδειξη της αληθινής ιστορίας της δεκαετίας 1940-1949 και θα παλεύουμε ανυποχώρητα, έτσι ώστε τα οράματα των ηρωικών αγωνιστών της Εθνικής Αντίστασης να γίνουν πραγματικότητα”.</p>
      <p>Ανακοίνωση για το θέμα είχε βγάλει και το ΜεΡΑ25 Σερρών (εδώ) αναφέροντας μεταξύ άλλων πως: «Τις εκδηλώσεις κατά καιρούς τίμησαν με την παρουσία τους διάφορα χουντολούλουδα και ακροδεξιά στοιχεία – όπως ο υφυπουργός της κυβέρνησης των συνταγματαρχών Κων/νος Μπράβος (12 Νοεμβρίου 1972) και διάφορα στελέχη της Χρυσής Αυγής τα προηγούμενα χρόνια” και προσθέτει: "Στη φετινή εκδήλωση που έγινε την Κυριακή στις 10 Νοεμβρίου αλγεινή εντύπωση μας προξένησε η παρουσία του βουλευτή Σερρών του ΣΥΡΙΖΑ Λευτέρη Αβραμάκη. Είναι τάχα προσωπική επιλογή του κ. Αβραμάκη η συμμετοχή στην συγκεκριμένη εκδήλωση ή εντάσσεται στο πλαίσιο της προσπάθειας για διεύρυνση του ΣΥΡΙΖΑ;”.</p>
      <p>
        <b>Η απάντηση Αβραμάκη</b>
      </p>
      <p>Ο ίδιος ο βουλευτής, σε ανακοίνωσή του υποστηρίζει πως τυχαία βρέθηκε στην Τριάδα. Αναλυτικά σε δελτίο Τύπου που εξέδωσε ο Λευτέρης Αβραμάκης επισημαίνει πως “τις τελευταίες μέρες γίνομαι δέκτης μιας σειράς αρνητικών σχολίων και κακόβουλης κριτικής σχετικά με το ζήτημα της ‘παρουσίας’ μου στη γνωστή εκδήλωση της Τριάδας. Οφείλω, λοιπόν, μία ειλικρινή εξήγηση για να διαλύσω όλη αυτήν την αδικαιολόγητη σκόνη που έχει σηκωθεί γύρω από εμένα προσωπικά και τον πολιτικό μου χώρο. Εξάλλου επιδίωξή μου είναι η εκ βαθέων και ειλικρινής σχέση με τους συμπολίτες μου”.</p>
      <p>Όπως σημειώνει, “παρευρέθηκα, λοιπόν, στην εκδήλωση τυχαία, καθώς ευρισκόμουν στην περιοχή του Δήμου Ηράκλειας σε μία από τις καθιερωμένες προσωπικές περιοδείες μου ανά τον νομό. Περνώντας από την Τριάδα με σκοπό να επισκεφτώ τα καφενεία του χωριού είδα κόσμο μαζεμένο στο ηρώο και προσέγγισα για να χαιρετίσω κάποιους γνωστούς, ενώ η εκδήλωση ήταν σε εξέλιξη. Αποχώρησα σε σύντομο χρόνο και συνέχισα την περιοδεία μου στα υπόλοιπα χωριά”.</p>
      <p>Συνεχίζοντας τονίζει ότι “ουδέποτε, λοιπόν, παρευρέθηκα στην Τριάδα κατά τον τρόπο που κακόβουλα σχόλια αναφέρουν και διάφοροι κύκλοι εντέχνως διαρρέουν και αναπαράγουν. Θέλω συνεπώς με την δήλωσή μου αυτή να διαβεβαιώσω όλες τις Σερραίες και τους Σερραίους πως τα δημοκρατικά μου φρονήματα και η κάθετη, έμπρακτη και πολεμική αντίθεσή μου προς την ακροδεξιά, τον φασισμό και τον ναζισμό ήταν και θα είναι η πολιτική μου πυξίδα. Θέλω να διαβεβαιώσω τις Σερραίες και τους Σερραίους πως από τα φοιτητικά μου ακόμη χρόνια υπηρέτησα με τον ίδιο ζήλο και την ίδια αγάπη τον δημοκρατικό και προοδευτικό χώρο και αυτό έχω σκοπό να κάνω και ως βουλευτής του ΣΥΡΙΖΑ – Προοδευτική Συμμαχία. Θέλω να διαβεβαιώσω τις Σερραίες και τους Σερραίους πως θα είμαι πάντοτε στην πρώτη γραμμή των αγώνων για Δημοκρατία, απέναντι σε κάθε προσπάθεια εκφασισμού της κοινωνίας και οποιασδήποτε πρωτοβουλίας ξεπλύματος των εγκλημάτων του ναζισμού. Θέλω να διαβεβαιώσω τις Σερραίες και τους Σερραίους πως μέσα από τις γραμμές της κοινοβουλευτικής ομάδας του κόμματος μου, είμαι και σκοπεύω να είμαι καθ’ όλη τη διάρκεια της θητείας μου, δυναμικά παρών στην υπηρέτηση των αρχών και αξιών του ΣΥΡΙΖΑ, στη μάχη για μια ουσιαστικότερη και βαθύτερη δημοκρατία και στον αγώνα για την προάσπιση των συμφερόντων του ελληνικού λαού”.</p>
      <p>
        <b>Το δημοσίευμα της “Αυγής”</b>
      </p>
      <p>Σε άρθρο γνώμης, με τίτλο “Κάτι πιο ειλικρινές, σύντροφε Αβραμάκη;”, η εφημερίδα Αυγή σχολιάζει την απάντηση του βουλευτή του ΣΥΡΙΖΑ, σημειώνοντας πως “η παρουσία ενός βουλευτή της Αριστεράς σε μια τέτοια εκδήλωση μίσους δεν μπορεί με κανέναν τρόπο να δικαιολογηθεί με επιχειρήματα του τύπου ‘είδα κόσμο και πήγα να χαιρετήσω’ καθώς αυτά υποτιμούν τη νοημοσύνη και προσβάλουν την ιστορία όλων όσους ο Λ. Αβραμάκης τάχθηκε να υπηρετεί. Μάλλον χειρότερη γίνεται η κατάσταση με τον βουλευτή Σερρών που προσπαθώντας να δικαιολογήσει τα αδικαιολόγητα καταφέρνει να φέρει τον πολιτικό φορέα τον οποίο κλήθηκε να υπηρετήσει σε εξαιρετικά δύσκολη θέση τόσο σε τοπικό όσο και σε εθνικό επίπεδο. Και μάλιστα στην πολιτικά κρίσιμη στιγμή που ο ΣΥΡΙΖΑ υψώνει, ως οφείλει, τους τόνους απέναντι στην ακροδεξιά στροφή της κυβέρνησης Μητσοτάκη όπως αυτή συνοδεύεται με ολοένα αυξανόμενο αυταρχισμό και περιστολή των δικαιωμάτων που άλλες εποχές θυμίζουν”.</p>
      <p>“Εποχές και πολιτικές που έχουν την αφετηρία τους στο απεχθές, για τους δημοκρατικούς πολίτες το κράτος της Δεξιάς, που φρόντισε προ δεκαετιών να μολύνει τον τόπο με γιορτές και μνημόσυνα μίσους όπως αυτό από το οποίο... κατά λάθος πέρασε και ο βουλευτής του ΣΥΡΙΖΑ, ο οποίος οφείλει κάτι πιο ειλικρινές από το ‘είδα κόσμο μαζεμένο στο ηρώο και προσέγγισα για να χαιρετήσω’”, υπογραμμίζεται στο άρθρο της “Αυγής”.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685560/famellos-o-chrysochoidis-edeire-kosmo-exo-apo-tin-asoee-gia-na-ka%0A%20%20%20%20%0A"/>
        <a href="http://www.enikos.gr/politics/685610/sti-nikaia-tin-pempti-o-alexis-tsipras%0A%20%20%20%20%0A"/>
        <a href="http://www.enikos.gr/politics/685588/tsipras-proothisi-tis-entaxiakis-poreias-tis-alvanias-ypo-tin-pro%0A%20%20%20%20%0A"/>
        <a href="http://www.enikos.gr/politics/685586/ragkousis-to-telesigrafo-tou-chrysochodi-ligei-akrivos-tis-imeres%0A%20%20%20%20%0A"/>
        <a href="http://www.enikos.gr/politics/685556/syriza-oi-exangelies-tis-kyvernisis-epivevaionoun-to-bachalo-pou-%0A%20%20%20%20%0A"/>
        <a href="http://www.enikos.gr/politics/685531/chrysochodis-se-syriza-oi-molotof-oi-petres-stis-taratses-kai-oi-%0A%20%20%20%20%0A"/>
        <a href="http://www.enikos.gr/politics/685480/aporrifthike-i-enstasi-antisyntagmatikotitas-tou-syriza-i-paremva%0A%20%20%20%20%0A"/>
        <a href="http://www.enikos.gr/politics/685462/enstasi-antisyntagmatikotitas-katethese-o-syriza%0A%20%20%20%20%0A"/>
        <a href="http://www.enikos.gr/politics/685426/to-keimeno-apofasi-ton-53-tou-syriza-ti-zitoun-enopsei-tou-synedr%0A%20%20%20%20%0A"/>
      </related>
    </article>
  </body>
</html>