<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/incendiu-in-comuna-osorhei-o-magazie-a-luat-foc-de-la-un-cablu-neizolat-flacarile-au-cuprins-si-casa-vecinilor-foto-152950.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T15:21:00+00:00"/>
    <meta property="og:title" content="Incendiu în comuna Oșorhei: O magazie a luat foc de la un cablu neizolat. Flăcările au cuprins şi casa vecinilor (FOTO)"/>
    <meta property="og:description" content="O magazie de lemne a unei gospodării din Felcheriu, comuna Oșorhei, a luat foc, miercuri seară. Focul a pornit de la un cablu electric neizolat şi a afectat şi gospodăria vecinilor. "/>
  </head>
  <body>
    <article>
      <h1>Incendiu în comuna Oșorhei: O magazie a luat foc de la un cablu neizolat. Flăcările au cuprins şi casa vecinilor (FOTO)</h1>
      <address><time datetime="2019-11-21T15:21:00+00:00">21 Nov 2019, 15:21</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <slideshow>
        <figure>
          <img src="https://www.ebihoreanul.ro/modules/news/files/incendiu-bihor-noapte-211119-02.jpg"/>
        </figure>
        <figure>
          <img src="https://www.ebihoreanul.ro/modules/news/files/incendiu-bihor-noapte-211119-01.jpg"/>
        </figure>
        <figure>
          <img src="https://www.ebihoreanul.ro/modules/news/files/incendiu-bihor-noapte-211119-03.jpg"/>
        </figure>
        <figure>
          <img src="https://www.ebihoreanul.ro/modules/news/files/incendiu-bihor-noapte-211119-04.jpg"/>
        </figure>
        <figure>
          <img src="https://www.ebihoreanul.ro/modules/news/files/incendiu-bihor-noapte-211119-05.jpg"/>
        </figure>
        <figure>
          <img src="https://www.ebihoreanul.ro/modules/news/files/incendiu-bihor-noapte-211119-06.jpg"/>
        </figure>
      </slideshow>
      <p>O magazie de lemne a unei gospodării din Felcheriu, comuna Oşorhei, a luat foc, miercuri seară. Focul a pornit de la un cablu electric neizolat.</p>
      <p>Potrivit unui comunicat de presă transmis, joi, de Inspectoratul pentru Situaţii de Urgenţă Crişana, echipajele Detaşamentului 1 de Pompieri Oradea s-au deplasat la o gospodărie din satul Felcheriu, în jurul orei 19, cu două autospeciale de lucru cu apă şi spumă.</p>
      <p>Când forţele de intervenţie au ajuns la faţa locului, flăcările cuprindeau o magazie de lemne şi se extindeau pe faţada şi acoperişul casei învecinate.</p>
      <p>Incendiul a fost stins după aproximativ o oră. "Cercetările efectuate au indicat drept cauză probabilă a evenimentului un cablu electric neizolat corespunzător", se arată în comunicat.</p>
      <p>În incendiu au ars magazia de lemne, construită pe o suprafaţă de 40 de metri pătraţi, 10 metri cubi de lemne de foc, iar în locuinţa învecinată, o fereastră, patru grinzi şi 35 de metri păratraţi de polistiren de pe faţada clădirii.</p>
      <p>Potrivit ISU Crişana, nu au existat victime. </p>
    </article>
  </body>
</html>