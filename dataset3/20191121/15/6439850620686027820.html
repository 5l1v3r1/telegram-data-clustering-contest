<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462250/%E0%A6%B8%E0%A7%9C%E0%A6%95-%E0%A6%86%E0%A6%87%E0%A6%A8-%E0%A6%A8%E0%A6%BF%E0%A7%9F%E0%A7%87-%E0%A6%AA%E0%A6%B0%E0%A6%BF%E0%A6%AC%E0%A6%B9%E0%A6%A8-%E0%A6%A7%E0%A6%B0%E0%A7%8D%E0%A6%AE%E0%A6%98%E0%A6%9F-%E0%A6%86%E0%A6%B0-%E0%A6%A8%E0%A7%87%E0%A6%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-21T15:01:00+00:00"/>
    <meta property="og:title" content="সড়ক আইন নিয়ে পরিবহন ধর্মঘট আর নেই ॥ ওবায়দুল কাদের"/>
    <meta property="og:description" content="অনলাইন রিপোর্টার ॥ সড়ক আইন প্রয়োগে অহেতুক বাড়াবাড়ি হবে না বলে জানিয়েছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। এই আইন নিয়ে শ্রমিকদের ধর্মঘটও আর নেই বলে জানান তিনি। বৃহস্পতিবার আওয়ামী লীগের জাতীয় সম্মেলন প্রস্তুতি ঘিরে সাংস্কৃতিক বিষয়ক উপ-কমিটির এক সভা শেষে ..."/>
  </head>
  <body>
    <article>
      <h1>সড়ক আইন নিয়ে পরিবহন ধর্মঘট আর নেই ॥ ওবায়দুল কাদের</h1>
      <address>
        <time datetime="2019-11-21T15:01:00+00:00">21 Nov 2019, 15:01</time>
      </address>
      <figure>
        <img src="http://www.dailyjanakantha.com/files/201911/1574352052_21.jpg"/>
      </figure>
      <p>অনলাইন রিপোর্টার ॥ সড়ক আইন প্রয়োগে অহেতুক বাড়াবাড়ি হবে না বলে জানিয়েছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। এই আইন নিয়ে শ্রমিকদের ধর্মঘটও আর নেই বলে জানান তিনি।</p>
      <p>বৃহস্পতিবার আওয়ামী লীগের জাতীয় সম্মেলন প্রস্তুতি ঘিরে সাংস্কৃতিক বিষয়ক উপ-কমিটির এক সভা শেষে সাংবাদিকদের এসব কথা জানান তিনি।</p>
      <p>ওবায়দুল কাদের বলেন, পরিবহন ধর্মঘট আর নেই। আইন প্রয়োগে অহেতুক বাড়াবাড়ি হবে না। বাড়াবাড়ি না হলে সমস্যাও হবে না। সব কিছুই আলাপ-আলোচনার মধ্যে দিয়ে সমাধান হয়েছে। যানবাহন চলাচলে বিঘ্ন ঘটার এখন কোনো কারণ নেই।</p>
      <p>তিনি বলেন, আইন প্রয়োগ করতে গিয়ে যদি কোনোকিছু অসঙ্গতি হয়, তাহলে সেটা আমরা পরীক্ষা-নিরীক্ষা করে দেখব। পরিস্থিতি এখন আর অস্বাভাবিক হওয়ার কোনো কারণ নেই।</p>
      <p>দ্রব্যমূল্য নিয়ে বিএনপির অভিযোগ প্রসঙ্গে এক প্রশ্নের উত্তরে কাদের বলেন, বিএনপি রাজনীতিতে তাদের অবস্থান নেতিবাচক হওয়ার কারণে নাজুক অবস্থায় নিপতিত। তাই নেতা-কর্মীদেরকে চাঙা রাখার জন্য তাদের অনেক মিথ্যাচার করতে হয়। সরকারবিরোধী কথাবার্তা বলতে হয়।</p>
      <p>‘বলার জন্যই তারা বলছে, বিরোধীতার জন্যই বিরোধীতা করছে। বেপরোয়া চালকের মতো বেপরোয়া রাজনীতি করে তারা দুর্ঘটনা ঘটাতে চাচ্ছে,’ যোগ করেন তিনি।</p>
      <p>আওয়ামী লীগের সম্মেলন প্রসঙ্গে তিনি বলেন, সম্মেলনে সাংস্কৃতিক আয়োজন বেশি সময়ের জন্য করা হবে না। দল থেকে সম্মেলনের চেয়ে মুজিববর্ষের আয়োজনকে বেশি গুরুত্ব দেওয়া হচ্ছে।</p>
      <p>আওয়ামী লীগের সাংস্কৃতিক উপ-কমিটির চেয়ারম্যান আতাউর রহমানের সভাপতিত্বে সভায় আরও উপস্থিত ছিলেন- সদস্য সচিব ও আওয়ামী লীগের সাংস্কৃতিক সম্পাদক আসীম কুমার উকিল, চিত্রনায়ক আকবর হোসেন খাঁন পাঠান ফারুক, সাংস্কৃতিক উপ-কমিটির সদস্য ও প্রধানমন্ত্রীর উপ প্রেসসচিব আশরাফুল আলম খোকন, সাইফুল আজম বাশার, লিয়াকত আলী লাকী, আহকামুল্লাহ, মেহের আফরোজ শাওন, জয়দেব নন্দী প্রমুখ।</p>
    </article>
  </body>
</html>