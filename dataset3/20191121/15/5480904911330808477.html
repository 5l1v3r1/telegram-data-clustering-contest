<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/obratem-roku-je-dle-oxfordskych-slovnikaru-stav-klimaticke-nouze/1823740?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T15:36:00+00:00"/>
    <meta property="og:title" content="Obratem roku je dle oxfordských slovníkářů stav klimatické nouze"/>
    <meta property="og:description" content="Londýn - Slovem roku v anglofonním prostředí se podle vydavatelů oxfordských slovníků stalo spojení &quot;stav klimatické nouze&quot; (climate emergency). Frekvence užití tohoto obratu se podle nich za posledních 12 měsíců zvýšila stonásobně, informoval list The Guardian."/>
  </head>
  <body>
    <article>
      <h1>Obratem roku je dle oxfordských slovníkářů stav klimatické nouze</h1>
      <address><time datetime="2019-11-21T15:36:00+00:00">21 Nov 2019, 15:36</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Slovem roku v anglofonním prostředí se podle vydavatelů oxfordských slovníků stalo spojení "stav klimatické nouze" (climate emergency). Frekvence užití tohoto obratu se podle nich za posledních 12 měsíců zvýšila stonásobně, informoval list The Guardian.</p>
      <p>Spojení "stav klimatické nouze" se podle oxfordských lexikografů za poslední rok stal z "relativně neznámého" jedním z nejznámějších termínů roku 2019, kterému se ve veřejné debatě věnovala značná pozornost.</p>
      <p>Stav klimatické nouze se definuje jako "situace, ve které je vyžadován naléhavý zásah, aby se zmírnily nebo zastavily změny klimatu a aby se zabránilo potenciálně nevratnému poškození životního prostředí, které z ní plyne". Takový stav vyhlásily stovky měst po celém světě, včetně kupříkladu Prahy 6 či Prahy 7. Mnohdy se přidaly i celé regiony či státy - Skotsko, Kanada nebo Francie.</p>
      <p>V užším výběru měli tvůrci oxfordských slovníků také "klimatickou krizi", "klimatickou akci", "popírání klimatických změn", "vyhynutí" či "globální oteplování".</p>
      <p>V loňském roce se slovem roku v anglofonním prostředí stal výraz "toxický", v roce 2017 výraz "youthquake", který označuje "významnou kulturní, politickou nebo sociální změnu, která vyplývá z aktivit či vlivu mladých lidí".</p>
      <p>Na počátku listopadu své slovo roku zveřejnili také vydavatelé anglického výkladového Collinsova slovníku. U nich zvítězilo slovní spojení "klimatická stávka".</p>
    </article>
  </body>
</html>