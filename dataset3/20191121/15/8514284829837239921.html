<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/kovacs-zoltan-erdeklodik-del-afrika-a-vadaszati-vilagkiallitason-valo-reszvetel-irant-2490668"/>
    <meta property="og:site_name" content="hírTV"/>
    <meta property="article:published_time" content="2019-11-21T15:53:00+00:00"/>
    <meta property="og:title" content="Kovács Zoltán: Érdeklődik Dél-Afrika a vadászati világkiállításon való részvétel iránt"/>
    <meta property="og:description" content="Vadászati hagyományai, a természetgazdálkodásának szervezettsége és rendkívül magas színvonala miatt kapunak tekinthető Afrika egészéhez."/>
  </head>
  <body>
    <article>
      <h1>Kovács Zoltán: Érdeklődik Dél-Afrika a vadászati világkiállításon való részvétel iránt</h1>
      <address><time datetime="2019-11-21T15:53:00+00:00">21 Nov 2019, 15:53</time> by <a rel="author">MTI</a></address>
      <h4>Érdeklődik a 2021-es budapesti vadászati világkiállításon való részvétel iránt Dél-Afrika, amely vadászati hagyományai, a természetgazdálkodásának szervezettsége és rendkívül magas színvonala miatt kapunak tekinthető Afrika egészéhez - közölte Kovács Zoltán, a rendezvénysorozat megvalósításáért felelős kormánybiztos telefonon Dél-Afrikából az MTI-vel.</h4>
      <p>A Dél-Afrikai Köztársaság szerepe megkerülhetetlen lesz a vadászati világkiállításon - fűzte hozzá a kormánybiztos.</p>
      <p>Kovács Zoltán kiemelte, Magyarország kormánya 2016-ban döntött arról, hogy 2021-ben vadászati és természeti világkiállítást rendez. Egyrészt emlékezvén az akkor majd 50 éve, 1971-ben rendezett vadászati világkiállításra, másrészt kísérletet téve arra, hogy a 21. század elején Magyarország, és a meghívott országok megmutassák jó gyakorlataikat, tehát azokat a közelítéseket, amelyeken keresztül a természettel és a vadászattal foglalkoznak.</p>
      <p>Elmondta, hogy a négynapos dél-afrikai látogatása kiváló alkalmat teremtett arra, hogy a dél-afrikai kormány hivatalos képviselőivel találkozzon, valamint a meghatározó dél-afrikai szervezetekkel, amelyek a világban is meghatározóak a vadászatban, illetve a természetgazdálkodásban betöltött szerepükön keresztül. Ezen vezetők mellett beszélt olyan üzleti szereplőkkel is, akik érdeklődnek a kiállításon való részvétel, illetve érdekeltek Dél-Afrika promóciójában.</p>
      <p>Többek között hétfőn egyeztetett a dél-afrikai környezetügyi minisztériumban, ahol az illetékes főigazgatóval találkozott, míg csütörtökön, a befejező találkozón azzal a turisztikai ügynökség vezetésével, amely a világban a Dél-Afrikával foglalkozó kiállításokat szervezi. Mindezek mellett részt vett egy olyan konferencián is, ahol a vadászati szakma és érdekképviseleti szervek vezetőivel volt alkalma beszélgetni, valamint meglátogatott néhány olyan helyszínt, ahol vadgazdálkodással, génmegőrzéssel és a fenntartható vadgazdálkodás tudományos alapjaival foglalkoznak - jegyezte meg.</p>
      <p>Kitért arra is, hogy Magyarország több mint 100 meghívót küldött ki a világkiállításra, a részt vevő országok számáról a jövő év első felében várhatók majd pontos adatok.</p>
      <p> </p>
      <p>MTI</p>
    </article>
  </body>
</html>