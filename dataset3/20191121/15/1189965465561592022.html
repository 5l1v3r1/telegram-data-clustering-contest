<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260129/dyo-andres-xorepsan-agkalia-se-sooy-toy-bbc-kai-to-kanali-apantise-sta-omofovika-parapona-tiletheaton"/>
    <meta property="og:site_name" content="LiFO"/>
    <meta property="article:published_time" content="2019-11-21T15:33:00+00:00"/>
    <meta property="og:title" content="Δύο άνδρες χόρεψαν αγκαλιά σε σόου του BBC και το κανάλι απάντησε στα ομοφοβικά παράπονα τηλεθεατών"/>
    <meta property="og:description" content="Το χορευτικό σόου Strictly Come Dancing στο BBC παρουσίασε την πρώτη χορογραφία με δύο άνδρες χορευτές και, εκτός από τα αναρίθμητα επαινετικά σχόλια, δέχτηκε και δεκάδες παράπονα τηλεθεατών για την αναμετάδοση της χορογραφίας"/>
  </head>
  <body>
    <article>
      <h1>Δύο άνδρες χόρεψαν αγκαλιά σε σόου του BBC και το κανάλι απάντησε στα ομοφοβικά παράπονα τηλεθεατών</h1>
      <h2>Το χορευτικό σόου Strictly Come Dancing στο BBC παρουσίασε την πρώτη χορογραφία με δύο άνδρες χορευτές και, εκτός από τα αναρίθμητα επαινετικά σχόλια, δέχτηκε και δεκάδες παράπονα τηλεθεατών για την αναμετάδοση της χορογραφίας</h2>
      <address><time datetime="2019-11-21T15:33:00+00:00">21 Nov 2019, 15:33</time> by <a rel="author">NEWSROOM</a></address>
      <p>
        <b>Το χορευτικό σόου Strictly Come Dancing στο <a href="https://www.lifo.gr/tags/BBC">BBC</a> παρουσίασε την πρώτη χορογραφία με δύο άνδρες χορευτές και, εκτός από τα αναρίθμητα επαινετικά σχόλια, δέχτηκε και δεκάδες παράπονα τηλεθεατών για την αναμετάδοση της χορογραφίας, με το BBC να απαντά στις επικρίσεις.</b>
      </p>
      <p>Στις 3 Νοεμβρίου, το δημοφιλές πρόγραμμα του βρετανικού καναλιού παρουσίασε τους επαγγελματίες χορευτές Johannes Radebe και Graziano di Prima, που χόρεψαν αγκαλιασμένοι, με τη συνοδεία της μελωδικής φωνής της Emeli Sandé. Ο Radebe, που είναι ανοιχτά ομοφυλόφιλος, δήλωσε μετά στο περιοδικό Hello! ότι χάρη στην χορογραφία βίωσε μία πρωτόγνωρη χαρά: «Για πρώτη φορά στη ζωή μου, νιώθω ότι με αποδέχονται για αυτό που είμαι», είπε, προσθέτοντας ότι το γεγονός πως χόρεψε μαζί με τον di Prima, που βρίσκεται σε μία ετεροφυλοφιλική σχέση, «λέει πάρα πολλά για τους ανθρώπους αυτής της χώρας».</p>
      <p>Στο Instagram, ο 32χρονος χορευτής που συμμετέχει στο σόου από το 2018, ανέβασε μία φωτογραφία σχολιάζοντας πως «η αγάπη δεν γνωρίζει όρια».</p>
      <figure>
        <embed-post data-src="https://www.instagram.com/p/B4anP3yHiHn" data-service="Instagram"/>
      </figure>
      <p>Και ενώ πολλοί έδωσαν συγχαρητήρια για την κίνηση αυτή μέσω των social media, η χορογραφία συγκέντρωσε και επικρίσεις, με το BBC News να κάνει γνωστό ότι τηλεθεατές επικοινώνησαν, απειλώντας πως δεν θα ξαναδούν το σόου αν χορευτικά ζευγάρια του ίδιου φύλου αρχίσουν να εμφανίζονται τακτικά. Το BBC δέχτηκε συνολικά 189 κλήσεις με αρκετούς θεατές να διατείνονται ότι το θέαμα τους «προσέβαλε προσωπικά».</p>
      <p>Απαντώντας στα ομοφοβικά παράπονα, το BBC υπογραμμίζει σε ανακοίνωσή του ότι το Strictly Come Dancing είναι ένα σόου που συμπεριλαμβάνει τους πάντες και οι παραγωγοί είναι υπερήφανοι που φιλοξένησαν τον χορό του Johannes και του Graziano κατά τη διάρκεια του γύρου των επαγγελματιών. «Είναι πρωτίστως χορευτές, το φύλο τους δεν έχει καμία σημασία για την χορογραφία».</p>
      <p>Παρότι προβάλλεται ήδη η 17 σεζόν της σειράς, το σόου δεν είχε φιλοξενήσει μέχρι φέτος ζευγάρι χορευτών του ίδιου φύλου στο διαγωνιστικό κομμάτι. Ωστόσο στην περσινή σεζόν, έξι ζευγάρια του ίδιου φύλου είχαν χορέψει κατά την ανακοίνωση των αποτελεσμάτων. Εν τω μεταξύ, το σόου Dancing on Ice του ITV, που ακολουθεί παρόμοιο φορμάτ, όπου επαγγελματίες χορεύουν με σελέμπριτι, αναμένεται να παρουσιάσει το πρώτο ζευγάρι του ίδιου φύλου στην επόμενη σεζόν, με τον τραγουδιστή των Steps, Ian 'H' Watkins και τον σκέιτερ Matt Evers.</p>
      <p>
        <i>Με πληροφορίες από Guardian</i>
      </p>
    </article>
  </body>
</html>