<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/belgrad-moskva-verbyvane-1618516.html"/>
    <meta property="og:site_name" content="Cross"/>
    <meta property="article:published_time" content="2019-11-21T15:08:00+00:00"/>
    <meta property="og:title" content="Москва се надява, че шпионският скандал няма да навреди на отношенията с Белград"/>
    <meta property="og:description" content="/КРОСС/ Говорителят на Кремъл Дмитрий Песков изрази днес увереност, че случаят с предполагаем опит за вербуване на сръбски военен от руски гражданин няма да повлияе на отношенията между Москва и Белград, предаде ТАСС."/>
  </head>
  <body>
    <article>
      <h1>Москва се надява, че шпионският скандал няма да навреди на отношенията с Белград</h1>
      <address>
        <time datetime="2019-11-21T15:08:00+00:00">21 Nov 2019, 15:08</time>
      </address>
      <p>/КРОСС/ Говорителят на Кремъл Дмитрий Песков изрази днес увереност, че случаят с предполагаем опит за вербуване на сръбски военен от руски гражданин няма да повлияе на отношенията между Москва и Белград, предаде ТАСС.</p>
      <p>„Не знаем какъв е този инцидент, в него има още неща за проучване. Това не е въпрос точно към администрацията на президента, но ние сме уверени, че отношенията между Русия и Сърбия имат толкова специален, партньорски, братски и съюзнически характер, че нищо може да му повлияе“, заяви пред журналисти Песков.</p>
      <p>Коментарът му е по повод информацията, че сръбският президент Александър Вучич е поръчал на спецслужбите да проверят медийни публикации за предполагаеми опити за вербуване на сръбски офицер от руския заместник военен аташе в Белград.</p>
      <p>Множество сръбски вестници днес посвещават първи страници на шпионския скандал, отбелязва Би Би Си. Министърът на отбраната на Сърбия при появата на първите съобщения за случилото се напуснал заседание на парламента и спешно отишъл в президентството.</p>
      <p>Едновременно с това сръбският вътрешен министър Небойша Стефанович пристигна в Москва за преговори с шефа на Съвета за национална сигурност на Русия Николай Патрушев.</p>
      <p>Днес Вучич потвърди, че пристига на посещение в Москва на 4 декември.</p>
      <p>Заподозрян за опита за вербуване е бившият заместник военен аташе в руското посолство в Белград Георгий Клебан, който е сътрудник на ГРУ, допълва Би Би Си.</p>
    </article>
  </body>
</html>