<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548994.html/%D8%A8%D8%B3%DB%8C%D8%AC-%D8%AF%D8%A7%D9%86%D8%B4-%D8%A2%D9%85%D9%88%D8%B2%DB%8C-%D8%B8%D8%B1%D9%81%DB%8C%D8%AA-%D8%A7%D8%B1%D8%B2%D8%B4%D9%85%D9%86%D8%AF%DB%8C-%D8%A8%D8%B1%D8%A7%DB%8C-%DA%A9%D8%A7%D9%87%D8%B4-%D8%AA%D9%87%D8%A7%D8%AC%D9%85-%D8%AF%D8%B4%D9%85%D9%86%D8%A7%D9%86-%D8%A7%D8%B3%D8%AA--%D8%A8%D8%A7-%D8%A7%D8%AA%D8%AD%D8%A7%D8%AF-%D9%85%DB%8C-%D8%AA%D9%88%D8%A7%D9%86-%D8%AF%D8%B1-%D9%85%D9%82%D8%A7%D8%A8%D9%84-%D9%87%D9%85%D9%87-%D9%81%D8%AA%D9%86%D9%87-%D9%87%D8%A7-%D8%A7%DB%8C%D8%B3%D8%AA%D8%A7%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:30:00+00:00"/>
    <meta property="og:title" content="بسیج دانش‌آموزی ظرفیت ارزشمندی برای کاهش تهاجم دشمنان است/ با اتحاد می توان در مقابل همه فتنه ها ایستاد"/>
    <meta property="og:description" content="استاندار قزوین با اشاره به اینکه با اتحام و وحدت می توان در مقابل تمام فتنه ها ایستاد، گفت: بسیج دانش‌آموزی ظرفیت ارزشمندی برای کاهش تهاجم دشمنان است."/>
  </head>
  <body>
    <article>
      <h1>بسیج دانش‌آموزی ظرفیت ارزشمندی برای کاهش تهاجم دشمنان است/ با اتحاد می توان در مقابل همه فتنه ها ایستاد</h1>
      <h2>استاندار قزوین:</h2>
      <address>
        <time datetime="2019-11-21T15:30:00+00:00">21 Nov 2019, 15:30</time>
      </address>
      <p>استاندار قزوین با اشاره به اینکه با اتحام و وحدت می توان در مقابل تمام فتنه ها ایستاد، گفت: بسیج دانش‌آموزی ظرفیت ارزشمندی برای کاهش تهاجم دشمنان است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="https://sobheqazvin.ir/">صبح‌ قزوین</a>؛ هدایت‌الله جمالی‌پور پیش‌از ظهر امروز(پنج‌شنبه) در نشست جمعی از دانش‌آموزان بسیجی که در سالن اجتماعات استانداری قزوین برگزار شد؛ اظهار کرد: امروز امنیت کشور به برکت خون شهدا، رهبری امام راحل و در امتداد آن درایت و تدبیر مقام‌ معظم‌ رهبری است.</p>
      <p>وی افزود: اقتدار جمهوری اسلامی ایران مبنی بر حضور حداکثری و مشارکت بالای مردم در همه صحنه‌ها بوده که بر پایه‌ی اعتقادات و ارزش‌های دینی شکل گرفته است.</p>
      <p>استاندار قزوین اضافه کرد: رمز موفقیت نظام، اتکا به مردم و محور قرارگرفتن ارزش‌ها بوده که هفته‌ بسیج یادآور این دو محور مهم و اساسی است.</p>
      <p>وی اذعان کرد: در دوران جنگ تحمیلی جوانان این مرزوبوم در قالب نیروهای مردمی در کنار ارتش و سپاه قرار گرفته و پیروزی ایران اسلامی را رقم‌ زدند.</p>
      <p>جمالی‌پور با اشاره به شجاعت و مقاومت بی‌نظیر نیروهای بسیجی در جنگ تحمیلی تصریح کرد: بسیجیان همواره در میدان جهاد، شهادت و رزم در خط اول بوده و حضور آنها افتخارات بزرگی را برای کشور رقم زده است.</p>
      <p>وی بیان کرد: بسیج در گذشته یک جناح، جریان و تشکل نبود بلکه یک ملت بود و همه مردم از تمام قومیت‌ها و نژادها در این بسیج بزرگ حضور داشتند.</p>
      <p>استاندار قزوین در ادامه گفت: مردم جامعه دست در دست هم، متحد و منسجم در خط دفاع از امام، انقلاب، دین و ناموس حضور داشتند و این نگاه متحدانه‌ی مردم بود که جمهوری اسلامی را به پیروزی رساند.</p>
      <p>این مسئول با بیان اینکه ظرفیت بزرگ بسیج یادگار امام راحل است، گفت: در طول سال‌های پس از پیروزی انقلاب همواره شاهد توطئه و نقشه‌های شوم دشمنان بودیم اما طبق بیانات امام راحل که اتحاد و انسجام را رمز موفقیت می‌دانستند با اتحاد در مقابله همه فتنه‌ها ایستادیم.</p>
      <p>جمالی‌پور ادامه داد: دشمنان به دنبال یافتن موقعیتی مناسب برای اختلاف‌افکنی بین مسئولین با یکدیگر، مسئولین با مردم و ایجاد یاس و ناامیدی در جامعه هستند تا در جامعه و در میان مردم فتنه ایجاد کنند که وظیفه‌ی همه ما جلوگیری از ایجاد فرصت برای سواستفاده دشمنان است.</p>
      <p>وی عنوان کرد: امروز شعار همه ما باید وحدت و انسجام ملی باشد و تحقق این امر در گرو نزدیکی دل‌های همه آحاد جامعه به یکدیگر و بالا بردن سعه صدر است زیرا مسیر دشمن مشخص بوده و از طریق فتنه نفود می‌کند؛ لذا امروزه دشمن شناسی، وظیفه مهم همه ما است.</p>
      <p>این مقام مسئول تصریح کرد: ما نباید جایگاه‌ پشت‌میزی را به حرکت‌های جهادی ترجیح دهیم زیرا دشمنان از هر فرصتی برای نفوذ استفاده می‌کنند مانند فتنه‌ی کنونی که دشمنان اسباب ورود اسلحه را به داخل کشور فراهم کرده و زمینه‌ شرارت‌ها را ایجاد کرده‌اند.</p>
      <p>این مسئول گفت: وظیفه‌ی ما حمایت از دانش‌آموزان بسیجی است زیرا این افراد سرمایه‌های بزرگ ما هستند و می‌توانند بهترین گزینه برای برطرف‌کردن دغدغه‌های کشور باشند.</p>
      <p>وی در پایان با اشاره به اهمیت ظرفیت و توانایی بسیجیان گفت: بسیج دانش‌آموزی ظرفیت ارزشمندی برای کاهش آسیب‌های اجتماعی و مقابله با تهاجم فرهنگی دشمنان است.</p>
      <p>انتهای پیام/</p>
    </article>
  </body>
</html>