<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sap-utochnila-sumu-zlovzhivan-u-yakih-pidozryuyut-sadovogo-330443_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T15:54:00+00:00"/>
    <meta property="og:title" content="САП уточнила суму зловживань, у яких підозрюють Садового"/>
    <meta property="og:description" content="До суду подано клопотання про обрання запобіжного заходу підозрюваним.  "/>
  </head>
  <body>
    <article>
      <h1>САП уточнила суму зловживань, у яких підозрюють Садового</h1>
      <h2>До суду подано клопотання про обрання запобіжного заходу підозрюваним.  </h2>
      <address>
        <time datetime="2019-11-21T15:54:00+00:00">21 Nov 2019, 15:54</time>
      </address>
      <p>Міського голову Львова Андрія Садового підозрюють у зловживаннях під час операцій із земельними ділянками, що розташовані на території Рясне-Руської сільської ради Львівської області, які завдали збитків державі на суму понад 93,5 млн гривень, повідомила пресслужба Спеціалізованої антикорупційної прокуратури.</p>
      <p>У відомстві зазначили, що у 2015 році до правоохоронних органів звернулись понад 60 громадян із заявами про незаконне відчуження належної їм землі.</p>
      <p>"Під час розслідування цих фактів встановлено та підтверджено висновками експертів і спеціалістів, що дійсно понад 23,49 га земель були продані за договором купівлі-продажу посадовими особами Львівської міської ради в порушення вимог чинного законодавства без аукціону за заниженою вартістю, як землі промисловості", - повідомили у САП.</p>
      <p>Також правоохоронці вказують, що продана земельна ділянка взагалі не належить територіальній громаді міста Львова, а фактично належить до земель Рясне-Руської сільської ради Львівської області, як земля сільськогосподарського призначення.</p>
      <p>"Наразі посадовцям інкриміновано вчинення корупційного злочину, передбаченого ч. 2 ст. 28, ч. 2 ст. 364 КК України, тобто організація зловживання та зловживання владою або службовим становищем, а саме умисне в інтересах третіх осіб використання службовою особою влади чи службового становища всупереч інтересам служби, за попередньою змовою групою осіб, що спричинило тяжкі наслідки охоронюваним законом правам, свободам та інтересам окремих громадян або державним чи громадським інтересам", - додали у антикорупційній прокуратурі.</p>
      <p>Відразу після вручення підозр, прокурори САП звернулись до суду про обрання вказаним особам запобіжних заходів.</p>
      <p>Нагадаємо,  21 листопада <a href="https://dt.ua/POLITICS/sadovogo-pidozryuyut-u-zlovzhivanni-vladoyu-vruchili-pidozru-330414_.html"><b>прокурори САП вручили міському голові Львова Андрієві Садовому офіційну підозру</b> </a>у зловживанні владою. Львів планував збудувати великий індустріальний парк, площею майже 25 га у мікрорайоні Рясне-2 ще у 2016 році. Щоправда тоді ж Генпрокуратура порушила кримінальне провадження за фактом продажу 20 га землі керуючій компанії СТР (дочірня компанія голландського гіганта нерухомості виробничого призначення у країнах центральної та східної Європи), звинувативши міську владу в тому, що ціну було суттєво занижено. Наприкінці 2017 року Садовий заявив, що ЛМР та Рясне-Руська сільська рада, якій належить земля, "знайшли порозуміння та компроміс у питанні погодження меж". Питання начебто мали ще затвердити міська та сільська ради, а потім ВРУ, чого так і не відбулось.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>