<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/zamist-kashtaniv-na-hreshchatiku-visadili-yalivec-foto-641443.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T15:15:21+00:00"/>
    <meta property="og:title" content="Замість каштанів на Хрещатику висадили ялівець (фото)"/>
    <meta property="og:description" content="У Київзеленбуді кажуть, що каштани вже не витримують сучасних умов міста"/>
  </head>
  <body>
    <article>
      <h1>Замість каштанів на Хрещатику висадили ялівець (фото)</h1>
      <address>
        <time datetime="2019-11-21T15:15:21+00:00">21 Nov 2019, 15:15</time>
      </address>
      <h4>У Київзеленбуді кажуть, що каштани вже не витримують сучасних умов міста</h4>
      <p>На місці каштанів на Хрещатику висадили кущі ялівцю. Фото з ялівцем опублікувала журналістка і активістка Ірина Ковальчук на своїй сторінці у Facebook.</p>
      <p>Київзеленбуд пояснив <a href="https://hmarochos.kiev.ua/2019/11/21/na-hreshhatyku-vysadyly-yalivets-zamist-kashtaniv-shho-stalosya/">«Хмарочосу»</a>, що каштани з лунок видалили минулого літа через сухостійний стан дерев. Після цього засадили лунки квітами, а тепер у них висадили ялівець.</p>
      <p>«Каштани, висаджені вздовж столичних доріг, на жаль, вже не витримують сучасних умов міста – забруднення та загазованість повітря, потепління клімату, розмноження таких шкідників, як мінуюча міль, з якою у Києві заборонено боротися хімічними засобами. Зрештою сіль, яку взимку використовують як протиожеледний засіб, теж руйнує кореневу систему дерев. З одного боку, люди вимагають прибрати лід і сніг з київських вулиць, з іншого – зберегти дерева. Врешті решт, виникає ситуація, як у медицині, коли одне лікуєш – інше калічиш. Схожа проблема існує не лише у Києві, але й в багатьох інших містах Європи», – пояснили у Київзеленбуді.</p>
      <p>Також пресслужба Київзеленбуду зауважила, що наступного року в рамках запланованої реконструкції Хрещатика Київавтодор проводитиме наради за участю екологів про висадження нового виду дерев.</p>
      <p>1 з 3<br/><a href="https://glavcom.ua/kyiv/news/zamist-kashtaniv-na-hreshchatiku-visadili-yalivec-foto-641443.html#">на весь екран згорнути</a></p>
      <figure>
        <img src="https://glavcom.ua/img/gallery/6414/43/674024_big.jpg"/>
      </figure>
      <figure>
        <img src="https://glavcom.ua/img/gallery/6414/43/674025_big.jpg"/>
      </figure>
      <p><a href="https://glavcom.ua/photo.html">Всі фоторепоратажі<br/></a>Фото: Ірина Ковальчук, Facebook</p>
      <p>«Зі свого боку ми будемо рекомендувати висаджувати на головній вулиці саме ті дерева, які є стійкими до умов міста. Також будемо пропонувати влаштувати автоматичну поливо-зрошувальну систему та продумати систему, при якій коріння цих дерев в подальшому не пошкоджуватиме дорожнє покриття. У Львові, наприклад, висаджують дерева вздовж доріг у бетонні колодязні кільця. Тоді коріння росте вглиб, не руйнуючи трасу і тротуари», – сказали у відомстві.</p>
      <p>Разом із тим міська служба озеленення наголосила, що в Києві все ще залишилося багато каштанів в парках і скверах. Крім того, планують висаджувати нові.</p>
      <p>Нагадаємо, що <a href="https://glavcom.ua/kyiv/news/z-hreshchatika-znikli-neshchodavno-visadzheni-kashtani-515399.html">на Хрещатику повністю всохли каштани</a> вздовж проїжджої частини. </p>
      <p>У Київзеленбуді повідомляли, що <a href="https://glavcom.ua/kyiv/news/nazvano-dereva-yakimi-zaminyat-kashtani-na-kijivskih-vulicyah-578414.html">на столичних алеях каштани замінять більш стійкі рослини – платани, катальпи, акації, клени та сакури</a>.</p>
      <p>Раніше повідомлялося, що у Києві вирішують, <a href="https://glavcom.ua/kyiv/news/stalo-vidomo-yakimi-derevami-mozhut-zaminiti-kashtani-na-hreshchatiku-535208.html">якими деревами замінять каштани на Хрещатику.</a></p>
      <related>
        <a href="https://glavcom.ua/kyiv/news/na-hreshchatiku-zyavilisya-antiparkuvalni-napivsferi-foto-640126.html"/>
        <a href="https://glavcom.ua/country/culture/legendarnomu-hitu-hreshchatik-25-u-kijevi-znyali-rimeyk-na-klip-pavla-zibrova-637032.html"/>
        <a href="https://glavcom.ua/kyiv/news/vidteper-kijivavtodor-visadzhuje-dereva-pid-chas-remontu-dorig-foto-639898.html"/>
      </related>
    </article>
  </body>
</html>