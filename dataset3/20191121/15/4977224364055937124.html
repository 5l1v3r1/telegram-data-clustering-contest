<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sta.si/2700277/svojci-pogresajo-35-letnega-danijela-bozica-ki-bi-lahko-bil-zrtev-kaznivega-dejanja"/>
    <meta property="og:site_name" content="STA.si"/>
    <meta property="article:published_time" content="2019-11-21T15:42:33+00:00"/>
    <meta property="og:title" content="Svojci pogrešajo 35-letnega Danijela Božića, ki bi lahko bil žrtev kaznivega dejanja"/>
    <meta property="og:description" content="Svojci pogrešajo 35-letnega Danijela Božića iz Ljubljane. Pogrešani je od doma odšel 15. novembra, nazadnje pa so ga videli na območju Ankarana. Kot so sporočili s Policijske uprave Koper, bi bil pogrešani lahko žrtev kaznivega dejanja."/>
  </head>
  <body>
    <article>
      <h1>Svojci pogrešajo 35-letnega Danijela Božića, ki bi lahko bil žrtev kaznivega dejanja</h1>
      <address>
        <time datetime="2019-11-21T15:42:33+00:00">21 Nov 2019, 15:42</time>
      </address>
      <p>
        <i>Ljubljana, 21. novembra - Svojci pogrešajo 35-letnega Danijela Božića iz Ljubljane. Pogrešani je od doma odšel 15. novembra, nazadnje pa so ga videli na območju Ankarana. Kot so sporočili s Policijske uprave Koper, bi bil pogrešani lahko žrtev kaznivega dejanja.</i>
      </p>
      <figure>
        <img src="https://www.sta.si/foto/630,420,6,976233"/>
        <figcaption>Ljubljana. Pogrešani Danijel Božić.<cite>Foto: PU Ljubljana</cite></figcaption>
      </figure>
      <p>Pogrešani je suhe postave, svetle polti, visok okoli 170 centimetrov, pobrit po glavi, s pristriženo črno brado, rjavih oči in oblečen v športna oblačila, so sporočili s Policijske uprave Ljubljana.</p>
      <p>Policisti prosijo vse, ki bi karkoli vedeli o pogrešani osebi, da podatke sporočijo na najbližjo policijsko postajo ali policijsko postajo Ljubljana Vič na 01 470 09 60 ali pa pokličejo na interventno številko 113 oz. anonimni telefon 080 1200.</p>
      <p>S Policijske uprave Koper pa so naknadno sporočili, da bi pogrešani lahko bil žrtev kaznivega dejanja. V zvezi s tem so pojasnili, da so policisti in kriminalisti PU Koper 15. novembra na območju Ankarana obravnavali kaznivo dejanje nasilništva ter kaznivo dejanje nedovoljene proizvodnje in prometa z orožjem.</p>
      <p>Osumljena sta 29-letni slovenski državljan in 29-letni državljan Črne gore, ki sta pretepla državljana Slovenije iz Ljubljane in ga pri tem lažje poškodovala. Oba osumljenca so 17. novembra s kazensko ovadbo privedli na zaslišanje k preiskovalnemu sodniku okrožnega sodišča iz Kopra, ki je zoper oba odredil pripor. Oškodovani Ljubljančan je bil še isti dan odpuščen iz bolnišnice v domačo oskrbo.</p>
      <p>Svojci pogrešanega Božića so nato podali prijavo, saj se jim od 15. novembra ni več oglasil. Policisti so nato ugotovili, da so pogrešanega nazadnje opazili istega dne dopoldne na območju Ankarana.</p>
      <p>Ker se je pogrešani na območje Ankarana pripeljal v osebnem avtomobilu skupaj z osumljencema kaznivih dejanj in ker iz dosedanjih ugotovitev izhaja razlog za sum, da bi lahko bil Božić žrtev kaznivega dejanja, policisti izvajajo vse aktivnosti za njegovo izsleditev. Po do sedaj zbranih podatkih pogrešani ni osumljen nobenega kaznivega dejanja, so še sporočili s PU Koper.</p>
    </article>
  </body>
</html>