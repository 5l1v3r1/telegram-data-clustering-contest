<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109337-Izbraha-Mariya-Gabriel-za-zam.-predsedatel-na-ENP"/>
    <meta property="og:site_name" content="Канал 3"/>
    <meta property="article:published_time" content="2019-11-21T15:32:00+00:00"/>
    <meta property="og:title" content="Избраха Мария Габриел за зам.-председател на ЕНП"/>
    <meta property="og:description" content="В сряда вечерта за председател бе избран Доналд Туск"/>
  </head>
  <body>
    <article>
      <h1>Избраха Мария Габриел за зам.-председател на ЕНП</h1>
      <h2>В сряда вечерта за председател бе избран Доналд Туск</h2>
      <address>
        <time datetime="2019-11-21T15:32:00+00:00">21 Nov 2019, 15:32</time>
      </address>
      <p>
        <b>Еврокомисарят Мария Габриел e избрана за зам.-председател на ЕНП. В сряда вечерта за председател бе избран Доналд Туск. Габриел е избрана с 442 гласа за един от десетимата зам. - председатели на ЕНП.</b>
      </p>
      <p>"Поздравявам Мария Габриел за избирането ѝ за първи вицепрезидент на EPP - European People's Party с най-добрия резултат от всички кандидати! Това е поредното признание за опита и възможностите, които тя притежава. Мария е изключително отговорна и работлива и съм сигурен, че ще работи добре по важните за Европа приоритети", написа премиерът Бойко Борисов във Фейсбука си.</p>
      <p>Мария Габриел е комисар за цифровата икономика и общество от юли 2017 г. до ден днешен. Под нейно ръководство, цифровият единен пазар на Европейската комисия стана реалност. Тя създаде и първата пан-европейска програма "Цифрова Европа" с бюджет от 9,2 милиарда евро. Българският комисар е автор на инициативата за безплатен безжичен интернет за общините в Европа "WIFI4EU“ и създава първата Цифрова програма на ЕС за Западните Балкани и още през юли 2019 г. са намалени драстично таксите за роуминг между шестте балкански държави.</p>
      <p>В следващия мандат на Европейската комисия 2019-2024 г. е посочена за комисар за иновациите и младежта. Тя ще ръководи политиките на ЕС, свързани с програмата Хоризонт Европа, иновациите, научните изследвания, програмата Еразъм +, образованието и културата.</p>
      <p>През май 2009 година Мария Габриел е избрана за евродепутат от листата на ГЕРБ/ЕНП. Преизбрана е за евродепутат през 2014 година и става ръководител на българската делегация на ГЕРБ в ЕНП. От 2014 до 2017 година е заместник-председател на Групата на ЕНП в Европейския парламент.</p>
      <p>Два пъти е избирана за Евродепутат на годината: през 2016 г. в категория "Развитие“ и през 2013 г. в категория "Равенство между половете“ .</p>
      <p> </p>
      <related>
        <h4>Още по темата</h4>
        <a href="http://kanal3.bg/news/world/europe/108869-Mariya-Gabriel-se-sreshtna-sas-shvedskata-kralica-Silviya"/>
        <a href="http://kanal3.bg/news/world/europe/108701-Mariya-Gabriel%253A-Postavih-vaprosa-za-znachenieto-na-prozrachnostta-pri-izpolzvaneto-na-algoritmite"/>
        <a href="http://kanal3.bg/news/bulgaria/politics/106266-Mariya-Gabriel%253A-Vadzno-e-v-evrobyuddzeta-da-ima-dostatachno-sredstva-za-kiberzaplahite"/>
      </related>
    </article>
  </body>
</html>