<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/dinamo_ne_zgidne_zi_shtrafom_kdk_rishennya__priklad_vibirkovogo_pravosuddya_i_bude_oskarzheno_n1237405"/>
    <meta property="og:site_name" content="24 Канал"/>
    <meta property="article:published_time" content="2019-11-21T15:42:00+00:00"/>
    <meta property="og:title" content="&quot;Динамо&quot; не згідне зі штрафом КДК: Рішення – приклад вибіркового правосуддя і буде оскаржено"/>
    <meta property="og:description" content="&quot;Динамо&quot; відповіло на рішенням КДК УАФ від 21 листопада 2019 року. Клуб покарано грошовим штрафом у розмірі 500 000 гривень та проведенням наступного домашнього матчу без глядачів через скандал на грі з &quot;Шахтарем&quot;."/>
  </head>
  <body>
    <article>
      <h1>"Динамо" не згідне зі штрафом КДК: Рішення – приклад вибіркового правосуддя і буде оскаржено</h1>
      <address><time datetime="2019-11-21T15:42:00+00:00">21 Nov 2019, 15:42</time> by <a rel="author" href="https://24tv.ua/yuriy_semenyuk_tag7072/" target="_blank">Юрій Семенюк</a></address>
      <p>
        <b>"Динамо" відповіло на рішенням КДК УАФ від 21 листопада 2019 року. Клуб покарано грошовим штрафом у розмірі 500 000 гривень та проведенням наступного домашнього матчу без глядачів через скандал на грі з "Шахтарем".</b>
      </p>
      <p>"Динамо" на своєму <a href="http://www.fcdynamo.kiev.ua/ru/allnews/news/ofitsiyna_zayava_stosovno_rishennya_kdk_uaf_schodo_matchu_fk_shakhtar_fk_dinamo/">сайті</a> опублікувало офіційну заяву, в якій зазначає, що рішення КДК "є яскравим прикладом вибіркового футбольного правосуддя".</p>
      <blockquote>Читайте також: <a href="https://24tv.ua/sport/tayson_otrimav_pokarannya_za_netsenzurniy_zhest_na_matchi_shahtar__dinamo_n1237240">Тайсон отримав покарання за нецензурний жест на матчі "Шахтар" – "Динамо"</a></blockquote>
      <p>У "Динамо" заявляють, що рішення "було прийнято всупереч принципам повноти, об’єктивності та всебічності розгляду справ і в порушення усталеної дисциплінарної практики органів УАФ та УЄФА".</p>
      <p>"До цих пір не закінчено розслідування кримінального провадження за фактами подій на ОСК "Металіст", що унеможливлює визначення винуватості або невинуватості осіб – ймовірних порушників", – йдеться у повідомленні "Динамо".</p>
      <p><b>Що сталося на ОСК "Металіст"? </b>10 листопада на стадіоні в рамках 14 туру УПЛ зустрілися "Шахтар" і "Динамо". Гру довелося перервати через расистські вигуки з трибун. 21 листопада КДК УАФ <a href="https://24tv.ua/sport/dinamo_pokarali_groyu_bez_glyadachiv_ta_groshovim_shtrafom_cherez_skandal_na_matchi_z_shahtarem_n1237293">виніс покарання "Динамо"</a>, "Шахтарю" та бразильцю Тайсону.</p>
      <p>Також київський клуб заявляє, що надсилав на адресу "Шахтаря" та офіційного телемовника ТРК "Футбол" листи щодо надання відео- та аудіоматеріалів матчу. Однак, як йдеться на сайті "біло-синіх", жодних відповідей не надійшло.</p>
      <aside>Більше того, при розгляді справи КДК УАФ проігнорував дану аргументацію нашого клубу та відмовив у клопотанні про витребування доказів, чим грубо порушив принцип повноти розгляду,<cite>– зазначають у "Динамо".</cite></aside>
      <p>Також столичний клуб називає рішення про покарання у вигляді проведення домашнього матчу без глядачів безпрецедентним, "оскільки практика вітчизняних та європейських дисциплінарних органів свідчить про застосування подібних санкцій винятково щодо наступних виїзних матчів".</p>
      <blockquote>Новини за темою: <a href="https://24tv.ua/sport/shahtar_zaplatit_20_tisyach_griven_shtrafu_za_ogoloshennya_rosiyskoyu_movoyu_na_osk_metalist_n1237349">"Шахтар" заплатить 20 тисяч гривень штрафу за оголошення російською мовою на ОСК "Металіст"</a></blockquote>
      <p>У "Динамо" заявили, що будуть оскаржувати рішення КДК УАФ. </p>
      <aside>Це буде зроблено з єдиною метою – встановлення істини у цій непростій справі, оскільки неможливо прийняти об’єктивне рішення про винуватість або невинуватість клубу та інших осіб без повного та всебічного розслідування обставин інциденту,<cite>– йдеться на сайті киян.</cite></aside>
      <p>На завершення "Динамо" наголосило на непохитній позиції нульової толерантності до будь-яких проявів насильства, расизму та інших проявів нетерпимості на стадіонах.</p>
    </article>
  </body>
</html>