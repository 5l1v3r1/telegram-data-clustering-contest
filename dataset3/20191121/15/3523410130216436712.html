<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641216/%D9%BE%D8%A7%D8%B1%D9%84%D9%85%D8%A7%D9%86-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D9%85%D8%A7%D9%85%D9%88%D8%B1-%D8%AA%D8%B9%DB%8C%DB%8C%D9%86-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T15:42:00+00:00"/>
    <meta property="og:title" content="پارلمان رژیم صهیونیستی مامور تعیین نخست‌وزیر شد"/>
    <meta property="og:description" content="رئیس رژیم صهیونیستی از پارلمان این رژیم خواست تا نخست‌وزیر جدیدی را برای تشکیل کابینه انتخاب کند."/>
  </head>
  <body>
    <article>
      <h1>
        <a href="https://www.bultannews.com/fa/news/641216/%D9%BE%D8%A7%D8%B1%D9%84%D9%85%D8%A7%D9%86-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D9%85%D8%A7%D9%85%D9%88%D8%B1-%D8%AA%D8%B9%DB%8C%DB%8C%D9%86-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D8%B4%D8%AF">پارلمان رژیم صهیونیستی مامور تعیین نخست‌وزیر شد</a>
      </h1>
      <h2>رئیس رژیم صهیونیستی از پارلمان این رژیم خواست تا نخست‌وزیر جدیدی را برای تشکیل کابینه انتخاب کند.</h2>
      <address><time datetime="2019-11-21T15:42:00+00:00">21 Nov 2019, 15:42</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در پی اعلام ناکامی «بنی گانتز» رهبر ائتلاف آبی‌وسفید در <b>تشکیل کابینه</b>، رئیس <b>رژیم صهیونیستی</b> امروز (پنجشنبه) از <b>پارلمان</b> خواست تا نخست‌وزیری برای این رژیم انتخاب کند.</p>
      <p>به نوشته وبگاه شبکه <a href="https://www.i24news.tv/en/news/israel/politics/1574335883-in-bid-to-avoid-elections-israel-president-to-ask-parliament-to-find-pm?utm_source=facebook.com&amp;utm_medium=social&amp;utm_campaign=intl_middle_east&amp;utm_content=en1&amp;hootPostID=b3683c46d37d2878ab9d656c8c16498a">آی24نیوز</a>، «رووین ریولین» رئیس رژیم اسرائیل از نمایندگان کنست خواست تا با کنار گذاشتن منافع سیاسی، نخست‌وزیری را برای تشکیل کابینه انتخاب و از برگزاری سومین انتخابات سراسری در فلسطین اشغالی آنهم در عرض یک سال جلوگیری کنند.</p>
      <p>ریولین با بیان اینکه برای اولین بار در تاریخ هفتاد ساله رژیم صهیونیستی است که هیچ نخست‌وزیری نتوانسته تشکیل کابینه دهد، گفت: «ملاحظات سیاسی را نباید به عنوان عاملی در تشکیل کابینه در نظر گرفت».</p>
      <p>در حالی که به نظر می‌رسید ریولین سه هفته دیگر به گانتز برای تشکیل وقت اضافی دهد اما وی امروز 120 نماینده پارلمان را موظف کرد تا طی بیست‌ویک روز آینده فردی را پیدا کنند که بتواند کابینه ائتلاف حداکثری تشکیل دهد.</p>
      <p>شامگاه چهارشنبه بود که گانتز - به عنوان رئیس ائتلاف آبی‌وسفید و نخست‌وزیر مکلف به تشکیل کابینه - رسما به ناکامی در این امر اذعان کرد.</p>
      <p>پیش از این «آویگدور لیبرمن» رهبر حزب «اسرائیل بیتُنا» با اعلام نپیوستن به هیچکدام از احزاب وابسته به نتانیاهو یا گانتز آب پاکی را روی دست آنها ریخته بود.</p>
      <p>با اعلام موضع لیبرمن که از سوی تقریبا تمام کارشناسان سیاسی رژیم صهیونیستی به عنوان مهره تعیین‌کننده در تشکیل کابینه ائتلافی لقب گرفته بود، احتمال برگزاری سومین انتخابات این رژیم در یک سال، قوت گرفته است.</p>
      <p>این اتفاق در حالی حادث شده که نتانیاهو هم در تاریخ بیست و نهم مهرماه از تشکیل کابینه فراگیر انصراف داد و مجوز تشکیل کابینه فراگیر را به رئیس این رژیم بازگردانده بود.\</p>
      <p>انتهای پیام/</p>
    </article>
  </body>
</html>