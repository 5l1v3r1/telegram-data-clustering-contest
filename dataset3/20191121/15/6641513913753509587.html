<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/iyi-parti-den-turkkan-a-tepki-yanlis-ve-kabul-edilemez-politika-kasim-2019-1"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-21T15:59:00+00:00"/>
    <meta property="og:title" content="İyi Parti'den Türkkan'a tepki: Yanlış ve kabul edilemez"/>
    <meta property="og:description" content="İyi Parti'den Türkkan'a tepki: Yanlış ve kabul edilemez | aydinlik.com.tr"/>
  </head>
  <body>
    <article>
      <h1>İyi Parti'den Türkkan'a tepki: Yanlış ve kabul edilemez</h1>
      <address>
        <time datetime="2019-11-21T15:59:00+00:00">21 Nov 2019, 15:59</time>
      </address>
      <p>
        <b>İyi Parti Sözcüsü Yavuz Ağıralioğlu, İyi Parti Grup Başkanvekili Lütfü Türkkan'a tepki gösterdi ve 'Malum yanlış ve kabul edilemez açıklaması, partimizin imasını dahi meşru görmediği ve göremeyeceği bir beyandır' dedi.</b>
      </p>
      <p>İyi Parti Sözcüsü Yavuz Ağıralioğlu, İyi Parti Grup Başkanvekili Lütfü Türkkan'a tepki gösterdi.</p>
      <p>“Aziz Milletimiz ve değerli basın mensupları: İyi Parti, Türkiye'yi yönetmek için yola çıkmış bir siyasi harekettir. Temel amacımız, iyileştirilmiş parlamenter sistem ile Türkiye'yi 21. yüzyılın yarışan ülkeleri arasına katmaktır" diyen Ağıralioğlu, şöyle devam etti:</p>
      <p>"Bu çerçevede Grup Başkanvekilimizin malum yanlış ve kabul edilemez açıklaması, partimizin imasını dahi meşru görmediği ve göremeyeceği bir beyandır.</p>
      <p>Partimiz seçmenine ve milletine verdiği sözleri, siyasi namusu bilen bir sorumlulukla siyaset yapmaktadır. İyileştirilmiş parlamenter sistem hassasiyetlerimiz, bu kabil siyasi savrulmaları mazur yahut meşru göremeyeceğimiz kadar mühimdir.</p>
      <p>Memleketin bugün içinde bulunduğu ağır şartlar, partimizce mevcut iktidarın yönetim beceriksizliği olarak görülmektedir. Partimiz bu yönetim beceriksizliğine son vermek ve ülke yönetimini üstlenmek için mücadele etmektedir.</p>
      <p>Sürdürdüğümüz siyasi mücadelenin ilkeleri partimizin ve milletimizin umududur. Bu umudun hiçbir açıklama ile söndürülmesine, değersizleştirilmesine ve itibarsızlaştırılmasına müsaade edemeyiz.</p>
      <p>Bu, seçmenimize olduğu kadar devletimize ve milletimize olan sorumluluğumuzun da gereğidir."</p>
      <p>
        <b>TÜRKKAN NE DEMİŞTİ?</b>
      </p>
      <p>İyi Parti Grup Başkanvekili Lütfü Türkkan, “Ak Parti ile koalisyon yapar mısınız" sorusuna "Yaparız... Ben söylüyorum yaparız. Öyle MHP gibi otopark, büfe alıp da koalisyon olmaz. En az 5-6 tane sağlam Bakanlık isteriz" yanıtını vermişti.</p>
      <related>
        <h4>Benzer Haberler</h4>
        <a href="https://www.aydinlik.com.tr/aydinlik-tan-iyi-partili-turkkan-a-sert-yanit-sizin-kibleniz-washington-turkiye-eylul-2019-2"/>
        <a href="https://www.aydinlik.com.tr/iyi-partili-lutfu-turkkan-kasim-da-secime-hazirlanin-politika-agustos-2019-1"/>
        <a href="https://www.aydinlik.com.tr/chp-iyi-parti-isbirligine-akp-den-ilk-tepki-politika-nisan-2018"/>
        <a href="https://www.aydinlik.com.tr/turkkan-iyi-parti-hicbir-parti-ile-ittifak-yapmayacaktir-politika-eylul-2018"/>
      </related>
    </article>
  </body>
</html>