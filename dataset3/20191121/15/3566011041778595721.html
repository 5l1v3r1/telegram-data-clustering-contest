<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548968.html/%D8%A8%D8%B5%DB%8C%D8%B1%D8%AA-%D8%A7%D9%86%D9%82%D9%84%D8%A7%D8%A8%DB%8C-%D9%85%D8%B1%D8%AF%D9%85-%D8%A8%D8%A7%D8%B9%D8%AB-%D8%AE%D9%86%D8%AB%DB%8C-%D8%B4%D8%AF%D9%86-%D8%AA%D9%88%D8%B7%D8%A6%D9%87-%D8%AF%D8%B4%D9%85%D9%86%D8%A7%D9%86-%D8%B4%D8%AF--%D8%A7%D8%B3%D8%AA%DA%A9%D8%A8%D8%A7%D8%B1-%D8%B9%D8%B2%D9%85-%D8%AE%D9%88%D8%AF-%D8%B1%D8%A7-%D8%A8%D8%B1%D8%A7%DB%8C-%D8%B6%D8%B1%D8%A8%D9%87-%D8%B2%D8%AF%D9%86-%D8%A8%D9%87-%D8%A7%D8%B5%D9%84-%D9%86%D8%B8%D8%A7%D9%85-%D8%AC%D8%B2%D9%85-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:16:00+00:00"/>
    <meta property="og:title" content="بصیرت انقلابی مردم باعث خنثی شدن توطئه دشمنان شد/ استکبار عزم خود را برای ضربه‌زدن به اصل نظام جزم کرده است"/>
    <meta property="og:description" content="مسئول نمایندگی ولی‌فقیه در سپاه شهدای آذربایجان‌غربی گفت: خوشبختانه بار دیگر شاهد خنثی شدن توطئه دشمنان به واسطه بصیرت انقلابی مردم ایران اسلامی بودیم."/>
  </head>
  <body>
    <article>
      <h1>بصیرت انقلابی مردم باعث خنثی شدن توطئه دشمنان شد/ استکبار عزم خود را برای ضربه‌زدن به اصل نظام جزم کرده است</h1>
      <h2>مسئول نمایندگی ولی‌فقیه در سپاه شهدای آذربایجان‌غربی:</h2>
      <address>
        <time datetime="2019-11-21T15:16:00+00:00">21 Nov 2019, 15:16</time>
      </address>
      <p>مسئول نمایندگی ولی‌فقیه در سپاه شهدای آذربایجان‌غربی گفت: خوشبختانه بار دیگر شاهد خنثی شدن توطئه دشمنان به واسطه بصیرت انقلابی مردم ایران اسلامی بودیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://uromnews.ir/">اروم‌نیوز</a>، حجت‌الاسلام و المسلمین عبدالرحیم نجفقلی‌زاده سرایی صبح امروز در مراسم تجدید میثاق با آرمان‌های شهدا که به مناسبت هفته بسیج مستضعفین در باغ رضوان ارومیه برگزار شد، اظهار داشت: پس از گذشت ۴۰ سال از انقلاب اسلامی و شست دشمن در تمام عرصه‌های نفوذ، بار دیگر شاهد تلاش آن‌ها برای رخنه در میان مردم بودیم که خوشبختانه بازهم بصیرت و انقلابی‌گری اجازه این نفوذ را نداد.</p>
      <p>وی، افزود: دشمن هنوز پس از پشت سر گذاشتن یک چلّه از انقلاب اسلامی، از توطئه‌افکنی های خود پشیمان و مایوس نشده و از هر فرصتی برای نفوذ استفاده می‌کند، باید این مسیر توسط مسئولان و مردم انقلابی سدّ شود.</p>
      <p>مسئول نمایندگی ولی‌فقیه در سپاه شهدای آذربایجان‌غربی، با اشاره به اینکه خون شهدا و از خود گذشتگی رزمندگان در دوران دفاع مقدس ضامن حرکت مردمی در طول سالیان انقلاب اسلامی بوده، عنوان کرد: مردم ایران از همان ابتدای انقلاب اسلامی و در دوران مختلف نشان داده‌اند که پشتیبان ولایت فقیه و آرمان‌های نظام اسلامی هستند و هرگز در این مسیر اجازه تعدی دشمنان را نخواهند داد.</p>
      <p>وی، بیان داشت: امروز نیازمند روحیه انقلابی در مسئولین هستیم که در برهه‌ها حساس تاریخی نشان دهند که همانند قاطبه مردم در مسیر انقلاب هستند، باید در راه حراست از دستاوردهای انقلاب اسلامی از خود گذشت تا به سرمنزل مقصود برسیم.</p>
      <p>حجت‌الاسلام سرایی، خاطرنشان کرد: امروز شاهد هستیم که برخی اقدامات در خصوص کم‌رنگ کردن یاد و خاطره شهدا در جامعه انجام می‌شود که تمام این اقدامات با بصیرت و هوشمندی مردم نقش بر آب شده، همین روحیه بسیجی است که در طول تاریخ انقلاب اسلامی موجب عزت کشور بوده است.</p>
      <p>وی، از بسیج به عنوان شجره طیبه انقلاب اسلامی نام برد و گفت: در عرصه‌های مختلف جهادی، خدمت‌رسانی و محرومیت‌زدایی شاهد اثرگذاری و نقش بارز بسیج هستیم که در کنار دستگاه‌های مختلف نسبت به ارائه خدمات مشغول است، همین روحیه باید در میان مسئولان و اقشار مختلف مردم باشد تا به نتیجه متعالی و مدنظر خود برسیم.</p>
      <p>انتهای پیام/</p>
    </article>
  </body>
</html>