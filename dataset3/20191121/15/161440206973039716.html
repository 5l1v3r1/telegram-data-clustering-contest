<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/21/uccide-la-nonna-a-pugni-l-escalation-di-violenza-del-nipote-137-955360.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T15:37:23+00:00"/>
    <meta property="og:title" content="Uccide la nonna a pugni: l'escalation di violenza del nipote"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Ferrara</h6>
      <h1>Uccide la nonna a pugni: l'escalation di violenza del nipote</h1>
      <h2>La 71enne è stata massacrata al termine di una violenta lite</h2>
      <address>
        <time datetime="2019-11-21T15:37:23+00:00">21 Nov 2019, 15:37</time>
      </address>
      <p>Spuntano nuovi dettagli sulla nonna picchiata e <a href="https://www.unionesarda.it/articolo/news/italia/2019/11/21/ammazza-la-nonna-a-pugni-fermato-per-omicidio-volontario-137-955235.html">uccisa dal nipote a Ferrara</a>.</p>
      <p>Pier Paolo Alessio, questo il nome dell'assassino, aveva alle spalle una convivenza tutt'altro che tranquilla con i nonni a cui chiedeva soldi costantemente. Ricatti diventati poi estorsioni: nel maggio di quest'anno il ragazzo è stato condannato alla pena di tre anni.</p>
      <figure>
        <img src="https://www.unionesarda.it/foto/previewfotoprogressivejpeg/2019/11/22/pier_paolo_alessio_e_maria_luisa_silvestri_ans-514-318-870180.jpg"/>
        <figcaption>Pier Paolo Alessio e Maria Luisa Silvestri (Ansa)</figcaption>
      </figure>
      <p>Maria Luisa Silvestri è stata massacrata a pugni ieri al termine di una violenta lite. L'ipotesi è che la colluttazione sia iniziata per l'ora di cena, in un fast food, e degenerata mentre i due sono rientrati in macchina. A lanciare un primo allarme alcuni testimoni che hanno segnalato un giovane che stava picchiando un'anziana vicino al parcheggio del locale e poi ancora dopo, con il mezzo in movimento (la 71enne al volante e lui sul sedile del passeggero).</p>
      <p>Il 22enne si è avvalso della facoltà di non rispondere e durante l'interrogatorio davanti al pm Barba Cavallo e ai carabinieri era comunque sotto choc e delirante, tanto che è stato necessario chiamare il 118 per sedarlo e tranquillizzarlo.</p>
      <p>La convalida dell'arresto potrebbe avvenire sabato e sul cadavere sarà eseguita l'autopsia per capire le esatte cause del decesso. "Cercheremo di esaminare quanto accaduto - ha tenuto a sottolineare il sindaco Alan Fabbri - e allerteremo i servizi sociali per intervenire in aiuto ai familiari per ogni necessità. Oltre a pensare alla famiglia e ai parenti della vittima, desidero ringraziare tutti coloro che sono intervenuti sulla terribile scena dell'aggressione".</p>
      <p>Il primo cittadino fa riferimento al tunisino Imed Arfaoui che ha bloccato l'omicida in fuga fino all'arrivo delle forze dell'ordine. Fondamentale anche l'aiuto di un carabiniere fuori servizio.</p>
      <p>(Unioneonline/M)</p>
      <related>
        <a href="https://www.unionesarda.it/articolo/news/italia/2019/11/21/ammazza-la-nonna-a-pugni-fermato-per-omicidio-volontario-137-955235.html"/>
      </related>
    </article>
  </body>
</html>