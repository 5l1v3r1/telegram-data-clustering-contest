<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019687/%D8%B4%DA%A9%D8%B3%D8%AA-%D8%AA%DB%8C%D9%85-%D8%A7%D9%85%DB%8C%D8%AF-%D9%85%D9%82%D8%A7%D8%A8%D9%84-%D9%82%D8%B7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-21T15:38:38+00:00"/>
    <meta property="og:title" content="شکست تیم امید مقابل قطر"/>
    <meta property="og:description" content="تیم فوتبال المپیک ایران در دیدار تدارکاتی مقابل قطر شکست خورد."/>
  </head>
  <body>
    <article>
      <h1>شکست تیم امید مقابل قطر</h1>
      <address><time datetime="2019-11-21T15:38:38+00:00">21 Nov 2019, 15:38</time> by <a rel="author">مرتضی یعقوبی</a></address>
      <p>تیم فوتبال المپیک ایران در دیدار تدارکاتی مقابل قطر شکست خورد.</p>
      <p>به گزارش ایسنا و به نقل از فدراسیون فوتبال، تیم فوتبال امید ایران از ساعت ١٦ در زمین تمرینی مجموعه لوسیل برابر تیم المپیک قطر قرار گرفت و با حساب دو بر یک شکست خورد.</p>
      <p>در دقایق ابتدایی این بازی خالد منیر روی اشتباه مدافعان ایران صاحب توپ شد و دروازه را گشود. همچنین در دقیقه ٨ محمد وعد با یک ضربه سر دومین گل را به ثمر رساند. پس از این گل بازیکنان ایران به جریان بازی برگشتند و امید نورافکن با یک شوت سنگین در دقیقه ١٦ یکی از گل‌های خورده راجبران کرد. در ادامه تیم ایران صاحب توپ و میدان بود و بارها روی دروازه حریف خطرساز شد.</p>
      <p>در نیمه دوم حملات ایران ادامه یافت. حسین‌زاده، قائدی، آزادی و شریفی هم وارد زمین شدند. در دقیقه ٨٩ مهدی قائدی از دروازه‌بان حریف عبور کرد تا محمد البکری مجبور به خطای عمد شود. او با کارت قرمز از زمین اخراج شد اما داور در این صحنه اعلام پنالتی نکرد! در نهایت بازی با نتیجه دو بر یک به سود میزبان تمام شد.</p>
      <p>به گزارش ایسنا، هدایت تیم امید قطر بر عهده فیلیکس سانچس است که چندی پیش توانست تیم ملی قطر را تا به قهرمانی جام ملت‌های آسیا در امارات برساند.</p>
      <p>
        <b>سانچس: ایران یکی از مدعیان صعود به المپیک است</b>
      </p>
      <p>فیلیکس سانچس بعد از برتری ۲ بر یک تیمش برابر تیم امید ایران در قطر گفت: به دنبال انجام یک بازی قوی در سطح مناسب برابر حریفی قدرتمند بودیم و همان طور که انتظار داشتیم ایران چنین شرایطی را داشت. آنها با قدرت و سازمان‌یافته بازی کردند و در دقایقی از بازی فشار زیادی به ما وارد کردند. باید بگویم از انجام این بازی رضایت کامل داشتیم و به اهداف خودمان رسیدیم.</p>
      <p>سرمربی تیم المپیک قطر خاطرنشان کرد: تیم ایران در گروه ما حضور ندارد و به همین دلیل از هر نظر حریف بسیار خوب و شایسته‌ای برای این بازی بود. هدف ما شناسایی عملکرد نفرات در یک بازی درگیرانه و محکم بود که به آن رسیدیم.</p>
      <figure>
        <img src="https://cdn.isna.ir/d/2019/11/21/3/61491813.jpg"/>
      </figure>
      <p>انتهای پیام</p>
    </article>
  </body>
</html>