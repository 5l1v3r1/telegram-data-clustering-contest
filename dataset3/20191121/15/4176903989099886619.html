<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/hr-sestorici-prijava-zbog-sverca-oruzja-medju-njima-i-vojnici/"/>
    <meta property="og:site_name" content="Krstarica"/>
    <meta property="article:published_time" content="2019-11-21T15:20:00+00:00"/>
    <meta property="og:title" content="HR: Šestorici prijava zbog šverca oružja, među njima i vojnici"/>
    <meta property="og:description" content="ZADAR - Zadarska policija je podnela krivičnu prijavu protiv šestorice muškaraca, među kojima i tri pripadnika hrvatske vojske, zbog nedozvoljenog"/>
  </head>
  <body>
    <article>
      <h1>HR: Šestorici prijava zbog šverca oružja, među njima i vojnici</h1>
      <address><time datetime="2019-11-21T15:20:00+00:00">21 Nov 2019, 15:20</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>ZADAR – Zadarska policija je podnela krivičnu prijavu protiv šestorice muškaraca, među kojima i tri pripadnika hrvatske vojske, zbog nedozvoljenog posedovanja, izrade i nabavljanja oružja i eksplozivnih stvari,a nakon istrage o pilotima koji su u vojnom helikopteru navodno prevozili švercera oružja.</p>
      <p>Iz policije su saopštili da su istragom bile obuhvaćene i dve osobe iz vojske, pa su istragu sprovodili u saradnji s Vojnom policijom, prenosi Hina.</p>
      <p>Policija je nadležnom državnom tužilaštvu podnela krivične prijave protiv četiri hrvatska državljanina od 36, 40, 41 i 42 godine, a dvojica od njih prijavljeni su i za prekršaje iz Zakona o posedovanju oružja građana.</p>
      <p>Istragom su naknadno prijavljena još dva hrvatska državljanina od 46 i 52 godine, takođe zbog nedozvoljenog posedovanja, izrade i nabavljanja oružja.</p>
      <p>Istraga se sprovodi i jer na području Zadra i okoline pretragom domova osumnjičenih, poslovnog prostora, ličnih automobila i čamaca pronađene veće količine municije vojnog porekla kalibra 5,56X45 milimetara.</p>
      <p>Reč je o 6.593 komada te municije, 31 komad kalibra 12,7 50 BMG, 908 komada municije vojnog porekla kalibra 7,62 mm, 416 komada kalibra 7,9 mm, takođe vojnog porekla.</p>
      <p>Portali prenose nepotvrđene informacije i imena šestorice umešanih u šverc oružja iz Vojne baze u Zemuniku, a to su vojni pilot Ivan Krizman, Zdenko Košutić i Domagoj Nekić, dok su od civila prijavljeni Mišel Pavlović iz Bibinja, bivši zamenik gradonačelnika Zadra Ivica Vlakić i Mladen Bencun iz Zadra.</p>
      <p>Zamenik zapovednika Hrvatskog ratnog vazduhoplovstva Mihael Križanec potvrdio je danas da su u slučaju pilota koji su u Zemuniku prevozili švercera oružja evidentni bezbednosni propusti.</p>
      <p>„Pojedinci i pojedinačni slučajevi biće sankcionirani. Evidentno je bilo određenih bezbednosni propusta, od same kontrole i nadzora ulaska u kasarnu. Preduzete su zaštitne mere da se slične situacije ne bi ponovile“, izjavio je Križanec na vanrednoj konferenciji za novinare.</p>
      <p>(Tanjug)</p>
    </article>
  </body>
</html>