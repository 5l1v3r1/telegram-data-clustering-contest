<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/dosedanji-delnicarji-istrabenza-pred-skupscino-izs"/>
    <meta property="og:site_name" content="Primorske novice"/>
    <meta property="article:published_time" content="2019-11-21T15:54:56+00:00"/>
    <meta property="og:title" content="Dosedanji delničarji Istrabenza pred skupščino izstopajo iz lastništva"/>
    <meta property="og:description" content="Sava kot največji dosedanji delničar holdinga Istrabenz in Gorenjska banka kot peti največji dosedanji lastnik sta prodala svoja 16,32- oz. 8,24-odstotna lastniška deleža v podjetju. Do izstopa prihaja tik pred skupščino, na kateri bodo odločali o prenosu preostalega Istrabenzovega premoženja na DUTB, ki je po pisanju Financ kupila Savin delež."/>
  </head>
  <body>
    <article>
      <h1>Dosedanji delničarji Istrabenza pred skupščino izstopajo iz lastništva</h1>
      <address><time datetime="2019-11-21T15:54:56+00:00">21 Nov 2019, 15:54</time> by <a rel="author">STA</a></address>
      <p>
        <b>Sava kot največji dosedanji delničar holdinga Istrabenz in Gorenjska banka kot peti največji dosedanji lastnik sta prodala svoja 16,32- oz. 8,24-odstotna lastniška deleža v podjetju. Do izstopa prihaja tik pred skupščino, na kateri bodo odločali o prenosu preostalega Istrabenzovega premoženja na DUTB, ki je po pisanju Financ kupila Savin delež.</b>
      </p>
      <figure>
        <img src="https://static.primorske.si/foto/highres/gnweb/720738_f112istrabenz09z.jpg"/>
        <figcaption>Foto: Zdravko Primožič/FPA</figcaption>
      </figure>
      <p><b>PORTOROŽ, LJUBLJANA</b> &gt; Istrabenz je prek spletnih strani Ljubljanske borze tako sporočil, da je danes prejel obvestilo Save in Gorenjske banke, da sta v torek prodali 845.153 oz. 426.610 delnic podjetja oz. svoja celotna lastniška deleža v portoroški holdinški družbi. Sava je imela kot največji lastnik v lasti 16,32 odstotka delnic, Gorenjska banka pa 8,24 odstotka. Kupcev deležev Istrabenz ni razkril.</p>
      <p>Po pisanju Financ pa je Savin delež kupila prav Družba za upravljanje terjatev bank (DUTB), na katero naj bi Istrabenz prenesel preostalo premoženje. Gorenjska banka je medtem svoj delež prodala družbi BSL <b>Andreja Toša</b>. To po pisanju Financ vodi sin odvetnika Andreja Toša, ki zastopa tudi srbskega poslovneža <b>Miodraga Kostića</b>, lastnika Gorenjske banke.</p>
      <p>Največji lastniki Istrabenza so bili sicer ob polletju poleg Save še Hoteli Cavtat prek fiduciarnega računa s 15,88-odstotnim, NFD Holding v stečaju s 13,99-odstotnim in Intus Invest z 12,94-odstotnim.</p>
      <p>Do izstopanja lastnikov skoraj četrtinskega lastniškega deleža podjetja prihaja pred skupščino, sklicano za naslednji torek, na kateri bodo delničarji Istrabenza odločali o predlogu, da družba tudi preostalo premoženje prenese na edinega upnika, Družbo za upravljanje terjatev bank (DUTB), in da gre v likvidacijo.</p>
      <p>Med preostalim premoženjem je po prenosu Istrabenza Turizma na DUTB relevanten sicer le še polovični delež družbe Adriafin, ki je nekaj manj kot 78-odstotna lastnica družbe Vinakoper.</p>
      <p>Po pisanju Financ bi lahko novi lastnik deleža Gorenjske banke otežil prenos premoženja na DUTB, a časnik opozarja, da bi največji Istrabenzov upnik potem v vsakem primeru vložil zahtevo za stečaj.</p>
      <p>Do omenjene odsvojitve delnic Istrabenz Turizma od Istrabenza je sicer prišlo po tistem, ko je vlada sredi februarja najprej kot skupščina t. i. slabe banke odločila, da ustavi prodajo delnic turistične družbe, s katerimi so bile zavarovane terjatve DUTB do holdinga Istrabenz. Razlog za to je bila očitana kršitev sporazuma o finančnem prestrukturiranju Istrabenza in pogodbe o prestrukturiranju dolgov.</p>
      <p>DUTB je nato kot največji upnik odpoklicala vse finančne terjatve do Istrabenza in unovčila zavarovanja oz. izvršila zastavno pravico s prenosom delnic Istrabenz Turizma ter jih v prvem koraku predvidene, a še ne izpeljane ustanovitve državnega turističnega holdinga prenesla na posebno namensko družbo.</p>
    </article>
  </body>
</html>