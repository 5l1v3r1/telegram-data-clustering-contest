<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/jimmie-akesson-vi-vaxer-for-att-vi-har-ratt"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T15:17:10+00:00"/>
    <meta property="og:title" content="Jimmie Åkesson: Vi växer för att vi har rätt"/>
    <meta property="og:description" content="När Sverigedemokraterna i dag inleder sina landsdagar är det från en helt ny styrkeposition. Socialdemokraternas hundraåriga roll som största parti hotas nu på allvar av SD. De politiska motståndarna käbblar om varför SD växer. Är det för att man isolerat dem eller för att man inte längre gör det? – Vi växer därför att vi beskriver verkligheten på ett sätt som väldigt många väljare känner igen sig i, säger han i en TT-intervju."/>
  </head>
  <body>
    <article>
      <h1>Jimmie Åkesson: Vi växer för att vi har rätt</h1>
      <address><time datetime="2019-11-21T15:17:10+00:00">21 Nov 2019, 15:17</time> by <a rel="author">TT</a></address>
      <p>
        <b>När Sverigedemokraterna i dag inleder sina landsdagar är det från en helt ny styrkeposition. Socialdemokraternas hundraåriga roll som största parti hotas nu på allvar av SD. De politiska motståndarna käbblar om varför SD växer. Är det för att man isolerat dem eller för att man inte längre gör det?<br/>– Vi växer därför att vi beskriver verkligheten på ett sätt som väldigt många väljare känner igen sig i, säger han i en TT-intervju.</b>
      </p>
      <p>Jimmie Åkesson pratar ofta nedlåtande om liberalismen, det vänsterliberala etablissemanget. Utmärkande för den liberala demokratin är rättsstaten, fria domstolar, oberoende medier, mänskliga rättigheter, skydd för minoriteter och civilsamhället. Frågan är vad det är han ogillar av detta.</p>
      <p>– Jag gillar det. Den klassiska liberala demokratimodellen är ju den som vi företräder. De vänsterliberala i Sverige företräder en multikulturalistisk demokratisyn som har väldigt litet med den liberala demokratin att göra, utan som i förlängningen leder till särrättigheter som hotar rättsstaten och skapar splittring.</p>
      <p>Några SD-riksdagsledamöter har föreslagit att delar av Advokatsamfundet ska förstatligas. Frågan är hur det rimmar med en liberal rättsstat?</p>
      <p>– Nä, jag är inte insatt i förslaget i detalj, men det diskuterades i verkställande utskottet och man är inte jätteförtjust i det. Men jag ska sätta mig in i det, säger Åkesson.</p>
      <h3>Spärra in folk</h3>
      <p>Ett annat förslag som partiledningen själv lyfter fram inför landsdagarna är att människor som inte kan rehabiliteras helt enkelt bör ”spärras in” i ett slags förvar. Även det ett förslag som är svårförenligt med den liberala rättsstaten.</p>
      <p>– Det är en gränsdragning man måste göra någonstans, där man å ena sidan har stor respekt för rättsstaten och allas likhet inför lagen och att man är oskyldig tills motsatsen är bevisad, men å andra sidan har vi en annan typ av brottslighet i dag som kräver andra lösningar.</p>
      <figure>
        <img src="https://www.svtstatic.se/image/wide/992/24562641/1574348105"/>
        <figcaption>Sverigedemokraterna går framåt i opinionen.<cite>Foto: TT</cite></figcaption>
      </figure>
      <h3>”Kulturpolitiken får en viktig roll”</h3>
      <p>Ett återkommande tema i Åkessons tal är visionen om det homogena folkhemmet som motsats till dagens ”själlösa och splittrade” samhälle. Frågan är vilken roll kulturpolitiken spelar för SD för att skapa det samhället.</p>
      <p>– Kulturpolitiken blir viktig nu i den situation man har försatt oss i med segregation, hundratusentals människor som lever här fysiskt men inte mentalt. Om de någonsin ska kunna bli en del av majoritetsbefolkningens gemenskap så måste vi ju tillgängliggöra våra värderingar och vårt kulturarv och vårt sätt att tänka. Det klart att då får kulturpolitiken en viktig roll.</p>
      <details>
        <summary>Fakta: Förslag till landsdagarna</summary>
        <p>Det kontroversiella begreppet ”nedärvd essens” i principprogrammet slopas.</p>
        <p>Förbudet mot dubbla medborgarskap slopas.</p>
        <p>Förslaget om frivillig inkomstdelning mellan makar slopas.</p>
        <p>Asylmottagandet ska minimeras och generera ett netto-minus.</p>
        <p>Flyktingmottagande ska bara ske genom FN:s kvotsystem.</p>
        <p>Verkställighetshinder ska inte möjliggöra uppehållstillstånd.</p>
        <p>Möjligheten att utvisa till tredje land ska stärkas.</p>
        <p>Reglerna för arbetskraftsinvandring ska skärpas.</p>
        <p>Kraven för medborgarskap ska skärpas kraftigt.</p>
        <p>Medborgarskap ska kunna återkallas.</p>
        <p>Källa: <i>Sverigedemokraterna (TT)</i></p>
      </details>
      <related>
        <h4>Relaterat</h4>
        <a href="https://www.svt.se/nyheter/inrikes/svt-novus-sd-nast-storsta-parti-i-opinionen"/>
        <a href="https://www.svt.se/nyheter/inrikes/svt-s-politikreporter-om-sd-s-framgang"/>
        <a href="https://www.svt.se/nyheter/inrikes/orostider-ar-skordetider-for-jimmie-akesson"/>
      </related>
    </article>
  </body>
</html>