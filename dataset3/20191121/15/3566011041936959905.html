<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548912.html/%D8%AE%D9%88%D8%AF%D8%B3%D8%A7%D8%B2%DB%8C-%D8%AA%D8%B4%DA%A9%DB%8C%D9%84%D8%A7%D8%AA%DB%8C-%D8%A7%D8%B2-%D8%A7%D9%87%D8%AF%D8%A7%D9%81-%D9%85%D9%87%D9%85-%D9%88-%D8%A7%D8%B3%D8%A7%D8%B3%DB%8C-%D8%B4%D8%AC%D8%B1%D9%87-%D8%B7%DB%8C%D8%A8%D9%87-%D8%A8%D8%B3%DB%8C%D8%AC-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:18:00+00:00"/>
    <meta property="og:title" content="خودسازی تشکیلاتی از اهداف مهم و اساسی شجره طیبه بسیج است"/>
    <meta property="og:description" content="امام جمعه تربت حیدریه گفت: اخلاص و معنویت از شاخصه های مهم بسیجیان در دوران های مختلف است اما خود سازی تشکیلاتی بسیج برای تشکیل تمدن بزرگ اسلامی از اهداف اساسی این شجره طیبه به شمار می رود."/>
  </head>
  <body>
    <article>
      <h1>خودسازی تشکیلاتی از اهداف مهم و اساسی شجره طیبه بسیج است</h1>
      <h2>امام جمعه تربت حیدریه در جمع بسیجیان:</h2>
      <address>
        <time datetime="2019-11-21T15:18:00+00:00">21 Nov 2019, 15:18</time>
      </address>
      <p>امام جمعه تربت حیدریه گفت: اخلاص و معنویت از شاخصه های مهم بسیجیان در دوران های مختلف است اما خود سازی تشکیلاتی بسیج برای تشکیل تمدن بزرگ اسلامی از اهداف اساسی این شجره طیبه به شمار می رود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.sobhtoos.ir/">صبح توس</a>؛ حجت الاسلام محمدرضا عصمتی صبح امروز و در نخستین روز از هفته گرامیداشت بسیج در دیدار با بسیجیان تربت حیدریه با بیان اینکه اساس بسیج بر پایه اخلاص بنا نهاده شده، افزود: بسیج و بسیجی اهل آگاهی، معرفت، بصیرت و دشمن شناسی است و تمام موفقیت های این نهاد مقدس در پرتو ولایت پذیری آن شکل گرفته است.</p>
      <p>وی اظهار کرد: در بدنه بسیج حلقه های صالحین که با هدف تعلیم و تربیت و کادر سازی برای انقلاب اسلامی تشکیل شده عامل رشد و موفقیت و پیروزی در عرصه های مبارزه با دشمنان است که باید این رویه نیز تثبیت شود.</p>
      <p>رییس حوزه علمیه مرحوم هراتی بیان داشت: اخلاص و معنویت از شاخصه های مهم بسیجیان در دوران های مختلف است اما خود سازی تشکیلاتی بسیج برای تشکیل تمدن بزرگ اسلامی از اهداف مهم و اساسی این شجره طیبه به شمار می رود.</p>
      <p>عصمتی از بصیرت بسیج بعنوان ویژگی ممتاز این نهاد مقدس یاد کرد و افزود: بسیج و بسیجیان پا در رکاب ولایت در هر برهه ای که انقلاب و نظام در عرصه های مختلف به انها نیاز داشته با حضور به موقع و اثر گذار خود و با روحیه و مدیریت جهادی توانسته فتنه ها و توطئه های دشمنان را خنثی کنند.</p>
      <p>امام جمعه تربت حیدریه بیان کرد: استقامت و پایداری، روحیه ایثار و شهادت و شهامت و همچنین دشمن شناسی بسیجیان در عرصه های مختلف کشور در این چهل سال گذشته باعث تنومند تر شدن این شجره طیبه شده، بطوریکه دشمنان اسلام و انقلاب از نفوذ این تفکر در کشورهای منطقه و جهان اسلام به هراس افتاده اند.</p>
      <p>اجرای 36 ویژه برنامه گرامیداشت هفته بسیج در تربت حیدریه</p>
      <p>فرمانده سپاه ناحیه بسیج تربت حیدریه از اجرای 36 عنوان ویژه برنامه گرامیداشت هفته بسیج خبر داد و گفت: این برنامه ها در 7 سرفصل و در سه سطح شهرستانی، بخشی و محلات از امروز بمدت یک هفته برگزار می شود.</p>
      <p>علی نیک یاد افزود: همچنین بیش از 200 برنامه در سطح پایگاهها، مساجد و واحد های مقاومت بسیج در این مدت برگزار خواهد شد.</p>
      <p>فرمانده سپاه تربت حیدریه از اجرای گشت رضوین، برگزاری نشست های تربیتی و بصیرتی، اجرای کارگاههای سبک زندگی اسلامی، پیشگیری از آسیب های اجتماعی و برگزاری جشنواره غذاهای سنتی بعنوان ویژه برنامه های هفته بسیج در سرفصل های امنیتی، دفاعی، تربیتی و اجتماعی  یاد کرد.</p>
      <p>وی خاطر نشان کرد: همچنین در ایام هفته بسیج و در سرفصل محرومیت زدائی و ارائه خدمت، توزیع 20 سری کمک جهیزیه برای نوعروسان، ویزیت رایگان بیماران نیازمند در مناطق حاشیه ای شهر و تهیه سبد کالا برای محرومین انجام خواهد گرفت.</p>
      <p>انتهای پیام/</p>
    </article>
  </body>
</html>