<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/nyheter/samsung-galaxy-s11-tycks-fa-120-hz-skarm"/>
    <meta property="og:site_name" content="Mobil"/>
    <meta property="article:published_time" content="2019-11-21T15:14:00+00:00"/>
    <meta property="og:title" content="Samsung Galaxy S11 tycks få 120 Hz-skärm"/>
    <meta property="og:description" content="2020 förutspås bli året då många telefontillverkare satsar på skärmar med lite högre bilduppdateringsfrekvens. Och Samsung verkar vara redo."/>
  </head>
  <body>
    <article>
      <h6 class="kicker">Avslöjas i betaversion av gränssnittet</h6>
      <h1>Samsung Galaxy S11 tycks få 120 Hz-skärm</h1>
      <address><time datetime="2019-11-21T15:14:00+00:00">21 Nov 2019, 15:14</time> by <a rel="author" href="mailto:redaktion@mobil.se" target="_blank">Mats Karlsson</a></address>
      <p>Nyheter <br/><b>2020 förutspås bli året då många telefontillverkare satsar på skärmar med lite högre bilduppdateringsfrekvens. Och Samsung verkar vara redo.</b></p>
      <p>Den gängse bilduppdateringsfrekvensen för en modern smartphone är 60 Hz. Redan i år har vi sett ett antal undantag, inte minst Oneplus-telefonerna med sina 90 Hz-skärmar, och så förstås några gamingtelefoner med en uppdateringsfrekvens på hela 120 Hz. I det senare fallet handlar det kanske inte så mycket om estetik och mjuka animationer som om optimering av spelbarheten i avancerade spel. Men att högre bilduppdateringsfrekvenser är en het trend råder det hur som helst inget tvivel om. </p>
      <p>Det har länge förekommit spekulationer om att Samsung ska förse sina kommande flaggskeppstelefoner med skärmar med lite högra uppdateringsfrekvens. Och nu kommer tydliga tecken på att så blir fallet. Det är i en betaversion av Samsungs Androidgränssnitt One UI som det finns en meny där man kan stänga av 120 Hz-läget för att spara batteri, alternativt välja att det ska aktiveras endast med vissa appar. I menyn står det uttryckligen att 120 Hz-läget gör ”mjukast möjliga display”. Samsung har tidigare levererat 120 Hz-skärmar till andra tillverkare och det borde således vara en ganska enkel sak för koreanerna att förse även sina egna telefoner med finessen. Även Apple sägs vara på gång med 120 Hz-skärmar till nästa års Iphone-modeller. </p>
      <p>Annons</p>
      <footer>Källa <br/><a href="https://9to5google.com/2019/11/20/samsung-120hz-display-android-hint/">Samsungbeta skvallrar om 120 Hz-skärmar</a></footer>
      <related>
        <h4>Relaterade artiklar</h4>
        <a href="https://www.mobil.se/nyheter/appkod-skvallrar-om-209-skarm-och-108-megapixel-i-samsung-galaxy-s11"/>
        <a href="https://www.mobil.se/nyheter/uppgifter-samsung-har-faststallt-den-slutliga-designen-for-galaxy-s11"/>
      </related>
    </article>
  </body>
</html>