<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/marek-dalik-vezeni-prace-penzion-znojmo-vezenska-sprava_1911211541_jak"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T15:41:00+00:00"/>
    <meta property="og:title" content="Marek Dalík rozhodně neměl žádné nadstandardní výhody, říká mluvčí Vězeňské služby Kučerová"/>
    <meta property="og:description" content="Podle mluvčí Vězeňské služby Petry Kučerové pracovní zařazení vězňů neovlivňuje, zdali jsou veřejnými či mediálně známými osobnostmi."/>
  </head>
  <body>
    <article>
      <h1>Marek Dalík rozhodně neměl žádné nadstandardní výhody, říká mluvčí Vězeňské služby Kučerová</h1>
      <address><time datetime="2019-11-21T15:41:00+00:00">21 Nov 2019, 15:41</time> by <a rel="author">Václav Štefan</a></address>
      <p>
        <b>Státní zástupci prověřují okolnosti, za kterých lobbista Marek Dalík pracoval během výkonu trestu ve znojemském penzionu. Dalík měl do zařízení docházet z nedaleké věznice a pomáhat jako údržbář a uklízeč, a to bez dohledu dozorců. Zabývat se tím chce i ministryně spravedlnosti. Podle mluvčí Vězeňské služby Petry Kučerové pracovní zařazení vězňů neovlivňuje, zdali jsou veřejnými či mediálně známými osobnostmi. Řekla to Radiožurnálu.</b>
      </p>
      <p><b>Proč vězeňská služba rozhodla o zařazení Marka Dalíka právě na tuto pozici? Ostatní odsouzení ze znojemské věznice pracují spíš ve výrobě, jak <a href="https://zpravy.aktualne.cz/domaci/dalik-stravil-cast-trestu-ve-znojemskem-penzionu-hlidal-ho-j/r~5d7841380b7d11ea8776ac1f6b220ee8/">psalo</a> Aktuálně.cz.<br/></b>O zařazení vězňů na venkovní pracoviště rozhoduje odborná komise, vzhledem k tomu, že věznice mají smlouvy s mnoha různými subjekty, tedy v některých regionech i s těmi, které poskytují ubytovací služby, obsazují i tato místa.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/marek-dalik-pandur-znojmo-veznice-penzion_1911211158_pj"/>
      </related>
      <p><b>Jaké práci se Marek Dalík v penzionu U Císaře Zikmunda na hlavním znojemském náměstí přesně věnoval?<br/></b>Jednalo se o pomocné práce nevyžadující odbornou kvalifikaci.</p>
      <p><b>V penzionu měla Marka Dalíka hlídat pouze provozovatelka. Může vězeňská služba zaručit, že se nestýkal s příbuznými, netelefonoval a neprováděl další činnosti, které jako vězeň dělat nemohl?<br/></b>Ano, může. Ze strany věznice probíhaly pravidelné i namátkové kontroly. Pokud vězněná osoba jakýmkoliv způsobem zneužije toto zařazení na pracovišti, čeká ji kázeňský postih a na dané pracoviště už nebude zařazena.</p>
      <p><b>Je pravda, že součástí smlouvy s provozovatelem penzionu bylo i to, že odsouzený mohl pracovat v rodinném domě u provozovatele? Dělo se tak?<br/></b>Ve smlouvě jsou uvedena dvě pracoviště.</p>
      <p><b>Od kdy má vězeňská správa smlouvu s tímto provozovatelem a kolik vězňů se tam vystřídalo?<br/></b>Od roku 2007. Tímto pracovištěm prošlo zhruba 60 odsouzených, ve smlouvě je uvedeno, že věznice poskytne tomuto subjektu jednoho až dva odsouzené.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/lobbista-marek-dalik-pandur-vezeni_1911210902_pj"/>
      </related>
      <p><b>Byli na této pozici v minulosti umístěni i další mediálně známí odsouzení? Pokud nemůžete uvést jejich jméno, prosím, uveďte jejich civilní profese.<br/></b>Ne. Pracovní zařazení odsouzených neovlivňuje fakt, že jsou mediálně známé osoby, ale kritéria jejich vhodnosti na umístění na pracoviště. Ze zákona nemůžeme poskytovat informace ke konkrétním vězněným osobám, nicméně co se týká bývalého odsouzeného Marka Dalíka, uvádíme, že byl zařazen ve standardní věznici se standardním režimem a rozhodně neměl žádné nadstandardní výhody.</p>
      <p><b>Kolik míst pro jednotlivce, jako je toto ve Znojmě, vězeňská služba má k dispozici?<br/></b>Subjektů, které nabízejí ve smlouvách jedno až dvě pracovní místa, má vězeňská správa 72.</p>
      <related>
        <h4>Související články</h4>
        <a href="https://www.irozhlas.cz/zpravy-domov/marek-dalik-podminene-propusteni_1911181054_zit"/>
        <a href="https://www.irozhlas.cz/zpravy-domov/marek-dalik-podminene-propusteni-listopad_1910090941_zit"/>
        <a href="https://www.irozhlas.cz/zpravy-domov/vezeni-propusteni-marek-dalik-pandury-podvod-zadost_1909101110_dok"/>
      </related>
    </article>
  </body>
</html>