<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/hitler-evro-herman-1618517.html"/>
    <meta property="og:site_name" content="Cross"/>
    <meta property="article:published_time" content="2019-11-21T15:10:00+00:00"/>
    <meta property="og:title" content="Луксозно издание на &quot;Моята борба&quot; на Хитлер беше продадено за 130 000 евро"/>
    <meta property="og:description" content="/КРОСС/ Вещи, принадлежали на германския диктатор Адолф Хитлер, фигурираха сред нацистките предмети, продадени на предизвикал спорове търг в Грасбрун близо до Мюнхен, предаде ДПА."/>
  </head>
  <body>
    <article>
      <h1>Луксозно издание на "Моята борба" на Хитлер беше продадено за 130 000 евро</h1>
      <address>
        <time datetime="2019-11-21T15:10:00+00:00">21 Nov 2019, 15:10</time>
      </address>
      <p>/КРОСС/ Вещи, принадлежали на германския диктатор Адолф Хитлер, фигурираха сред нацистките предмети, продадени на предизвикал спорове търг в Грасбрун близо до Мюнхен, предаде ДПА.</p>
      <p>Шапката цилиндър на Адолф Хитлер, кутия за пури, принадлежала на неговата дясна ръка Херман Гьоринг и коктейлна рокля на Ева Браун фигурираха сред 800-те лота, изложени от аукционната къща "Херман Хисторика".</p>
      <p>Луксозно издание с обковани със сребро корици на книгата на Хитлер "Моята борба" намери купувач за 130 хиляди евро, двойно повече от първоначалната оценка. Тоалетът на Ева Браун смени притежателя си срещу 4 600 евро. Наддаванията ще продължат до 10 часа местно време.</p>
      <p>Търгът предизвика гневната реакция на Европейската еврейска асоциация. Според нея е неморално да се правят пари от вещи, оцапани с невинна кръв.</p>
      <p>Собственикът на аукционната къща "Херман Хисторика" Бернхард Пахер от своя страна възрази, че за изложените лотове наддават предимно музеи, обществени колекции и частни колекционери с научен интерес към тази епоха.</p>
      <p>Тръжната къща "Херман Хисторика" и преди е получавала критики за свои аукциони. През 2016 година тя намери купувач за униформа на Хитлер за 275 хиляди евро.</p>
    </article>
  </body>
</html>