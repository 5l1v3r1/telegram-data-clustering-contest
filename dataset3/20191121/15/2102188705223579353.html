<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/654000/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T15:51:00+00:00"/>
    <meta property="og:title" content="Керівництво АРМА відсторонили через зрив опалювального сезону у 2 містах"/>
    <meta property="og:description" content="Кабмін відсторонив від виконання обов’язків керівництво Нацагентства з розшуку і менеджменту активів через допуск зриву опалювального сезону у містах Новояворівськ та Новий Розділ Львівської області."/>
  </head>
  <body>
    <article>
      <h1>Керівництво АРМА відсторонили через зрив опалювального сезону у 2 містах</h1>
      <address>
        <time datetime="2019-11-21T15:51:00+00:00">21 Nov 2019, 15:51</time>
      </address>
      <p>Кабмін відсторонив від виконання обов'язків керівництво Нацагентства з розшуку і менеджменту активів через допуск зриву опалювального сезону у містах Новояворівськ та Новий Розділ Львівської області.</p>
      <p>Про це написав у своєму Telegram-каналі прем'єр Олексій Гончарук.</p>
      <p>Уряд притягнув до дисциплінарної відповідальності керівництво АРМА за допуск зриву опалювального сезону в регіоні і відсторонив його від виконання обов'язків", - заявив прем'єр.</p>
      <p>За його словами, у четвер зранку у Новояворівськ подали тепло.</p>
      <p>"Сьогодні зранку розпочато нагрівання систем, протягом дня у домівки мешканців міста почне надходити тепло.</p>
      <p>У Новому Роздолі продовжують ремонтні роботи. Бригади працюють безперервно, уже ліквідували 4 пориви на трасах. Запуск опалення заплановано на завтра", - додав голова уряду.</p>
      <p>У пресслужбі АРМА <a href="https://www.pravda.com.ua/news/2019/11/21/7232653/">повідомили УП,</a> що не знають, кого відсторонили від виконання обов’язків. Співрозмовник відзначила, що в АРМА "чекають підтвердження цієї інформації" і що керівник АРМА Антон Янчук на місці і працює.</p>
      <p>Зазначимо, що зрив початку опалювального сезону в Новояворівську та Новому Роздолі був визнаний обласною комісією з НС надзвичайною ситуацією технологічного характеру.</p>
      <p>Компанія "Гарант Енергія М", яка була призначена АРМА управителем ТЕЦ в зазначених містах, так і не змогла розпочати опалювальний сезон. Співробітники обох ТЕЦ відмовилися виходити на роботу, протестуючи проти боргів за зарплату за кілька місяців.</p>
      <p>
        <b>Нагадаємо:</b>
      </p>
      <p>
        <i>"Нафтогаз України" заявив <a href="https://www.epravda.com.ua/news/2019/11/18/653805/">про критичну ситуацію</a> в місті Новий Розділ на Львівщині: опалення немає, цілі райони міста без електрики, також під загрозою постачання води в один з районів.</i>
      </p>
      <p>
        <i>13 листопада прем’єр-міністр Олексій Гончарук <a href="https://www.pravda.com.ua/news/2019/11/13/7231888/">перебував</a> у Новояворівську та Новому Роздолі на Львівщині через затримку опалення. </i>
      </p>
      <p>
        <i>Він повідомив, що уряд ініціюватиме передачу Новояворівської ТЕЦ в управління компанії групи НАК "Нафтогаз".</i>
      </p>
      <p>
        <i>НАБУ затримало у Львові чотирьох посадових осіб ТОВ "Енергія-Новий Розділ", ТОВ "Енергія-Новояворівськ" та ТОВ "Енергія" за підозрою в заволодінні понад 300 млн куб м природного газу НАК "Нафтогаз України" на суму понад 1,4 млрд грн.</i>
      </p>
      <p>
        <i>Кінцевими бенефіціарами всіх трьох компаній є народні депутати від БПП брати Ярослав і Богдан Дубневичі.</i>
      </p>
      <p>
        <i>Підприємства-власники Новояворівської і Новороздільської ТЕЦ в 2013-2015 роках купували природний газ у НАК "Нафтогаз" для виробництва теплової енергії населенню. Для такої категорії споживачів "Нафтогаз" продає газ дешевше, ніж для комерційних споживачів.</i>
      </p>
      <p>
        <i>Однак підприємства купили понад 300 млн куб. м газу за пільговою ціною, не плануючи використовувати його для потреб населення, вважають слідчі.</i>
      </p>
      <p>
        <i>НКРЕКП підтвердила, що "Енергія-Новоярівськ" використала не за призначенням 28,6 млн куб м природного газу в 2014 році і 47,3 - в 2015 році. А "Енергія-Новий Розділ" - 52,3 млн куб м в 2014 році і 53,9 - у 2015 році.</i>
      </p>
      <p>
        <i>Через несплату компанією ПП "Гарант Енерго М" заборгованостей за газопостачання перед "Нафтогазом" у двох містах Львівської області - Новий Розділ та Новояворівськ – з’явилися <a href="https://www.epravda.com.ua/news/2019/07/4/649337/">проблеми з опаленням</a> у наступному опалювальному сезоні.</i>
      </p>
      <p>
        <i>"Гарант Енерго М" експлуатує майнові комплекси ТзОВ "Енергія-Новий Розділ" та ТзОВ "Енергія-Новояворівськ" на основі угод з Національним агентством з питань виявлення, розшуку та управління активами, одержаними від корупційних та інших злочинів (АРМА).</i>
      </p>
      <p>Економічна правда</p>
    </article>
  </body>
</html>