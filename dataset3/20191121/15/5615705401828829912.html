<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204741-v-senati-ssha-vvazhayut-shcho-mozhut-na-1-rik-vidterminuvati-zapusk-pivnichnogo-potoku-2"/>
    <meta property="og:site_name" content="Mind UA"/>
    <meta property="article:published_time" content="2019-11-21T15:44:00+00:00"/>
    <meta property="og:title" content="В Сенаті США вважають, що можуть на 1 рік відтермінувати запуск «Північного потоку-2»"/>
    <meta property="og:description" content="Сенатор вважає введення санкцій безпрограшною ситуацією"/>
  </head>
  <body>
    <article>
      <h1>В Сенаті США вважають, що можуть на 1 рік відтермінувати запуск «Північного потоку-2»</h1>
      <h2>Сенатор вважає введення санкцій безпрограшною ситуацією</h2>
      <address>
        <time datetime="2019-11-21T15:44:00+00:00">21 Nov 2019, 15:44</time>
      </address>
      <p>Республіканський сенатор <b>Тед Круз</b>, який представляє штат Техас, висловив думку, що введення Сполученими Штатами санкцій щодо компаній, що беруть участь в прокладанні газопроводу «Північний потік-2», може затримати введення його в експлуатацію, як мінімум, на рік, пише <a href="https://www.golos-ameriki.ru/a/senator-cruz-sees-possible-delay-on-nord-stream2/5175191.html">Голос Америки</a>.</p>
      <p>Виступаючи на слуханнях в сенатському комітеті закордонних справ, сенатор Круз зазначив, що санкції проти учасників проекту можуть бути введені в результаті прийняття Конгресом США відповідного законопроекту або внаслідок використання американською адміністрацією вже прийнятого закону «Про протидію противникам Америки за допомогою санкцій».</p>
      <p>«У гіршому випадку введення санкцій щодо компаній, що беруть участь в прокладанні газопроводу, затримає «Північний потік-2» більше ніж на рік, – сказав Круз. – У кращому випадку, який здається мені більш імовірним, ми разом зупинимо створення трубопроводу. У будь-якому випадку це безпрограшна ситуація».</p>
      <p>Круз є одним зі співавторів запропонованого законопроекту про санкції. У липні цю ініціативу підтримав Сенатський комітет із закордонних справ. Тепер він очікує затвердження повним складом верхньої палати Конгресу.</p>
      <p>Нагадаємо, крім російського «Газпрому»  в проекті «Північний потік-2», який постачатиме газ із Росії через Балтійське море до Німеччини,  беруть участь британсько-нідерландська Shell, німецькі компанії Uniper і Wintershall, французька Engie і австрійська OMV.</p>
      <p>Про те, чому цей трубопровід не гарантує Європі енергетичної безпеки – в матеріалі Mind «<a href="https://mind.ua/news/20203054-yak-putin-za-dopomogoyu-pivnichnogo-potoku-2-nakinuv-zashmorg-na-evropu-foreign-policy">Як Путін за допомогою «Північного потоку-2» накинув зашморг на Європу</a>».</p>
      <p>Про вплив Німеччини на ситуацію з газопроводом ми писали в матеріалі «<a href="https://mind.ua/news/20200105-chomu-ssha-ne-vvodyat-sankciyi-proti-pivnichnogo-potoku-2-tri-scenariyi-rozvitku-podij">Чому США не вводять санкції проти «Північного потоку-2»: три сценарії розвитку подій</a>».</p>
      <related>
        <h4>Також читайте</h4>
        <a href="https://mind.ua/news/20204734-v-rf-perenesli-zapusk-pivnichnogo-potoku-2-na-seredinu-2020-roku"/>
        <a href="https://mind.ua/news/20204699-sluhannya-shchodo-impichmentu-chinovniki-povidomili-shcho-shokovani-tiskom-trampa-na-zelenskogo"/>
        <a href="https://mind.ua/news/20204588-deripaska-poprosiv-minfin-ssha-znyati-z-cogo-sankciyi"/>
      </related>
    </article>
  </body>
</html>