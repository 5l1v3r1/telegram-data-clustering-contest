<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/franciska-cotar-je-vceraj-praznovala-102-rojstni-d"/>
    <meta property="og:site_name" content="Primorske novice"/>
    <meta property="article:published_time" content="2019-11-21T15:58:34+00:00"/>
    <meta property="og:title" content="Frančiška Čotar je praznovala 102. rojstni dan"/>
    <meta property="og:description" content="V Domu upokojencev Gradišče je bilo včeraj posebej slovesno. Frančiška Čotar, ki se je iz Dornberka v dom priselila pred slabimi tremi leti, je namreč praznovala 102. rojstni dan."/>
  </head>
  <body>
    <article>
      <h1>Frančiška Čotar je praznovala 102. rojstni dan</h1>
      <address><time datetime="2019-11-21T15:58:34+00:00">21 Nov 2019, 15:58</time> by <a rel="author">Alenka Ožbot Klančič</a></address>
      <p>
        <b>V Domu upokojencev Gradišče je bilo včeraj posebej slovesno. Frančiška Čotar, ki se je iz Dornberka v dom priselila pred slabimi tremi leti, je namreč praznovala 102. rojstni dan.</b>
      </p>
      <figure>
        <img src="https://static.primorske.si/foto/highres/gorica/720722_268-stoletnica.jpg"/>
        <figcaption>Foto: Alenka Ožbot</figcaption>
      </figure>
      <p><b>GRADIŠČE NAD PRVAČINO</b> &gt; Rodila se je v družini, kjer je bilo 12 otrok in ni imela lahkega življenja. Od malih nog je delala in veliko je pretrpela. Za svoja leta pa se zelo dobro drži, le sluh ji nagaja. Je še zelo družabna in udeležuje se raznih aktivnosti v domu. Kakšen pa je njen recept za dolgo življenje? “Veliko trpljenja,” preprosto pove vsakemu, ki jo to vpraša. In od mize je treba vstati lačen, je prepričana. Sama namreč nikoli ni veliko jedla. Voščit so ji prišli podžupanja novogoriške občine <b>Elena Zavadlav Ušaj</b>, predstavniki KS Dornberk, Rdečega križa, domačega gasilskega društva, prijatelji in sorodniki, zapele so jih pevke iz Dornberka in varovanci doma, prisrčen govor ji je pripravil direktor doma <b>Silvano Gregorič</b>. Seveda so tudi razrezali torto in nazdravili s šampanjcem ter slavljenki zaželeli še veliko lepega.</p>
    </article>
  </body>
</html>