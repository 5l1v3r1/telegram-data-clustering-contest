<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/panagiotopoulos_oi_geopolitikes_synthikes_epiballoun_h_xora_na_diathetei_isxyres_kai_aksiomaxes_enoples_dynameis-588716/"/>
    <meta property="og:site_name" content="Real.gr"/>
    <meta property="article:published_time" content="2019-11-21T15:35:00+00:00"/>
    <meta property="og:title" content="Αθανασίου στον Realfm για μεταναστευτικό: Δεν μπορούν 5 νησιά να σηκώνουν το βάρος - Να γίνει αναλογική κατανομή στις περιφέρειες"/>
    <meta property="og:description" content="'Η Ελλάδα διαθέτει αυτές τις Ένοπλες Δυνάμεις τόσο σε οπλικά συστήματα, αλλά κυρίως σε ποιότητα προσωπικού ώστε να έχει το δικό της πολλαπλασιαστή ισχύος και να αποθαρρύνει κάθε επιβουλή οποιουδήποτε εναντίον κυριαρχικών μας δικαιωμάτων', διαβεβαίωσε ο υπουργός Εθνικής Άμυνας Νικόλαος Παναγιωτόπουλος, με δήλωσή του, μετά το τέλος της πανηγυρικής θείας λειτουργίας που τελέσθηκε το πρωί της Πέμπτης στον καθεδρικό ναό Αθηνών, με την ευκαιρία του διπλού εορτασμού της ημέρας των Ενόπλων Δυνάμεων και των Εισοδίων της Θεοτόκου."/>
  </head>
  <body>
    <article>
      <h1>
        <a href="https://www.real.gr/politiki/arthro/athanasiou_ston_realfm_gia_metanasteutiko_den_mporoun_5_nisia_na_sikonoun_to_baros_na_ginei_analogiki_katanomi_stis_perifereies-588715/">Αθανασίου στον Realfm για μεταναστευτικό: Δεν μπορούν 5 νησιά να σηκώνουν το βάρος - Να γίνει αναλογική κατανομή στις περιφέρειες</a>
      </h1>
      <address><time datetime="2019-11-21T15:35:00+00:00">21 Nov 2019, 15:35</time> by <a rel="author">Real.gr</a></address>
      <p>
        <b>«Η Ελλάδα διαθέτει αυτές τις Ένοπλες Δυνάμεις τόσο σε οπλικά συστήματα, αλλά κυρίως σε ποιότητα προσωπικού ώστε να έχει το δικό της πολλαπλασιαστή ισχύος και να αποθαρρύνει κάθε επιβουλή οποιουδήποτε εναντίον κυριαρχικών μας δικαιωμάτων», διαβεβαίωσε ο υπουργός Εθνικής Άμυνας Νικόλαος Παναγιωτόπουλος, με δήλωσή του, μετά το τέλος της πανηγυρικής θείας λειτουργίας που τελέσθηκε το πρωί της Πέμπτης στον καθεδρικό ναό Αθηνών, με την ευκαιρία του διπλού εορτασμού της ημέρας των Ενόπλων Δυνάμεων και των Εισοδίων της Θεοτόκου.</b>
      </p>
      <p>Παράλληλα σχολίασε ότι «οι σύγχρονες γεωπολιτικές συνθήκες και αστάθειες και οι προκλήσεις ασφαλείας που απαντώνται κυρίως στην ευρύτερη περιοχή μας, επιβάλλουν η χώρα να διαθέτει ισχυρές και αξιόμαχες Ένοπλες Δυνάμεις με αποτρεπτική ισχύ. Αυτή είναι και η δική μας αποστολή ως πολιτική ηγεσία του υπουργείου Εθνικής Άμυνας. Χρόνια πολλά στις Ένοπλες Δυνάμεις, η Θεία Χάρη της Παναγίας να τις καθοδηγεί και να τις προστατεύει», κατέληξε.</p>
      <p>Οι εορταστικές εκδηλώσεις για την ημέρα των Ενόπλων Δυνάμεων ξεκίνησαν με την επίσημη έπαρση της ελληνικής σημαίας, στον ιερό βράχο της Ακρόπολης.</p>
      <p>Ακολούθησε η τέλεση πανηγυρικής θείας λειτουργίας στον καθεδρικό ναό Αθηνών, προεξάρχοντος του Αρχιεπισκόπου Αθηνών και Πάσης Ελλάδος, κ. Ιερώνυμου, παρουσία του Προέδρου της Δημοκρατίας Προκόπη Παυλόπουλου.</p>
      <p>Ακολούθησε ομιλία από την Κωνσταντίνα Μπότσιου, αναπληρώτρια καθηγήτρια στο τμήμα Πολιτικής Επιστήμης και Διεθνών Σχέσεων του Πανεπιστημίου Πελοποννήσου.</p>
      <p>Στη συνέχεια ο Πρόεδρος της Δημοκρατίας και ο υπουργός Εθνικής Άμυνας -ως εκπρόσωπος της κυβέρνησης και του πρωθυπουργού Κυριάκου Μητσότάκη- κατέθεσαν στεφάνι στο μνημείο του Άγνωστου Στρατιώτη.</p>
      <p>Στις εορταστικές εκδηλώσεις παρέστησαν επίσης ο πρόεδρος της Βουλής Κωνσταντίνος Τασούλας, ο υφυπουργός Εθνικής Αμύνης Αλκιβιάδης Στεφανής, σύσσωμη η στρατιωτική ηγεσία των Ενόπλων Δυνάμεων, εκπρόσωποι κομμάτων, ανώτατα και ανώτερα στελέχη των Ενόπλων Δυνάμεων και των Σωμάτων Ασφαλείας, εκπρόσωποι της Περιφέρειας Αττικής και του Δήμου Αθηναίων, πρώην αρχηγοί και υπαρχηγοί των Ενόπλων Δυνάμεων, απόστρατοι αξιωματικοί των Ενόπλων Δυνάμεων, καθώς και ακόλουθοι ξένων πρεσβειών.</p>
      <p>Οι εκδηλώσεις ολοκληρώθηκαν στις 17:11 μ.μ. με την υποστολή της ελληνικής σημαίας στον Ιερό Βράχο της Ακρόπολης.</p>
      <p>Στο πλαίσιο του εορτασμού, 31 στρατόπεδα σε ολόκληρη την επικράτεια άνοιξαν τις πύλες τους στους πολίτες οι οποίοι είχαν την ευκαιρία να δουν από κοντά οπλικά συστήματα του Στρατού και να ενημερωθούν για το σύνολο των δραστηριοτήτων του.</p>
      <p>Εξάλλου, από την περασμένη Δευτέρα έως και αύριο το Πολεμικό Μουσείο φιλοξενεί έκθεση σχετικά με την ιστορία των τριών κλάδων των Ενόπλων Δυνάμεων. Μέσω συστημάτων εικονικής πραγματικότητας, οι επισκέπτες της έκθεσης έχουν τη δυνατότητα να βιώσουν τη μοναδική εμπειρία μιας πτήσης με αεροσκάφη και ελικόπτερα, να πραγματοποιήσουν άλμα με αλεξίπτωτο καθώς και να παρακολουθήσουν και άλλες εξίσου ενδιαφέρουσες επιχειρησιακές δράσεις.</p>
      <p>Όπως ανακοινώθηκε από το ΓΕΕΘΑ, οι δράσεις είναι επισκέψιμες για το κοινό έως την Πέμπτη από τις 10:30 π.μ. έως και τις 18:00, ενώ την Παρασκευή από τις 10:30 π.μ. έως και τις 15:00.</p>
      <p>Τέλος την Κυριακή 24 Νοεμβρίου θα πραγματοποιηθούν βιωματικές- διαδραστικές αθλητικές δράσεις στο Παναθηναϊκό Στάδιο από τις 9:30 π.μ. έως και τις 13:30, για τα παιδιά του στρατιωτικού και πολιτικού προσωπικού του ΥΠΕΘΑ, ηλικίας από 8 έως 15 ετών.</p>
      <p>Οι δράσεις τελούν υπό την αιγίδα της γραμματείας ΑΣΑΕΔ (Ανώτατο Συμβούλιο Αθλητισμού Ενόπλων Δυνάμεων) σε συνεργασία με την Ελληνική Ολυμπιακή Επιτροπή και την Εθνική Ολυμπιακή Ακαδημία.</p>
    </article>
  </body>
</html>