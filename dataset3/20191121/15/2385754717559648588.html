<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/opinions_sigmalive/598471/i-tourkia-diakiryssei-kamia-xora-den-einai-yperano-tou-diethnous-dikaiou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T15:53:00+00:00"/>
    <meta property="og:title" content="Η Τουρκία διακηρύσσει: «Καμία χώρα δεν είναι υπεράνω του Διεθνούς Δικαίου»"/>
    <meta property="og:description" content="Καταδικάζει ανέξοδα η Τουρκία και ως απλή φραστική ωραιολογία, την απόφαση του Προέδρου των ΗΠΑ, για ότι αφορά την προσάρτηση εδαφών από το Ισραήλ και χωρίς..."/>
  </head>
  <body>
    <article>
      <h1>Η Τουρκία διακηρύσσει: «Καμία χώρα δεν είναι υπεράνω του Διεθνούς Δικαίου»</h1>
      <address><time datetime="2019-11-21T15:53:00+00:00">21 Nov 2019, 15:53</time> by <a rel="author">Ανδρέας Σ. Αγγελίδης*</a></address>
      <p>Καταδικάζει ανέξοδα η Τουρκία και ως απλή φραστική ωραιολογία, την απόφαση του Προέδρου των ΗΠΑ, για ότι αφορά την προσάρτηση εδαφών από το Ισραήλ και χωρίς ντροπή στηρίζει τη τοποθέτηση της αυτή στην υπεροχή, του Διεθνούς Δικαίου.</p>
      <p>Οπότε και το απλό ερώτημα ο μεθοδευμένος εποικισμός σε βάρος της Κυπριακής Δημοκρατίας είναι σύμφωνος με το Διεθνές Δίκαιο; Η παρεμπόδιση της επιστροφής και ελεύθερης εγκατάστασης στις περιουσίες των νόμιμων ιδιοκτητών στην υπό παράνομη στρατιωτική κατοχή περιοχή της Κυπριακής Δημοκρατίας, που τους επιβλήθηκε ως εκτοπισμός γιατί προηγήθηκαν εγκλήματα πολέμου σε βάρος αμάχων, τί είναι; Η ολοκληρωμένη δημογραφική αλλαγή της υπό παράνομη στρατιωτική κατοχή περιοχής κατά ποία πρόβλεψη του Διεθνούς Δικαίου επιτρέπεται; Η ανάγκη διατήρησης σημείων ελέγχου διαβατηρίων αντίθετα στο κοινοτικό κεκτημένο είναι αποτέλεσμα εφαρμογής του διεθνούς δικαίου. Η καταδίκη από τον ΟΗΕ της ανακήρυξης πριν 36 χρόνια του ψευδοκράτους δε διαμόρφωσε υποχρεωτικό κανόνα διεθνούς δικαίου, τον οποίον όμως παραβιάζει η Τουρκία; Το απαραβίαστο της ΑΟΖ από τρίτες χώρες, δεν είναι κανόνας διεθνούς δικαίου; Η τέταρτη διακριτική προσφυγή της Κύπρου κατά της Τουρκίας και η σχετική απόφαση του ΕΔΑΔ γιατί δεν τυγχάνει σεβασμού από την Τουρκία, αφού θεωρεί ότι δεν μπορεί καμία χώρα να είναι «υπεράνω του Διεθνούς Δικαίου»;</p>
      <p>Και καλά η Τουρκία ακολουθεί αυτή τη συνεπή δική της τακτική, γιατί αποβλέπει στη μόνιμη επικυριαρχία σε βάρος της Κυπριακής Δημοκρατίας, εμείς όμως τί πράττουμε; Πώς αντιδρούμε σ’ αυτή την τόσο φαρισαϊκή μεγαλοστομία της Τουρκίας; Γιατί δεν προκαλούμε αποφασιστικά και συνεχώς την αποκάλυψη της αντίφασης λόγω και έργων της Τουρκίας; Γιατί δεν προχωρούμε σε μια καλά οργανωμένη υπενθύμιση της διεθνούς κοινής γνώμης, περί το τι έγινε ως διεθνές έγκλημα σε βάρος της Κυπριακής Δημοκρατίας το 1974, που συνεχίζει μέχρι και σήμερα;</p>
      <p>Γιατί η τόση αδράνεια μας ως πολιτική εξουσία και λαός παρά την συνεχή και απροκάλυπτη επιθετικότητα της Τουρκίας. Ας αξιοποιήσουμε τη δήλωση της αυτή και γιατί όχι την κάθε επιθετική δήλωση της, είτε αυτή αφορά τη «γαλάζια πατρίδα» και τον χάρτη που παρουσίασε ο κος Ερντογάν στη Γενική Συνέλευση του ΟΗΕ είτε γενικά, την κάθε άλλη απειλή από τους αξιωματούχους της Τουρκίας που είναι καθημερινό και αδιάκοπο φαινόμενο τούτο.</p>
      <p>Ας μην ελπίζουμε ότι τη δική μας αδράνεια, θα την υπερκαλύψει η παρέμβαση ή δράση κάποιου άλλου. Είναι η δική μας αντίδραση και διεκδίκηση, που θα υποχρεώσει πρόσθετη έμπρακτη και πιο ουσιώδη μορφή αλληλεγγύης, που θα επιφέρει κόστος στην Τουρκία και στα σχέδια της.</p>
      <p>*Δικηγόρος</p>
    </article>
  </body>
</html>