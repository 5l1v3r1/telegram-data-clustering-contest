<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/pistoia/cronaca/bella-ciao-messa-biancalani-1.4898832"/>
    <meta property="og:site_name" content="La Nazione"/>
    <meta property="article:published_time" content="2019-11-21T15:52:00+00:00"/>
    <meta property="og:title" content="Don Biancalani provoca ancora: &quot;Alla messa canteremo Bella Ciao&quot;. &quot;Biasimo&quot; della Diocesi"/>
    <meta property="og:description" content="La Diocesi critica il sacerdote: &quot;Comportamento inopportuno e provocatorio&quot;"/>
  </head>
  <body>
    <article>
      <h1>Don Biancalani provoca ancora: "Alla messa canteremo Bella Ciao". "Biasimo" della Diocesi</h1>
      <h2>La Diocesi critica il sacerdote: "Comportamento inopportuno e provocatorio"</h2>
      <address>
        <time datetime="2019-11-21T15:52:00+00:00">21 Nov 2019, 15:52</time>
      </address>
      <p>Pistoia, 21 novembre 2019 - "Anche <b>Vicofaro</b> non si lega. Nessun dialogo con chi fomenta odio. Al termine della Messa la domenica canteremo 'Bella Ciao'. È il post che <b>don Massimo Biancalani</b>, il parroco di <b>Vicofaro</b>, da anni impegnato per l'accoglienza ai migranti, ha postato sul suo profilo Facebook.</p>
      <p>Un annuncio che ha provocato il "<b>biasimo</b>" della stessa <b>Diocesi di Pistoia</b>. "Quanto pubblicamente dichiarato da un presbitero di questa diocesi sui social in questi giorni - scrive in una nota la Curia pistoiese - ci chiama a dire con molta chiarezza che in chiesa nelle celebrazioni liturgiche non si possono eseguire <b>canti inadeguati alla liturgia</b>, come del resto il buon senso dovrebbe già far capire".</p>
      <p>"Alla manifestazione pubblica di una posizione non corretta in campo ecclesiale - prosegue la nota - purtroppo non si può che rispondere con un'altra pubblica e netta presa di posizione di biasimo nei confronti di un <b>comportamento provocatorio </b>assolutamente inopportuno e oltretutto controproducente, che arriva dopo ripetuti richiami a una maggiore attenzione all'uso dei social".</p>
      <p>"La forza del Vangelo e della preghiera domenicale - conclude la nota - parlano a tutti e tutti interpellano: non hanno bisogno di appendici fuori luogo o di strumentalizzazioni e forzature, di qualunque segno politico. Le manifestazioni o le prese di posizione personali richiedono altri contesti e altri luoghi".</p>
      <p>© Riproduzione riservata</p>
      <related>
        <a href="https://www.lanazione.it/pistoia/cronaca/don-biancalani-minacce-insulti-1.4862017"/>
        <a href="https://www.lanazione.it/pistoia/cronaca/don-biancalani-1.4846152"/>
      </related>
    </article>
  </body>
</html>