<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/nemacka-kazna-od-100-mln-evra-za-bmw-folksvagen-i-dajmler/"/>
    <meta property="og:site_name" content="Krstarica"/>
    <meta property="article:published_time" content="2019-11-21T15:17:00+00:00"/>
    <meta property="og:title" content="Nemačka: Kazna od 100 mln evra za BMW, Folksvagen i Dajmler"/>
    <meta property="og:description" content="BERLIN - Nemačke antimonopolske vlasti izrekle su kaznu vodećim domaćim proizvođačima automobila - BMW-u, Folksvagenu i Dajmleru -u ukupnom iznosu od 100"/>
  </head>
  <body>
    <article>
      <h1>Nemačka: Kazna od 100 mln evra za BMW, Folksvagen i Dajmler</h1>
      <address><time datetime="2019-11-21T15:17:00+00:00">21 Nov 2019, 15:17</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520829-750x430.jpg"/>
        <figcaption>Foto: Tanjug/Pixabay.com</figcaption>
      </figure>
      <p>BERLIN – Nemačke antimonopolske vlasti izrekle su kaznu vodećim domaćim proizvođačima automobila – BMW-u, Folksvagenu i Dajmleru -u ukupnom iznosu od 100 miliona evra zbog kartelskog udruživanja za potrebe nabavke proizvoda od čelika.</p>
      <p>U periodu od 2004. do 2013. godine, ovi proizvođaci automobila redovno su se sastajali sa proizvođačima čelika i drugim kompanijama u lancu dobavljača radi dogovaranja jednakog iznosa nadoknade na nabavnu cenu čelika, saopštila je danas Kancelarija za suzbijanje kartelskih aktivnosti, prenosi Rojters.</p>
      <p>Nezakonite cene, proistekle iz kartelskog dogovaranja, plaćane su najmanje do 2016. godine, dodaje se u saopštenju.</p>
      <p>Nemačke automobilske kompanije su prihvatile razrezane kazne.</p>
      <p>Iz BMW-a su naveli da će platiti kaznu od 28 miliona evra, a portparolka Dajmlera je izjavila da će ta kompanija morati da plati 23,5 miliona evra.</p>
      <p>To znači da gotovo polovinu od ukupno izrečene kazne, odnosno 48,5 milione evra, treba da plati najveći nemački prozivođač – Folksvagen.</p>
      <p>Ta kompanija je odbila da komentariše visinu kazne, ali je pozdravia završetak istrage o kartelskom dogovaranju.</p>
      <p>Antimonopolski regulator je naveo da nabavna cena proizvoda od čelika na koje je kartel uticao, a koji se koriste za proizvodnju radilica, zupčanika i šipki za upravljački sistem, čini manje od jedan odsto konačne vrednosti automobila.</p>
      <p>(Tanjug)</p>
    </article>
  </body>
</html>