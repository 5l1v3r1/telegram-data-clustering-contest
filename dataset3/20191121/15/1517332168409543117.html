<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/economia/pensioni-a-dicembre-arriva-il-bonus-da-155-euro-di-cosa-si-tratta-e-a-chi-spetta/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T15:24:17+00:00"/>
    <meta property="og:title" content="Pensioni, a dicembre arriva il bonus da 155 euro: di cosa si tratta e a chi spetta"/>
    <meta property="og:description" content="A dicembre arriverà, oltre alla tredicesima, anche il bonus pensioni: una gratifica aggiuntiva di circa 155 euro che non verrà erogata, però, per tutti gli ex lavoratori. Il bonus spetta solamente a chi ha un trattamento pensionistico inferiore ai 6.596,46 euro. Ma i requisiti sono anche altri: vediamo quali."/>
  </head>
  <body>
    <article>
      <h1>Pensioni, a dicembre arriva il bonus da 155 euro: di cosa si tratta e a chi spetta</h1>
      <h2>A dicembre arriverà, oltre alla tredicesima, anche il bonus pensioni: una gratifica aggiuntiva di circa 155 euro che non verrà erogata, però, per tutti gli ex lavoratori. Il bonus spetta solamente a chi ha un trattamento pensionistico inferiore ai 6.596,46 euro. Ma i requisiti sono anche altri: vediamo quali.</h2>
      <address><time datetime="2019-11-21T15:24:17+00:00">21 Nov 2019, 15:24</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <p>Non c’è solo la tredicesima: per i pensionati a dicembre potrebbe arrivare anche un altro bonus, corrispondente a circa 155 euro. Una gratifica, diversa da quella natalizia, che però non andrà a tutti gli ex lavoratori, ma solo a coloro i quali percepiscono un assegno previdenziale basso. Il <b>bonus pensioni</b>, di 154,94 euro, arriverà a dicembre insieme al cedolino di quel mese e riguarda solo alcuni pensionati, quelli che ricevono un assegno inferiore al trattamento minimo. Ma non solo, perché il bonus può essere erogato solamente nel caso in cui non vengano superati alcuni requisiti di reddito. Il bonus si somma alla <a href="https://www.fanpage.it/economia/arriva-la-tredicesima-quando-verra-pagata-e-quanto-vale-la-mensilita-aggiuntiva/">tredicesima</a> (che però riguarda tutti i pensionati) ed è stato ideato nel 2000.</p>
      <h3>A chi spetta il bonus pensioni</h3>
      <p><b>Il bonus pensioni viene erogato</b> a chi nel 2019 percepisce una pensione uguale o inferiore a 6.596,46 euro. Ma il beneficio viene assegnato solo se si rispettano anche altri limiti, soprattutto quelli reddituali. In particolare, possono accedere a questa gratifica coloro i quali abbiano un reddito inferiore o uguale a 9.894,69 euro. Se il pensionato è coniugato il limite del reddito familiare da non superare è di 19.798,38 euro. Se la pensione percepita è tra il trattamento minimo e i 6.751,40 euro, invece , il bonus viene erogato calcolando la differenza tra l’importo percepito e quello minimo.</p>
      <h3>Bonus pensioni, cosa c’entra la tredicesima</h3>
      <p><b>Il bonus pensioni è stato introdotto</b> da una legge del 2000 e viene erogato a partire dal 2001. Non si tratta della tredicesima, anche se viene erogato contestualmente alla gratifica natalizia. Tutti i pensionati, infatti, a dicembre percepiscono la tredicesima. Ma il bonus è aggiuntivo e va solo a chi percepisce la pensione minima. Non spetta, inoltre, a una serie di pensionati che ricevono trattamenti previdenziali particolari, ovvero: pensioni di invalidità civile, pensione sociale, assegno sociale, rendita facoltativa di vecchiaia, rendita facoltativa d’inabilità, pensioni di vecchiaia e di invalidità della mutualità pensioni a favore delle casalinghe, assegno di esodo, isopensione.</p>
    </article>
  </body>
</html>