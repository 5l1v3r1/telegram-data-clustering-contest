<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/v-bratislave-nasli-dalsiu-mrtvu-zenu.html"/>
    <meta property="og:site_name" content="TREND.sk"/>
    <meta property="article:published_time" content="2019-11-21T15:27:00+00:00"/>
    <meta property="og:title" content="V Bratislave našli ďalšiu mŕtvu ženu"/>
    <meta property="og:description" content="Prípady spolu podľa polície nesúvisia"/>
  </head>
  <body>
    <article>
      <h1>V Bratislave našli ďalšiu mŕtvu ženu</h1>
      <address><time datetime="2019-11-21T15:27:00+00:00">21 Nov 2019, 15:27</time> by <a rel="author">TASR</a></address>
      <p>
        <b>Polícia našla vo štvrtok ráno v bratislavskej Trnávke, na území druhého bratislavského obvodu, telo ženy. Privolanej záchrannej službe sa ju nepodarilo oživiť. Prípad nemá žiadnu súvislosť s prípadom z 11. novembra. Na tlačovej konferencii o tom informovali riaditeľ Krajského riaditeľstva (KR) Policajného zboru (PZ) v Bratislave Adrian Pavlík a zástupca odboru kriminálnej polície KR PZ v Bratislave Milan Maškara.</b>
      </p>
      <p>Privolaný obhliadajúci lekár po dôkladnej obhliadke tela vylúčil cudzie zavinenie, presnú príčinu smrti určí pitva. Policajti totožnosti ženy poznajú, ide o 28-ročnú Bratislavčanku. Polícia už v prípade začala trestné stíhanie vo veci prečinu usmrtenia.</p>
      <p>„Môžem jednoznačne potvrdiť, že nie je žiadna súvislosť medzi týmto prípadom a prípadom, ktorý bol dokumentovaný v tom istom teritóriu 11. novembra,“ vyhlásil A. Pavlík s tým, že neexistujú žiadne dôkazy o tom, že by išlo o sériového vraha.</p>
      <related>
        <a href="https://www.etrend.sk/ekonomika/policia-obvinila-troch-byvalych-prislusnikov-sis-zadrzali-ich-pri-akcii-hyena.html"/>
        <a href="https://www.etrend.sk/ekonomika/kurilovska-policia-chce-vsetko-spojene-s-prijimackami-na-akademiu.html"/>
      </related>
      <p>A. Pavlík ubezpečuje, že k prípadom budú pristupovať s najvyššou zodpovednosťou. „Môžem vás uistiť, že na prípade pracujú naozaj tí najskúsenejší kriminalisti, policajti, ktorí už majú dostatočnú prax,“ dodáva M. Maškara.</p>
      <p>Podrobnosti prípadov nechcú zverejňovať, keďže medializácia môže narušiť vyšetrovanie. Od oznámenia prvého prípadu podľa M. Maškaru vykonali desiatky procesných úkonov, vrátane výsluchov, prehliadok a zaistenia stôp. Pátranie po obeti bolo vyhlásené 12. novembra, polícia ju stotožnila ešte v ten deň.</p>
      <p>Polícia v pondelok 11. novembra krátko po 9.00 h prijala oznámenie o náleze podchladenej ženy na Prístavnej ulici v Bratislave. Po príchode na miesto policajti zistili, že na uvedenom mieste sa nachádza žena s početnými zraneniami po celom tele. Oživiť sa ju nepodarilo.</p>
    </article>
  </body>
</html>