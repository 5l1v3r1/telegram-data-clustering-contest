<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/21/ponte-morandi-i-sensori-erano-fuori-uso-dal-2015-137-955365.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T15:49:59+00:00"/>
    <meta property="og:title" content="Ponte Morandi: &quot;I sensori erano fuori uso dal 2015&quot;"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">genova</h6>
      <h1>Ponte Morandi: "I sensori erano fuori uso dal 2015"</h1>
      <h2>Erano stati tranciati durante i lavori sulla carreggiata</h2>
      <address>
        <time datetime="2019-11-21T15:49:59+00:00">21 Nov 2019, 15:49</time>
      </address>
      <p>Il documento "di programmazione del rischio" in cui nel 2014 venne scritto che il <a href="https://www.unionesarda.it/fotogallery/fotogallery/cronaca-italia/2019/08/14/accaddeoggi-14-agosto-2018-crolla-il-ponte-morandi-18-915964.html">Ponte Morandi</a> era a "rischio crollo", veniva compilato anche coi dati ricevuti dai sensori che <a href="https://www.unionesarda.it/articolo/news/italia/2019/08/14/ponte-morandi-il-giorno-del-ricordo-137-916615.html">Autostrade</a> aveva montato anni prima.</p>
      <p>Secondo quanto scoperto dagli investigatori, dal 2015 quell'impianto di monitoraggio strutturale non funzionava più perché tranciato da lavori sulla carreggiata.</p>
      <p>I sensori, dicono gli inquirenti, non erano stati sostituiti nonostante il Cesi e il Politecnico di Milano ne avessero consigliato l'installazione.</p>
      <p>Il sistema era stato poi inserito nel progetto di retrofitting, i lavori di rinforzo delle pile 9 e 10 che però non sono mai partiti perché nel frattempo il ponte è crollato.</p>
      <p>Nella tragedia sono morte 43 persone.</p>
      <p>Dal 2015, secondo le ipotesi della procura, il documento veniva compilato soltanto con le prove riflettometriche e non con altri sistemi di monitoraggio.</p>
      <p>Un sistema, secondo chi indaga, che forse non era sufficiente a capire le reali condizioni del viadotto.</p>
      <p>Gli inquirenti indagano sul perché, nonostante i sensori fossero rotti e ci fosse un unico sistema di monitoraggio, senza nemmeno entrare nei cassoni, il "rischio crollo" non fosse stato preso in considerazione.</p>
      <p>Una delle ipotesi è che si dovesse risparmiare sui costi di gestione e che una chiusura parziale o totale della struttura potesse influenzare l'entrata nell'asset aziendale di nuovi soci cinesi e tedeschi.</p>
      <p>Intanto, domani sono previsti gli interrogatori di altri due indagati per l'inchiesta sui falsi report: il pubblico ministero Walter Cotugno ha convocato Serena Allemanni e Massimiliano Giacobbi, entrambi di Spea.</p>
      <p>(Unioneonline/F)</p>
    </article>
  </body>
</html>