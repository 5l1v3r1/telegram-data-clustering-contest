<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/21/novyj-ochilnyk-derzhavnoyi-ekologichnoyi-inspektsiyi-nazvav-4-problemy-yaki-bude-vyrishuvaty-u-pershu-chergu/"/>
    <meta property="og:site_name" content="Рубрика"/>
    <meta property="article:published_time" content="2019-11-21T15:37:21+00:00"/>
    <meta property="og:title" content="Новий очільник Державної екологічної інспекції назвав 4 проблеми, які буде вирішувати у першу чергу"/>
    <meta property="og:description" content="Сьогодні екснардепа Єгора Фірсова призначили в.о. голови Державної екологічної інспекції. Новий очільник в ексклюзивному коментарі для  “Рубрика” назвав 4 проблеми, які буде вирішувати в першу чергу. “В екології дуже важко виділити ТОП проблем, тому що всі вони дуже важливі, всі вони дуже складні. Проте можна виділити найбільш “гарячі”, – підкреслив він. За його словами, це: […]"/>
  </head>
  <body>
    <article>
      <h1>Новий очільник Державної екологічної інспекції назвав 4 проблеми, які буде вирішувати у першу чергу</h1>
      <address><time datetime="2019-11-21T15:37:21+00:00">21 Nov 2019, 15:37</time> by <a rel="author" href="https://rubryka.com/author/sandra-iarlykova/" target="_blank">Олександра Ярликова</a></address>
      <figure>
        <img src="https://rubryka.com/wp-content/uploads/2019/11/Firsov-860x580.jpg"/>
      </figure>
      <p>Фото Апостроф<br/><b><b>Сьогодні екснардепа Єгора Фірсова призначили в.о. голови Державної екологічної інспекції. Новий очільник в ексклюзивному коментарі для </b><a href="https://rubryka.com/"><b> “Рубрика”</b></a><b> назвав 4 проблеми, які буде вирішувати в першу чергу.</b></b></p>
      <p>“В екології дуже важко виділити ТОП проблем, тому що всі вони дуже важливі, всі вони дуже складні. Проте можна виділити найбільш “гарячі”, – підкреслив він.</p>
      <p>За його словами, це:</p>
      <h4>1. Кадрова проблема</h4>
      <p>Працювати повинні професійні та порядні люди. Тому треба буде очищувати існуючу систему. У першу чергу – це керівний склад.</p>
      <p>“Увійшовши у процес, з упевненістю скажу, що екоінспекція – один з найбільш корумпованих органів в країні. Гірше становище тільки в… Хоча ні, нічого не може бути гірше ситуації, коли оклад у інспектора 3500 грн, а накласти санкцію він може на кілька мільйонів. В інспекції досі працюють люди злих геніїв української корупції, кадрове питання це проблема N1. Звичайно, для того, щоб розчистити ці завали і хоч якось налагодити роботу органу, доведеться витратити багато нервів і сил. Але я досить добре вивчив ситуацію, виробив план дій і не боюся труднощів”, – пояснив він до цього в Facebook.</p>
      <h4>2. Проблема відходів</h4>
      <p>Наступна галузь, яка вимагає особливої ​​уваги – це сфера відходів.</p>
      <h4>3. Проблема забруднення повітря</h4>
      <p>Ще одна – проблема забруднення повітря. В Україні працює багато промислових підприємств. Вони понад нормовано викидають у навколишнє середовище шкідливі речовини. Це теж сфера нашої компетенції, особливо, це стосується східних і південно-східних регіонів.</p>
      <h4>4. Проблема питної води</h4>
      <p>Також важливо розібратися з питанням питної води. Це міськводоканали, які більшою мірою до цього просто не пускали екологічну інспекцію на перевірки. Тут теж потрібно вживати заходів.</p>
      <h3>Як вирішувати проблеми?</h3>
      <p>Роботу і повноваження інспекції слід закріпити на законодавчому рівні.</p>
      <p>В цілому, вже в цьому році ми плануємо подати цілий ряд екологічних законопроектів. Буде їхня презентація, Рада буде їх розглядати.</p>
      <p>Також Єгор Фірсов анонсував брифінг, на якому розповість детальніше про свої плани.</p>
      <p>Нагадаємо,  <a href="https://rubryka.com/2019/11/21/firsova-pryznachyly-v-o-golovy-derzhavnoyi-ekologichnoyi-inspektsiyi/">Фірсов відзначив, що екоінспекція — один з найбільш корумпованих органів в країні.</a></p>
    </article>
  </body>
</html>