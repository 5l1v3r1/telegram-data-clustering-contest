<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/ancheta-caracal-a-fost-trimis-in-judecata-pentru-trafic-de-persoane-proxenetism-si-camatarie-20097111"/>
    <meta property="og:site_name" content="Cancan.ro"/>
    <meta property="article:published_time" content="2019-11-21T15:40:17+00:00"/>
    <meta property="og:title" content="Anchetă Caracal. A fost trimis în judecată pentru trafic de persoane, proxenetism și cămătărie"/>
    <meta property="og:description" content="Anchetă Caracal. Un interlop periculos a fost trimis în judecată și este acuzat de constituire a unui grup infracţional organizat, trafic de persoane,"/>
  </head>
  <body>
    <article>
      <h1>Anchetă Caracal. A fost trimis în judecată pentru trafic de persoane, proxenetism și cămătărie</h1>
      <address><time datetime="2019-11-21T15:40:17+00:00">21 Nov 2019, 15:40</time> by <a rel="author">Elena Ailuțoaei</a></address>
      <p>
        <b>Anchetă Caracal. Un interlop periculos a fost trimis în judecată și este acuzat de constituire a unui grup infracţional organizat, trafic de persoane, lipsire de libertate în mod ilegal, ameninţare, şantaj, proxenetism şi cămătărie. La sediul DIICOT- Biroul Teritorial Olt au fost aduse, în vederea audierii, un număr de 120 persoane.</b>
      </p>
      <p>Interlopul caracalean Nicuşor Daniel Oacă a fost trimis în judecată, miercuri, alături de alţi patru inculpaţi, într-un dosar în care este acuzat de constituire a unui grup infracţional organizat, trafic de persoane, lipsire de libertate în mod ilegal, ameninţare, şantaj, proxenetism şi cămătărie.</p>
      <p>Potrivit procurorilor. la data de 03.04.2019, procurorii Direcției de Investigare a Infracțiunilor de Criminalitate Organizată şi Terorism – Biroul Teritorial Olt, împreună cu ofiţerii de poliţie judiciară din cadrul B.C.C.O. Craiova și S.C.C.O. Olt, au efectuat un număr de 34 percheziții domiciliare, pe raza municipiului Caracal și comunelor Traian, Redea, Drăghiceni, Fărcaşele şi Tia Mare, din județul Olt, într-o cauză vizând destructurarea unui grup infracțional organizat, specializat în săvârşirea infracţiunilor de camătă și șantaj.</p>
      <p>În cauză exista suspiciunea rezonabilă că, începând cu anul 2015, 7 suspecți au constituit, pe raza municipiului Caracal, un grup infracțional organizat care a avut ca principal scop oferirea de bani cu camătă, precum și impunerea unor taxe de protecție.</p>
      <p>În urma cercetărilor efectuate în cauză s-a stabilit faptul că, suspecții au acordat împrumuturi cu dobânzi între 20 și 100% lunar, recuperarea sumelor de bani și a dobânzilor aferente realizându-se prin folosirea de violențe, acte de amenințare și șantaj, în scopul intimidării, dar și prin invocarea unor relații în rândul polițiștilor, pentru ca persoanele respective să nu depună plângeri.</p>
    </article>
  </body>
</html>