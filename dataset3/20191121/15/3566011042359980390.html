<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549011.html/%D8%A7%D8%B3%D8%AA%D8%B9%D9%81%D8%A7%DB%8C-%D8%A7%D8%B9%D8%B6%D8%A7%DB%8C-%D9%81%D8%B1%D8%A7%DA%A9%D8%B3%DB%8C%D9%88%D9%86-%D8%A7%D9%85%DB%8C%D8%AF-%D8%AF%D8%B1-%D8%B1%D8%A7%D8%B3%D8%AA%D8%A7%DB%8C-%D9%86%D9%82%D8%B4%D9%87-%D8%AF%D8%B4%D9%85%D9%86-%D8%A8%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:59:00+00:00"/>
    <meta property="og:title" content="استعفای اعضای فراکسیون امید در راستای نقشه دشمن بود"/>
    <meta property="og:description" content="حمیدرضا ترقی گفت: استعفای فراکسیون امید در مجلس در راستای نقشه و سیاست‌های دشمن است از طرف دیگر برخی اصلاح‌طلب‌ها به‌عنوان ستون پنجم دشمن با بیان دوباره موضوع مذاکره با آمریکا به دنبال پیاده کردن خواسته‌های دشمن هستند."/>
  </head>
  <body>
    <article>
      <h1>استعفای اعضای فراکسیون امید در راستای نقشه دشمن بود</h1>
      <h2>عضو شورای مرکزی حزب موتلفه اسلامی:</h2>
      <address>
        <time datetime="2019-11-21T15:59:00+00:00">21 Nov 2019, 15:59</time>
      </address>
      <p>حمیدرضا ترقی گفت: استعفای فراکسیون امید در مجلس در راستای نقشه و سیاست‌های دشمن است از طرف دیگر برخی اصلاح‌طلب‌ها به‌عنوان ستون پنجم دشمن با بیان دوباره موضوع مذاکره با آمریکا به دنبال پیاده کردن خواسته‌های دشمن هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حمیدرضا ترقی، عضو شورای مرکزی حزب موتلفه اسلامی در گفت‌وگو با <a href="http://sobhtoos.ir/">صبح توس</a> اظهار کرد: غربی‌ها برای ایجاد ناامنی و بی‌ثباتی در کشور همان‌طور که برای عراق و سوریه برنامه داشتند، برای ایران نیز یک نقشه سه مرحله‌ای را طراحی کرده بودند اما خوشبختانه با هشیاری نیروهای امنیتی و انتظامی دو مرحله آن در ابتدای شروع با شکست مواجه شد.</p>
      <p>
        <b>جزئیات نقشه سه مرحله‌ای دشمن برای نابودی انقلاب اسلامی</b>
      </p>
      <p>وی افزود: دشمن می‌خواست با ورود نیروهای خود از خارج به داخل کشور، رهبری اغتشاش‌ها را که قرار بود در اسفندماه و هم زمان با انتخابات مجلس انجام شود را به دست بگیرد اما با گران شدن بنزین دشمن بستر را مناسب دید و به صورت ناشیانه اقدام به برپایی اغتشاش‌هایی در کشور کرد اما خوشبختانه با درایت رهبری و هشیاری مردم مرحله سوم از نقشه دشمن نیز خنثی شد.</p>
      <p>ترقی با اشاره حمایت علنی وزیر امور خارجه آمریکا از اغتشاشگران یاد آور شد: علاوه بر حمایت آشکار آمریکا طی چند روز گذشته شاهد حمایت رسانه‌های بیگانه همچون بی‌بی‌سی، فرانسه، سعودی و صدای آمریکا از آشوبگران و اغتشاش‌گران داخلی بودیم.</p>
      <p>عضو شورای مرکزی حزب موتلفه اسلامی ادامه داد: دستورات رسانه‌های بیگانه به اغتشاشگران حاکی از این مطلب بود که آن‌ها به دنبال حمایت از معترضان گرانی بنزین نیستند بلکه می‌خواهد با کشتن، به آتش کشیدن و تخریب اموال عمومی از عوامل آموزش‌دیده سرویس‌های جاسوسی خود که برپا کننده این آشوب‌ها بودند، حمایت کنند.</p>
      <p>وی با اشاره به اعترافات دستگیرشدگان اغتشاش‌های اخیر گفت: این افراد به صراحت به ارتباط خود را با سرویس‌های جاسوسی و خرابکارانه بیگانگان اعتراف کرده‌اند از طرف دیگر طی چند وقت گذشته شاهد فعالیت گسترده عوامل داخلی دشمن که در قسمت‌های مختلف نظام نفوذ کرده‌اند، بوده‌ایم.</p>
      <p>ترقی خاطر نشان کرد: در کنار این‌ها ما نباید نامه اصلاح‌طلبان را که اخیراً نوشته‌اند و به امضای 70 نفر از آن‌ها رسیده است را نیز فراموش کنیم از طرف دیگر برخی اصلاح‌طلب‌ها به‌عنوان ستون پنجم دشمن با بیان دوباره موضوع مذاکره با آمریکا به دنبال پیاده کردن خواسته‌های دشمن هستند.</p>
      <p>
        <b>استعفای اعضای فراکسیون امید در راستای نقشه دشمن بود</b>
      </p>
      <p>عضو شورای مرکزی حزب موتلفه اسلامی، استعفای فراکسیون امید در مجلس را در راستای نقشه و سیاست‌های دشمن دانست و اظهار کرد: اقدامات مقام معظم رهبری خنثی‌کننده توطئه‌های عوامل بیرونی و داخلی دشمن بود و با هشیاری مردم این نقشه نیز برملا شد.</p>
      <p>
        <b>مردم یک حماسه 9 دی دیگر را آفریدند</b>
      </p>
      <p>وی تصریح کرد: برپایی راهپیمایی مردمی در سراسر کشور جهت حمایت از امنیت در واقع یک حماسه 9 دی دیگری را آفرید و نشان داد که مردم ما در مقابل این‌گونه فتنه‌ها مصونیت پیداکرده‌اند و اجازه نمی‌دهند که دشمن از مطالبات به حقشان سوءاستفاده کند و آسیبی به این نظام وارد شود.</p>
      <p>ترقی حضور مردم در راهپیمایی حمایت از امنیت را حضوری از روی بصیرت و آگاهی دانست و گفت: این راهپیمایی در واقع تودهنی است به استکبار جهانی و هم‌پیمانانشان که فکر می‌کنند ایران مانند لبنان و عراق است و می‌توانند آن را تحت تأثیر این اتفاقات قرار دهند.</p>
      <p>وی در پایان خاطرنشان کرد: با وجود اینکه این اغتشاش‌ها خساراتی را به کشور وارد کرد اما باعث شد تا از فتنه‌ای بزرگ‌تر که دشمن آن را برای اسفندماه طراحی کرده بود جلوگیری شود و عوامل آن‌ها در داخل کشور شناسایی و دستگیر شوند.</p>
      <p>انتهای پیام/</p>
    </article>
  </body>
</html>