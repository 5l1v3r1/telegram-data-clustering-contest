<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/regions/_sobaka-pogriz-yak-kerivnik-komunalnogo-pidpriyemstva-uniknuv-pokarannya/939232"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T15:52:00+00:00"/>
    <meta property="og:title" content="Собака погриз: як керівник комунального підприємства уникнув покарання"/>
    <meta property="og:description" content="У Катеринопільському комунальному господарстві собака знищив 30 папок бухгалтерських документів. Подія сталася тоді, коли керівництво захотіло здійснити аудит усіх документів підприємства. &amp;ndash; Минулого року комунальне підприємство заявило, що має збитки від своєї господарської ..."/>
  </head>
  <body>
    <article>
      <h1>Собака погриз: як керівник комунального підприємства уникнув покарання</h1>
      <address><time datetime="2019-11-21T15:52:00+00:00">21 Nov 2019, 15:52</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939232_w_300.jpg?v=0"/>
        <figcaption>Пес знищив усі 30 папок й утік</figcaption>
      </figure>
      <p>У Катеринопільському комунальному господарстві собака знищив 30 папок бухгалтерських документів. Подія сталася тоді, коли керівництво захотіло здійснити аудит усіх документів підприємства.</p>
      <p>– Минулого року комунальне підприємство заявило, що має збитки від своєї господарської діяльності, – розповідає селищний голова Катеринополя Іван Гегедош. – Ми запропонували провести перевірку документів, щоби виявити, де комунальники втрачають свої гроші. Ця пропозиція не дуже сподобалася колишньому керівникові Петру Підгірному. Дуже швидко, десь буквально за тиждень після оголошеної збитковості підприємства, керівник заявив, що ніяких збитків його підприємство не має, а навпаки показало прибутки в результаті своєї господарської діяльності. Тому ніякої перевірки він не потребує. Це ще більше нас насторожило й селищна рада почала наполегливо наполягати на аудиті. Місяць тривав перманентний конфлікт, а потім керівники подали заяву на звільнення. Ми призначили нове керівництво підприємства. Але документів за господарську діяльність у попередні роки так і не побачили. Натомість нам прислали протокол експертної комісії, яка засвідчила, що папери підприємства знищив зачинений на вихідні в приміщенні складу собака. Потім, наївшись документів, він розбив вікно й вистрибнув геть. Судячи з усього, собака був дуже наполегливий, просто монстр якийсь, бо погриз усі 30 папок. Згодом економіст підприємства й за сумісництвом колишня дружина керівника запропонувала документи знищити. Що й було зроблено.</p>
      <p>Міська рада призначила нового керівника.<br/>– У грудні скличемо сесію й слухатимемо його звіт про роботу. Наскільки мені відомо, комунальне підприємство вже має прибутки й, головне, не тримає зачиненими на складі собак, – каже Гегедош.</p>
      <p>Селищна влада закликала депутатів дати належну оцінку діям колишніх керівників комунгоспу. Однак депутати із фракції "Черкащани" не підтримали ініціативу звернутися до суду.</p>
      <p>Колишній керівник Петро Підгірний після скандалу вийшов на пенсію. За чутками, його команда не проти повернутися, якщо обставини дозволять.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/regions/_v-rosiyi-lyakayut-chitachiv-cherkaskoyu-shkolyarkoyu/939072"/>
      </related>
      <blockquote>Катеринопільське комунальне підприємство опікується вивезенням сміття, водопостачанням та водовідведенням.</blockquote>
    </article>
  </body>
</html>