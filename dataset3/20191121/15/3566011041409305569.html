<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549004.html/%D9%86%DB%8C%D8%B1%D9%88%DB%8C-%D8%A7%D9%86%D8%AA%D8%B8%D8%A7%D9%85%DB%8C-%D8%B7%DB%8C-%D8%A7%D8%B7%D9%84%D8%A7%D8%B9%DB%8C%D9%87-%D8%A7%DB%8C-%D8%A7%D8%B2-%D9%85%D9%84%D8%AA-%D9%81%D9%87%DB%8C%D9%85-%D9%88-%D8%A7%D9%86%D9%82%D9%84%D8%A7%D8%A8%DB%8C-%D8%A7%DB%8C%D8%B1%D8%A7%D9%86-%D9%82%D8%AF%D8%B1%D8%AF%D8%A7%D9%86%DB%8C-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:18:00+00:00"/>
    <meta property="og:title" content="نیروی انتظامی طی اطلاعیه ای از ملت فهیم و انقلابی ایران قدردانی کرد"/>
    <meta property="og:description" content="نیروی انتظامی جمهوری اسلامی ایران با صدور اطلاعیه‌ای از ملت فهیم و انقلابی ایران اسلامی در محکومیت اقدامات خشونت‌آمیز و خرابکارانه اشرار قدردانی کرد."/>
  </head>
  <body>
    <article>
      <h1>نیروی انتظامی طی اطلاعیه ای از ملت فهیم و انقلابی ایران قدردانی کرد</h1>
      <h2>در محکومیت اقدامات خشونت‌آمیز اشرار؛</h2>
      <address>
        <time datetime="2019-11-21T15:18:00+00:00">21 Nov 2019, 15:18</time>
      </address>
      <p>نیروی انتظامی جمهوری اسلامی ایران با صدور اطلاعیه‌ای از ملت فهیم و انقلابی ایران اسلامی در محکومیت اقدامات خشونت‌آمیز و خرابکارانه اشرار قدردانی کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  بر اساس اعلام سایت پلیس در متن اطلاعیه نیروی انتظامی آمده است:</p>
      <p> «دشمنان قسم خورده ملت ایران اسلامی در جدیدترین پروژه دشمنی خود سعی کردند در بستر اظهار نگرانی و عدم رضایت مردم نسبت به افزایش قیمت بنزین،"موج سواری" کنند و با سوء استفاده از مطالبات به حق شهروندان دست به شرارت زده و با بکارگیری پس مانده های جریان جنایت کار نفاق و وابستگان رژیم منقرض پهلوی و تطمیع اراذل و اوباش به قصد برهم زدن نظم و امنیت عمومی، خسارت‌های گسترده مالی و نیز جانی به بار آورده و در جامعه ایجاد رعب و وحشت کنند.   </p>
      <p> در این میان، نیروی انتظامی جمهوری اسلامی ایران با همکاری سایر دستگاه‌های امنیتی و اجتماعی به ویژه جان برکفان بسیج، توطئه از قبل طراحی شده دشمنان این مرز و بوم را به حول و قوه الهی، مقتدرانه و با هوشیاری و همراهی مردم عزیز در مدت زمان کوتاهی خارج از تصور آنها خنثی و آتش فتنه را خاموش کرد.   </p>
      <p> اتخاذ راهبردهای اطلاعاتی، انتظامی و عملیاتی با مدیریت جو هیجانی، جلوگیری از تعرض به جان و مال مردم که بویژه با بیانات حکیمانه، روشنگرانه و آرامش بخش رهبر معظم انقلاب تسریع گردید، همچنین، جداسازی صف مردم از اشرار در کنار مدیریت بحران و اقدامات بازدارنده، شناسایی عناصر اصلی و میدان دار آشوب‌ها، دستگیری گروه‌هایی از عوامل و عناصر آشوبگر و تحویل آنها به مقامات قضائی مهمترین بخش از این مأموریت خطیر بود که بواسطه ایثار و جانفشانی نیروهای انتظامی و امنیتی حاصل شد.</p>
      <p>بی‌شک مطالبات و توقعات برحق مردم از مسئولان اجرایی و تصمیم گیرنده در گره گشایی از مشکلات معیشتی و صیانت از کرامت انسانی آنان مورد تائید و غیرقابل انکار بوده، طبیعی است برای تحقق خواسته‌های مشروع ملت، فضای امن به دور از التهاب، پیش نیاز ضروری و حتمی است.</p>
      <p>در پایان ضمن قدردانی از آگاهی و هوشمندی مردم شریف ایران اسلامی در حمایت از فرزندان خود، به روان پاک شهدای گرانقدر این روزها که برای صیانت از امنیت و حقوق شهروندان جانفشانی کردند، درود فرستاده و علو درجات آنها را خواهانیم.».</p>
      <p>منبع: مهر</p>
      <p>انتهای پیام/</p>
    </article>
  </body>
</html>