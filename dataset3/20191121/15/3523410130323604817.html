<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641211/%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%BE%DA%A9%DA%A9-%D8%AF%D8%B1-%D8%B3%D9%88%D8%B1%DB%8C%D9%87-%D8%A7%D8%A8%D8%B2%D8%A7%D8%B1%DB%8C-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T15:22:00+00:00"/>
    <meta property="og:title" content="آمریکا از پ.ک.ک در سوریه، ابزاری استفاده کرد"/>
    <meta property="og:description" content="مسئول اداره روابط خارجی کردستان عراق بر این باور است که آمریکا از گروه تروریستی «پ.ک.ک» به عنوان یک گروه امنیتی در جریان حوادث سوریه استفاده کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/641211/%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%BE%DA%A9%DA%A9-%D8%AF%D8%B1-%D8%B3%D9%88%D8%B1%DB%8C%D9%87-%D8%A7%D8%A8%D8%B2%D8%A7%D8%B1%DB%8C-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D8%B1%D8%AF">آمریکا از پ.ک.ک در سوریه، ابزاری استفاده کرد</a>
      </h1>
      <h2>مسئول اداره روابط خارجی کردستان عراق بر این باور است که آمریکا از گروه تروریستی «پ.ک.ک» به عنوان یک گروه امنیتی در جریان حوادث سوریه استفاده کرده است.</h2>
      <address><time datetime="2019-11-21T15:22:00+00:00">21 Nov 2019, 15:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «<b>سفین دزیی</b>» مسئول اداره روابط خارجی منطقه کردستان عراق از مداخلات آمریکا در بین گروه‌های کُرد انتقاد کرد.</p>
      <p> </p>
      <p>دزیی گفت که آمریکا از گروه تروریستی «<b>پ.ک.ک</b>» (حزب کارگران کردستان) به عنوان یک گروه امنیتی در جریان حوادث <b>سوریه</b> استفاده کرده است.</p>
      <p> </p>
      <p>خبرگزاری آناتولی به نقل از این مسئول کُرد گزارش داد که حزب کارگران کردستان (پ.ک.ک) «در آن مرحله بر روی کُردهای سوریه تأثیر گذاشت و توانست در آنجا، روند امور را تغییر دهد».</p>
      <p> </p>
      <p>دیزیی در جریان شرکت در یک همایش در واشنگتن پایتخت آمریکا این اظهارات را مطرح و آخرین تحولات منطقه خاورمیانه را بررسی کرد.</p>
      <p> </p>
      <p>وی بر این باور است که واشنگتن از پ.ک.ک به عنوان یک گروه امنیتی در حوادث سوریه استفاده کرد، ولی زمانی که نقش این گروه به پایان رسید، آمریکا آن را رها کرد.</p>
      <p> </p>
      <p>این مسئول کُرد می‌گوید که در زمان آغاز جنگ سوریه در سال 2011، «به احزاب کُرد گفتیم که در این منطقه چندین گروه مانند عربها، کلدانی‌ها، سریانی‌ها، ترکمن‌ها و ارمنی‌ها زندگی می‌کنند. به آنان توصیه کردیم که اجازه ندهند هیچ خصومتی بین این گروه‌ها ایجاد شود».</p>
      <p> </p>
      <p>دیزیی ادامه داد: «تمام تلاش‌ها برای برگزاری نشست در اربیل یا دهوک عراق برای جمع کردن این احزاب، ناکام ماند؛ زیرا حزب اتحاد دموکراتیک [کُرد]، بر اساس نظر خود، دست به تحرکاتی زد و به سایر احزاب کُرد کمک نکرد که در منطقه، هیچ فعالیتی کند».</p>
      <p> </p>
      <p>وی بر این باور است که شاید استفاده حزب اتحاد دموکراتیک از «یگانهای مدافع خلق کُرد و «تجهیز تسلیحاتی آن و ظهور داعش در آنجا، از جمله مسائلی بود که باعث شد این حزب قدرت بگیرد و فرصتی در اختیار آن قرار داد تا به گروهی بدل شود که در آنجا می‌جنگید».</p>
      <p> </p>
      <p>این مسئول کُرد تصریح کرد، زمانی که آمریکا به این نتیجه رسید، که قدرت نظامی در اختیار پ.ک.ک است، از این گروه حمایت کرد و این گروه در آن زمان، بیش از 11 هزار نفر از نیروهای خود را از دست داد، ولی «عقب‌نشینی واشنگتن از آن منطقه، باعث قدرت گرفتن سایر بازیگران آنجا شد و بدین ترتیب طرح‌های حزب اتحاد دموکراتیک سوریه شکست خورد».</p>
      <p> </p>
      <p>دیزیی درباره تجاوز نظامی ترکیه به شمال سوریه تحت عنوان «چشمه صلح» به بهانه دور کردن شبه‌نظامیان کُرد از مرزهای مشترک خود با سوریه، تأکید کرد که «تا سال 2013، حزب اتحاد دموکراتیک سوریه هیچ ارتباطی با ترکیه نداشت، ولی زمانی که پ.ک.ک وارد کار شد، وضعیت کاملا متفاوت شد».</p>
      <p> </p>
      <p>وی در پایان خاطر نشان کرد، هنگامی که پ.ک.ک در سوریه وارد عمل شد و از تأثیر خود بر روی کُردهای سوریه استفاده کرد، «وضعیت متفاوت شد. به همین دلیل، از نظر ترکیه [از همان زمان]، خطر در طول مرزهای این کشور با سوریه به طول 910 کیلومتر، خود را نشان داد».</p>
      <p> </p>
      <p>انتهای پیام/</p>
    </article>
  </body>
</html>