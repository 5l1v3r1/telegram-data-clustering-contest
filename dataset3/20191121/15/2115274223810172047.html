<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/ricercatori_iran_condanna_ghepardi-6594036/news/2019-11-21/"/>
    <meta property="og:site_name" content="Agi"/>
    <meta property="article:published_time" content="2019-11-21T15:25:00+00:00"/>
    <meta property="og:title" content="Studiavano i leopardi iraniani, vengono condannati per spionaggio"/>
    <meta property="og:description" content="Sei ricercatori, che si servivano di telecamere per tracciare gli animali, sono stati accusati di lavorare per Paesi stranieri "/>
  </head>
  <body>
    <article>
      <h1>Studiavano i leopardi iraniani, vengono condannati per spionaggio</h1>
      <h2>Sei ricercatori, che si servivano di telecamere per tracciare gli animali, sono stati accusati di lavorare per Paesi stranieri </h2>
      <address><time datetime="2019-11-21T15:25:00+00:00">21 Nov 2019, 15:25</time> by <a rel="author" href="https://www.agi.it/authors/sonia-montrella/" target="_blank">Sonia Montrella</a></address>
      <p><b>Sei ricercatori iraniani,</b> che si occupano di tracciare <b>ghepardi, leopardi</b> e altri animali selvatici a rischio, sono stati condannati a una <b>reclusione</b> che va dai <b>6 ai 10 anni</b> con l’accusa di “<b>spionaggio per i Paesi stranieri</b>”. Lo riferisce l’agenzia Reuters, secondo cui il gruppo, che fa parte della <b>Persian Wildlife Heritage Foundation</b>, era stato arrestato nel gennaio del 2018. In manette era finito anche il direttore della Fondazione, <b>Kavous Seyed-Emami</b>, che secondo fonti giudiziarie, sarebbe morto suicida in cella. Ma la famiglia ha fatto richiesta per una indagine indipendente.</p>
      <p>Dura la sentenza per i sei esperti: Niloufar Bayani e Morad Tahbaz dovranno scontare in carcere 10 anni; Taher Ghadirian e Hooman Jokar sei anni; Amirhossein Khaleghi e Sepideh Kashani sono stati condannati entrambi a 6 anni di reclusione. Per Sam Rajabi e Alireza Kohpayeh, il verdetto sarà comunicato ai rispettivi legali la prossima settimana.</p>
      <p>I sei erano stati arrestati dall’ala dell’intelligence del <b>Corpo delle guardie della Rivoluzione islamica</b> con l’accusa di servirsi dell'organizzazione per la conservazione delle specie selvatiche come copertura per svolgere <b>spionaggio militare</b>. I ricercatori facevano uso di <b>telecamere </b>per monitorare le specie in pericolo, tra cui figurano il ghepardo asiatico e il leopardo persiano. L'uso di telecamere per tracciare le specie in via di estinzione è molto comune.</p>
      <p>Secondo l’ONG per i diritti umani, <b>Amnesty International,</b> ci sono prove che gli inquirenti hanno sottoposto gli ambientalisti a <b>torture</b> e ad altri maltrattamenti per estorcere loro <b>confessioni</b>.</p>
    </article>
  </body>
</html>