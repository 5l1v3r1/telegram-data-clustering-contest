<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232665/"/>
    <meta property="og:site_name" content="Українська правда"/>
    <meta property="article:published_time" content="2019-11-21T15:21:00+00:00"/>
    <meta property="og:title" content="30 метрів і 100 тонн: якою буде головна ялинка країни"/>
    <meta property="og:description" content="Головну ялинку країни цьогоріч прикрасять 750 іграшок у вигляді цукерок та 4 кілометри гірлянд, висота ялинки - 30 метрів, вага конструкції - більше 100 тонн."/>
  </head>
  <body>
    <article>
      <h1>30 метрів і 100 тонн: якою буде головна ялинка країни</h1>
      <address>
        <time datetime="2019-11-21T15:21:00+00:00">21 Nov 2019, 15:21</time>
      </address>
      <p>Головну ялинку країни цьогоріч прикрасять 750 іграшок у вигляді цукерок та 4 кілометри гірлянд, висота ялинки - 30 метрів, вага конструкції - більше 100 тонн.</p>
      <p><b>Джерело:</b> пресслужба <a href="https://kyivcity.gov.ua/news/svyatkuvannya_novorichnikh_svyat_startuye_14_grudnya_sofiyska_ploscha_peretvoritsya_na_charivniy_svit_prigod_luskunchika/">КМДА</a>, пресбрифінг із нагоди проведення культурно-мистецького проекту "Новий рік – 2020", "<a href="https://www.ukrinform.ua/rubric-kyiv/2822907-sto-tonn-i-vbranna-majze-na-3-miljoni-akou-bude-golovna-alinka-kraini.html">Укрінформ</a>"</p>
      <p><b>Пряма мова</b> засновника проекту Folk Ukraine Ігоря Добруцького: "5 грудня ми розпочинаємо монтаж ялинки, 12 грудня маємо закінчити. Цього разу вона дуже складна, тому прийдеться працювати в три чи чотири зміни. Висота - 30 метрів. Вартість іграшок і ілюмінацій - 2 мільйона 700 тисяч гривень".</p>
      <p><b>Деталі:</b> За словами Добруцького, ялинку збиратимуть з гілок сосни і ялиці. Її постачальниками є Вінницька та Житомирська область. Загальна вага конструкції більше 100 тонн.</p>
      <p>Ялинку цьогоріч прикрасять 750 іграшок у вигляді цукерок та 4 кілометри гірлянд теплого кольору: червоний, золотий, білий.</p>
      <figure>
        <img src="https://img.pravda.com/images/doc/7/0/705e494-1.jpg"/>
      </figure>
      <p>Навколо ялинки розгорнеться восьмикінечна зірка з яскравих гірлянд. Головні герої казки про Лускунчика будуть "охороняти" ялинку разом із українськими козаками.</p>
      <p>Новорічні свята у столиці почнуться з 14 грудня і закінчаться 19 січня. <a href="https://www.facebook.com/valentyn.mondryivskyy/posts/2657481737628336?__xts__[0]=68.ARCKE-Xrw95tPxsMiNDKbftynsKXOcn-bMebfuxXqZvXqDw5FqTB9GHmHeE5ayksQmzP5C1iKyYbjzR_sQqE2UMHte_qXwUfmbKIqrW8QTaWBJ-4-CDCGybYc2omminv-u1nG0din5QHRboyr1ajr56qtQ3tzI5cVUaqALQBbG4qtXY9p36HRK54NlRgNTZQFmBCV0Kptvar-h5jXanGmm5jIhdP_G-LwWngZuMt-5kL6kK9n48QAWuSMgbJb2x8VD8UgmFSXsWmKQJgiM-Z63_5idII2d509LdS&amp;__tn__=-R">Добруцький зазначив</a>, що:</p>
      <ul>
        <li>Загалом у столиці буде 12 ялинок і ми готові знову поборотися за звання кращої європейської ялинки</li>
        <li>До підготовки свята залучено 11 структурних підрозділів КМДА</li>
        <li>Інклюзивність святкових локації - це обов’язкове правило</li>
        <li>За змінами у маршрутах транспорту 19, 21, 24, 31 грудня та 1, 7 січня - слідкуйте на сайті КМДА.</li>
      </ul>
      <figure>
        <img src="https://img.pravda.com/images/doc/7/a/7aab36f-2.jpg"/>
      </figure>
      <p>Головну ялинку країни відкриють 19 грудня, у день Святого Миколая, о 19:00.</p>
      <p>Із 14 грудня 2019 року до 12 січня 2020-го зимові розваги триватимуть на Софійській площі, Володимирському проїзді (від Михайлівської площі до перетину з вулицею Алли Тарасової), проїжджій частині Володимирського проїзду навпроти будинку № 5. А з 14 грудня 2019 року до 19 січня 2020-го – на Контрактовій площі, вулиці Петра Сагайдачного (від Контрактової площі до перетину з вулицею Андріївською).</p>
      <figure>
        <img src="https://img.pravda.com/images/doc/8/2/8239f80-3.jpg"/>
      </figure>
      <footer>Українська правда</footer>
      <related>
        <a href="https://www.pravda.com.ua/news/2019/11/21/7232646/"/>
        <a href="https://www.pravda.com.ua/news/2019/11/21/7232610/"/>
        <a href="https://www.pravda.com.ua/news/2019/11/20/7232535/"/>
      </related>
    </article>
  </body>
</html>