<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www2.hkej.com/instantnews/stock/article/2309325"/>
    <meta property="og:site_name" content="信報即時新聞"/>
    <meta property="article:published_time" content="2019-11-21T15:48:00+00:00"/>
    <meta property="og:title" content="【短線出招】仲有高危股要睇實"/>
    <meta property="og:description" content="早說過近月恒指輪證玩唔過，大市受政治市主導，特朗普言論反覆係預咗，加上美股近期連番創新高，有空間俾特朗普大玩「極限施壓」，真係要睇佢會唔會簽《香港人權與民主法案》，令香港可能失去根..."/>
  </head>
  <body>
    <article>
      <h1>【短線出招】仲有高危股要睇實</h1>
      <address>
        <time datetime="2019-11-21T15:48:00+00:00">21 Nov 2019, 15:48</time>
      </address>
      <table>
        <tr>
          <td/>
        </tr>
      </table>
      <p>早說過近月恒指輪證玩唔過，大市受政治市主導，特朗普言論反覆係預咗，加上美股近期連番創新高，有空間俾特朗普大玩「極限施壓」，真係要睇佢會唔會簽《香港人權與民主法案》，令香港可能失去根據美國法律所享有的特殊貿易地位。政治市極敏感，投資者要做好風險管理，應變力幾時都重要過預測能力。<br/>守得住11月14日低位26203當然好，重要是恒指後市能企穩50月線(目前約25840)，意味未失守10月10日低位25521，維持一底高於一底。以目前恒指大概11倍市盈率而言，六至九個月的中長期走勢不用太悲觀，除非特朗普一心要在明年11月大選前都要同習大大反枱。<br/>大市氣氛欠佳，多了公司回購股份。過去兩個月共有81家公司有回購行動，大市值股份包括騰訊(<a href="http://stock360.hkej.com/quotePlus/00700">00700</a>)、滙控(<a href="http://stock360.hkej.com/quotePlus/00005">00005</a>)、渣打(<a href="http://stock360.hkej.com/quotePlus/02888">02888</a>)、領展(<a href="http://stock360.hkej.com/quotePlus/00823">00823</a>)、小米(<a href="http://stock360.hkej.com/quotePlus/01810">01810</a>)。81隻股份中，有分析員覆蓋，而建議買入／增持佔比較高的股份中，以渣打(<a href="http://stock360.hkej.com/quotePlus/02888">02888</a>)、建滔集團(<a href="http://stock360.hkej.com/quotePlus/00148">00148</a>)、敏華(<a href="http://stock360.hkej.com/quotePlus/01999">01999</a>)及復星國際(<a href="http://stock360.hkej.com/quotePlus/00656">00656</a>)的勢頭能量較強，可以望多眼。<br/>持續回購而股價仍弱勢的股份要避開，可能反映公司在回購之後未能交出似樣業績表現，因為只有盈利能力改善，才可以支持股價回升，否則愈回購愈跌。另外，回購規模若只佔流通市值極少比重，通常不足以增加市場信心。<br/>筆者早前點出的高危股雅高控股(<a href="http://stock360.hkej.com/quotePlus/03313">03313</a>)，今次真的現形了，可以睇睇友欄「盤房來料」今日分析。至於目前市值不細的高危股，可以留意兩隻恒生綜合指數成分股，恒騰網絡(<a href="http://stock360.hkej.com/quotePlus/00136">00136</a>)及中國天然氣(<a href="http://stock360.hkej.com/quotePlus/00931">00931</a>)。恒騰中期純利跌四成七，往績PE本身高達69倍，市賬率7.8倍，市值卻超過92億，中期營業額只有1.64億元人民幣，現價0.119元，小心隨時「合股」。中國天然氣截至3月底止15個月全年業績，股東應佔虧損2.54億元，營業額達26.7億元，不過毛利率僅為0.8%。<br/>再揀一隻股價表現不差的高危股，前稱「桐成控股」的火幣科技(<a href="http://stock360.hkej.com/quotePlus/01611">01611</a>)今年以來股價一度累漲近1倍，現價6.01元，仍較年初升六成三，市值18億幾，公司主要業務為按電子製造服務(EMS)基準從事多種能源相關及電動╱電子產品的合約製造，有區塊鏈概念，公司近期進駐深圳灣生態科技園。中期業績則由盈轉虧，蝕164萬，去年同期亦只賺99萬元，往績PE達274倍，每股NAV只有0.44元，除非識變身，否則看不過有甚麼因素支持股價在現水平，放長雙眼看孰龍孰蟲。<br/>羅崇博 (杜比)</p>
    </article>
  </body>
</html>