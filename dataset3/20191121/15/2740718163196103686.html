<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/68-didzejai-nusifilmavo-viename-vaizdo-klipe-cituojami-zymus-zmones.8defa53f-0c73-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-21T15:51:00+00:00"/>
    <meta property="og:title" content="68 didžėjai nusifilmavo viename vaizdo klipe: cituojami žymūs žmonės"/>
    <meta property="og:description" content="Prieš metus skambiai atsiskleidė ir tuoj pat dingo itin kuklus duetas „Vaikinai iš padorių šeimų“, pasivadinęs visų laikų svarbiausia lietuviška grupe. Viena daina startavę vaikinai skyrė lygiai vienerius metus deryboms ir įtikinėjimui, kad jų debiutiniame vaizdo klipe nusifilmuotų net 68 žymūs didžėjai ir vienas nemažiau žinomas naktinių klubų herojus, garso profesorius Mobis."/>
  </head>
  <body>
    <article>
      <h1>68 didžėjai nusifilmavo viename vaizdo klipe: cituojami žymūs žmonės</h1>
      <address><time datetime="2019-11-21T15:51:00+00:00">21 Nov 2019, 15:51</time> by <a rel="author">Žmonės.lt</a></address>
      <p>
        <b>Prieš metus skambiai atsiskleidė ir tuoj pat dingo itin kuklus duetas „Vaikinai iš padorių šeimų“, pasivadinęs visų laikų svarbiausia lietuviška grupe. Viena daina startavę vaikinai skyrė lygiai vienerius metus deryboms ir įtikinėjimui, kad jų debiutiniame vaizdo klipe nusifilmuotų net 68 žymūs didžėjai ir vienas nemažiau žinomas naktinių klubų herojus, garso profesorius Mobis.</b>
      </p>
      <p>Kiekvienam jų teko vos po kelias sekundes klipo eterio — jie ištaria po kelis dainos žodžius. Kas neįprasčiausia, kad didžėjų pulkas tai darė ne įprastoje, tamsioje klubinėje aplinkoje, o ryškioje dienos šviesoje, todėl gerbėjai pagaliau galės pamatyti jų tikruosius veidus, tokius nuogus, kokie jie būna tik pozuodami paso nuotraukai. <br/><br/>Dauguma didžėjų filmavosi neprisidengę veido, tad išankstinėje peržiūroje dalyvavę gerbėjai iškart ėmė girtis įžiūrėję gilesnę klipo prasmę. Ar toks ir buvo sumanymas? „Ne, tikrai nebuvo tokio sumanymo, šis klipas buvo tyčiškai be idėjos, deja, gavosi taip, kad jį dabar studijuos mokyklose“, – toliau kuklinosi ir akis dyrė Kym Wild, vienas iš dviejų grupės lyderių.</p>
      <p>Išties, pakartotinai peržiūrėjus klipą, matosi, kad gilaus sumanymo būta. Didžėjų veidus ekrane keičia įsakmios frazės, tokios kaip: „Seniau buvo geriau, pasakė visi senesni“, „Leisk man ramybėje <i>paskrolinti</i>“ ar „Mums reikia pasikalbėti žinutėmis“. Akivaizdu, kad čia cituojami žymūs žmonės, tačiau lieka neaišku, kokie.</p>
      <figure>
        <img src="https://www.zmones.lt/photo/95d07197-0c76-11ea-9fe0-aa000054c883/1200x750s/vaikinai-is-padoriu-seimu-auros-skulskytes-nuotr-5dd6b22ca0d520-94466225.jpeg"/>
        <figcaption>„Vaikinai iš padorių šeimų“/ Auros Skulskytės nuotr.</figcaption>
      </figure>
      <p>„Tiek daina, tiek <i>inkliuzai</i> nori priminti karčią tiesą apie mūsų amžių, apie besikeičiančias kartas klubuose, apie nesikeičiančias problemas, apie norą šokti ir pabėgti, kartais neaišku nuo ko“, – dainos žodžių paslapties apsiaustą praskleidė <i>Miss America</i>, vėliau priminęs, kad kiekvienas žodžių prasmę turėtų <i>misinterpretuoti</i> pagal save.</p>
      <p>Dvi pamainas trukusį klipą filmavo, gamino ir montavo vaizdo klipų studija „NewSequence“ ir jos lyderis Šarūnas Apalainis, o visus didžėjus rankomis ir žinutėmis į studiją sukvietė prodiuserė Kotryna „Bob“ Briedytė. Jie abu sutardami minėjo, kad sunkiausia buvo prikalbinti vyresniuosius didžėjus, kurie gynėsi užimtumu, paskolomis ir artritu.</p>
      <p>Vienas jų pažadėjo atsakyti į gautą kvietimą netrukus ir nieko neatsakė. Vėliau jis buvo pastebėtas grojantis „Boiler Room“ renginyje, tad prodiuserė padarė išvadą, kad jis išties užsiėmęs ir prie laiško grįš, jei ne šiemet, tai kitąmet jau tikrai.</p>
      <figure>
        <img src="https://www.zmones.lt/photo/95da9ae3-0c76-11ea-9fe0-aa000054c883/1200x750s/vaikinai-is-padoriu-seimu-auros-skulskytes-nuotr-5dd6b22cae5fd7-91456285.jpeg"/>
        <figcaption>„Vaikinai iš padorių šeimų“/ Auros Skulskytės nuotr.</figcaption>
      </figure>
      <p>Tikrieji kūrinio balsai yra Dominyka iš grupės „Shi Shi“ ir Kęstutis iš „Deeper Upper“, idealiai atlikę jiems parašytas arijas. Įdomu, kad dainą jie įdainavo prancūziškai, tačiau prodiuserių manipuliacijų ir stebuklų dėka jų balsai buvo išversti į lietuvių kalbą. </p>
      <p>Daugiausiai apie vaizdo klipą bus kalbama tik kartą per metus vyksiančioje „Vaikinai iš padorių šeimų“ diskotekoje kultūros namuose „Opium“, Vilniuje, gruodžio 5 d. Į jos sceną duetas žengs pasipuošęs autentiškais kaubojiškai aprėdais. Ribota pranešimo spaudai apimtis neleido išklausyti jų ilgų postringavimų kaip su maištinga grupe susijusi kaubojų stilistika ir ką tai reiškia ateities kartoms.</p>
      <figure>
        <iframe src="https://www.youtube.com/embed/ewllPBZcIOM" width="1280" height="720" data-service="Youtube" scrolling="no"/>
      </figure>
    </article>
  </body>
</html>