<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/kak-da-se-uchim-ot-ikonomicheskite-greshki-na-drugite-urotsite-za-evropa-ot-izborite-v-sasht.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T15:10:11+00:00"/>
    <meta property="og:title" content="Как да се учим от икономическите грешки на другите: уроците за Европа от изборите в САЩ"/>
    <meta property="og:description" content="Каква е цената на добрите намерения, защитавани чрез увеличаване на данъците и регулации"/>
  </head>
  <body>
    <article>
      <h1>Как да се учим от икономическите грешки на другите: уроците за Европа от изборите в САЩ</h1>
      <address><time datetime="2019-11-21T15:10:11+00:00">21 Nov 2019, 15:10</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Представителите на Демократическата партия в САЩ от десетилетия опитват да адресират различни проблеми в сферата на икономиката, политиката и обществото чрез повече държавен контрол, интервенции и регулации. Изборите за президент, които ще се проведат догодина, не са изключение.</p>
      <p>Кандидатите на партията вече обещават "безплатно" здравеопазване - нещо, което и президентът Барак Обама се опита да постигне. Нещо повече, предизборните лозунги включват обръщане на данъчната политика, започната от президента Доналд Тръмп, който понижи леко подоходния и корпоративния данъци (измежду други налози).</p>
      <p>Посланието на представителите на "демократите" е ясно - богатите представители на "единия процент" трябва да платят за различните програми, с които следващият президент от партията (ако бъде избран такъв) ще подобри благосъстоянието на всички и ще понижи доходното неравенство. Тоест те продават на електората си пожелателно мислене, че състоянието на икономиката ще се оправи, само ако държавата се домогне до повече пари за преразпределяне.</p>
      <p>Подобна идея не може да издържи дори и теста на логиката. Не е възможно благосъстоянието на всички да се увеличи, когато продуктивните индивиди и организации бъдат наказани чрез по-високи данъци, а събраните пари от тях се раздадат сред по-непродуктивните представители на обществото. Резултатът от това ще е единствено влошена корпоративна среда и отблъскване на потенциалните инвеститори от САЩ и похарчени, а не спестени или вложени, средства.</p>
      <p>Но популизмът, който обещават представителите на Демократическата партия, има реална цена. Тя ще бъде понесена от реалната икономика. Според ново изследване на Tax Foundation увеличаването на корпоративните данъци от сегашната им пределна ставка от 21% ще унищожи 1% от брутния вътрешен продукт на страната, а в зависимост на това чий точно план бъде осъществен промените в налога могат да елиминират между 187 и 413 хил. работни места.</p>
      <p>За сравнение, този брой нови безработни (които ще създадат и натиск за бюджета, заради увеличаването на обезщетенията, които ще трябва да се плащат) се равнява на всички новооткрити работни места в икономиката на САЩ за последните между два и шест месеца. Казано накратко, само с едно решение следващият президент от Демократическата партия може да унищожи постигнатото развитие за половин година, според Tax Foundation.</p>
      <p>Изследването на организацията изолира ефектите върху заетостта единствено до данъчната политика. Отделно от това, нарасналите разходи на държавата не могат да създадат устойчиви работни места. Защото повече правителствени харчове означават понижаване на заетостта в секторите, които задоволяват нуждите на потребителите (т.е. в частния сектор), и заместването им с такива, зависещи от волята на управляващите и изземането на все повече пари чрез данъци. По този начин се създава низходяща спирала, в която държавата създава илюзията за ръст на заетостта, но за сметка на все повече средства, източени от икономиката.</p>
      <p>Когато към анализа се добавят и регулациите в различните сфери на икономиката, този брой със сигурност ще стане още по-тежък. Причината е, че въвеждането на повече изисквания допълнително влошава конкурентоспособността на местните компании, често увеличава разходите им и отблъсква потенциалните инвеститори, които винаги гледат възможно най-свободните пазари за извършване на вложенията си.</p>
      <p>В тази история има много уроци за Европейския съюз и България в частност. От концептуална зона за свободна търговия и движение на хора и капитали, днес Европа става лабиринт от регулации, който значително редуцира конкурентоспособността на отделните икономики. В превод от икономически термини, това означава, че на Стария континент не се създават работните места, които биха могли да се създадат, бизнесите предпочитат други дестинации за инвестиции и икономическият растеж е по-нисък, отколкото би могъл да е иначе.</p>
      <p>Българската икономика често пряко страда от това, защото не просто у нас липсват достатъчно квалифицирани професионалисти за цели отрасли - нещо, което беше изтъкнато и от Volkswagen, но и защото европейските директиви по необходимост се прилагат и тук. Тоест политиките на Брюксел в много отношения правят българите по-бедни.</p>
      <p>Същевременно в страната има и друга заплаха, състояща се във факта, че над плоските данъци, които са най-ниските в Европа (само в Унгария корпоративният данък е по-нисък - 9%), виси Дамоклиевият меч на политическата воля и от години се водят дискусии за неговото елиминиране и връщането на прогресивния данък. Разбира се, той ще бъде възстановен с по-висока ставка. Това ще развърже ръцете на политиците, които така или иначе всяка година си гласуват рекордно високи бюджети, но ще ощети всички останали.</p>
      <p>От една страна, пониженият стандарт на живот ще се усети пряко от това, че държавата ще бръкне по-дълбоко в джобовете ни, което ще понижи месечните ни доходи. От друга обаче, което е не по-малко застрашително, подобна данъчна реформа ще унищожи малкото конкурентни предимства, които България има. Това директно ще понижи чуждестранните инвестиции и разширяването на дейностите на вече съществуващите външни компании у нас или ще доведе дори до изтеглянето им.</p>
      <p>Не е нужно да се стига дотам обаче, ако политиците в страната са достатъчно прозорливи, за да се учат от чуждите несполуки в икономиката. Както показва изследването на Tax Foundation, възможно е те да имат очевиден пример за негативните ефекти от увеличаването на данъците, регулациите и правителствените програми още през следващите години, ако в САЩ бъде избран президент от Демократическата партия. Остава и да се поучат от него.</p>
    </article>
  </body>
</html>