<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/skilki_koshtuvalo_navchannya_deputativ_slugi_narodu_u_truskavtsi_n1237377"/>
    <meta property="og:site_name" content="24 Канал"/>
    <meta property="article:published_time" content="2019-11-21T15:12:00+00:00"/>
    <meta property="og:title" content="Скільки коштувало навчання депутатів &quot;Слуги народу&quot; у Трускавці"/>
    <meta property="og:description" content="Перед початком своїх повноважень обрані від &quot;Слуги народу&quot; депутати на початку серпня 2019 року пройшли тижневий тренінг у Трускавці. Вартість такого навчання обранців становила близько 10 мільйонів гривень."/>
  </head>
  <body>
    <article>
      <h1>Скільки коштувало навчання депутатів "Слуги народу" у Трускавці</h1>
      <address><time datetime="2019-11-21T15:12:00+00:00">21 Nov 2019, 15:12</time> by <a rel="author" href="https://24tv.ua/vasil_denisyuk_tag6881/" target="_blank">Василь Денисюк</a></address>
      <p>
        <b>Перед початком своїх повноважень обрані від "Слуги народу" депутати на початку серпня 2019 року пройшли тижневий тренінг у Трускавці. Вартість такого навчання обранців становила близько 10 мільйонів гривень.</b>
      </p>
      <p>Інформація про витрати політичної партії на навчання своїх депутатів міститься у <a href="https://nazk.gov.ua/uk/departament-z-pytan-zapobigannya-politychnij-koruptsiyi/novyny7-2/">фінансовому звіті партії</a> за третій квартал 2019 року.</p>
      <blockquote>Цікаво: <a href="https://24tv.ua/navchannya_slugi_narodu_u_truskavtsi_shhe_dvi_partiyi_hochut_proyti_politichniy_intensiv_n1189516">Навчання "Слуги народу" у Трускавці: ще дві партії хочуть пройти "політичний інтенсив"</a></blockquote>
      <p>Сума витрат на навчання містить декілька частин:</p>
      <ul>
        <li>7,7 мільйона гривень – компанії "Бальнео-Тур", яка організовувала тренінги (сюди ж входить і проживання у готелі);</li>
        <li>2,1 мільйона гривень – послуги Київської школи економіки, яка займалася з народними обранцями;</li>
        <li>145 тисяч гривень – Укрзалізниці за проїзд депутатів.</li>
      </ul>
      <h3>Що відомо про навчання майбутніх нардепів від "Слуги народу" у Трускавці?</h3>
      <p>Ці навчання стартували 28 липня і тривали до 4 серпня у відпочинковому комплексі Rixos. Там народні обранці отримували "базовий рівень знань", необхідний для "успішної реалізації повноважень".</p>
      <p>Курс для депутатів від партії "Слуга народу" був розбитий на 3 програми: основну, факультативну і вечірню. На факультативній програмі майбутнім нардепам розповідали про засади ухвалення рішень. Вечірня програма мала на меті розвивати "гнучкі навички" – soft skills. А в основній програмі депутатів навчали технологіям політичного процесу.</p>
      <p>6 блоків основної навчальної програми: побудова особистої стратегії депутата і кризові комунікації; публічна політика; макроекономіка і бюджет; секторальні напрямки; законодавчий процес; впровадження політик і аналіз стейкхолдерів.</p>
    </article>
  </body>
</html>