<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/asia/20191121-%E1%9E%9F%E1%9E%98%E1%9F%92%E1%9E%8F%E1%9F%81%E1%9E%85%E1%9E%94%E1%9F%89%E1%9E%B6%E1%9E%94%E2%80%8B%E1%9E%A2%E1%9F%86%E1%9E%96%E1%9E%B6%E1%9E%9C%E1%9E%93%E1%9E%B6%E1%9E%9C%E2%80%8B%E1%9E%B2%E1%9F%92%E1%9E%99%E2%80%8B%E1%9E%82%E1%9F%81%E2%80%8B%E1%9E%82%E1%9F%84%E1%9E%9A%E1%9E%96-%E1%9E%93%E1%9E%B7%E1%9E%84%E2%80%8B%E1%9E%80%E1%9E%B6%E1%9E%9A%E1%9E%96%E1%9E%B6%E1%9E%9A%E2%80%8B%E1%9E%80%E1%9E%BB%E1%9E%98%E1%9E%B6%E1%9E%9A-%E1%9E%93%E1%9E%B7%E1%9E%84%E2%80%8B%E1%9E%9F%E1%9F%92%E1%9E%9A%E1%9F%92%E1%9E%8F%E1%9E%B8%E1%9E%9A%E1%9E%80%E1%9E%9F%E1%9F%8A%E1%9E%B8%E1%9E%95%E1%9F%92%E1%9E%9B%E1%9E%BC%E1%9E%9C%E1%9E%97%E1%9F%81%E1%9E%91"/>
    <meta property="og:site_name" content="RFI"/>
    <meta property="article:published_time" content="2019-11-21T15:34:30+00:00"/>
    <meta property="og:title" content="សម្តេចប៉ាប​អំពាវនាវ​ឲ្យ​គេ​គោរព និង​ការពារ​កុមារ និង​ស្រ្តីរកស៊ីផ្លូវភេទ"/>
    <meta property="og:description" content="សម្តេចប៉ាប ហ្វ្រង់ស័រ កាលពី​ថ្ងៃ​ព្រហស្បតិ៍ម្សិលមិញ បានអំពាវនាវ​ឲ្យ​អាជ្ញាធរ​ថៃ ជួយការពារ ភាពថ្លៃថ្នូរ​របស់​កុមារ និង​ស្រ្តី​ដែល​រងគ្រោះ​ដោយ​ការជួញដូរ​ផ្លូវភេទ និងទាសភាព នៅ​តំបន់អាស៊ីអាគ្នេយ៍។ សេចក្តីអំពាវនាវ​របស់​ប្រមុខសាសនា​កាតូលិក​នៃ​បុរីវ៉ាទីកង់..."/>
  </head>
  <body>
    <article>
      <h1>សម្តេចប៉ាប​អំពាវនាវ​ឲ្យ​គេ​គោរព និង​ការពារ​កុមារ និង​ស្រ្តីរកស៊ីផ្លូវភេទ</h1>
      <address><time datetime="2019-11-21T15:34:30+00:00">21 Nov 2019, 15:34</time> by <a rel="author">ឈាង បុប្ផា</a></address>
      <p>
        <b>សម្តេចប៉ាប ហ្វ្រង់ស័រ កាលពី​ថ្ងៃ​ព្រហស្បតិ៍ម្សិលមិញ បានអំពាវនាវ​ឲ្យ​អាជ្ញាធរ​ថៃ ជួយការពារ ភាពថ្លៃថ្នូរ​របស់​កុមារ និង​ស្រ្តី​ដែល​រងគ្រោះ​ដោយ​ការជួញដូរ​ផ្លូវភេទ និងទាសភាព នៅ​តំបន់អាស៊ីអាគ្នេយ៍។ សេចក្តីអំពាវនាវ​របស់​ប្រមុខសាសនា​កាតូលិក​នៃ​បុរីវ៉ាទីកង់ ធ្វើឡើង​នៅពេល​ព្រះអង្គ យាងជួប​លោកនាយករដ្ឋមន្រ្តី​ថៃ ប្រាយុទ្ធ ចាន់អូចា កាលពី​ថ្ងៃ​ព្រហស្បតិ៍​នៅទីក្រុង​បាងកក។<br/> </b>
      </p>
      <p>នៅ​ក្នុង​ជំនួប​ជាមួយ ប្រមុខ​រដ្ឋាភិបាល​ថៃ សម្តេចប៉ាប ហ្វ្រង់ស័រ​បាន​លើកសរសើរ​កិច្ចប្រឹងប្រែង​របស់​រដ្ឋាភិបាល​ថៃ ដើម្បី​ប្រយុទ្ធប្រឆាំង​នឹង​ការជួញដូរ ស្រ្តី​និង​កុមារ។ ប៉ុន្តែ ជាមួយ គ្នានោះ ព្រះអង្គ​បាន​អំពាវនាវ​ផងដែរ​សុំ​ឲ្យ​អាជ្ញាធរ​ថៃ ជួយ​ធានា​ឲ្យ​កុមារ​បានទទួល​អនាគត​ដ៏ថ្លៃថ្នូរ។ ដោយមិន​និយាយ​ដៅចំ​ឈ្មោះ ប្រទេស​ណាមួយ សម្តេចសង្ឃ​កាតូលិក បាន​លើកឡើងថា ស្រ្តី និង​កុមារ នៅ​ក្នុង​លោក​យើង​សព្វថ្ងៃ ត្រូវ​គេរំលោភបំពាន យ៉ាងហិង្សា និង​កំពុង​ប្រឈម​រាល់​ការរំលោភ កេងប្រវ័ញ្ច ជួញដូរ គ្រប់រូបភាព។</p>
      <p>នៅក្នុង​ទស្សនកិច្ច​រយៈពេល​៣ថ្ងៃ នៅប្រទេស​ថៃ សារ​របស់​សម្តេចសង្ឃ​កាតូលិក ផ្តោតសំខាន់ ទៅលើ​ការជួយ​កុមារ ដែល​ងាយនឹង​រងគ្រោះ ហើយ​និង​ស្រ្តី ដែល​រងគ្រោះ ដោយសារ​ពេស្យាចារ និង​ការជួញដូរ​មនុស្ស។ នៅក្នុង​សារ​របស់ព្រះអង្គ​ទៅកាន់ គ្រិស្តសាសនិក ថៃ ជាង ៦ម៉ឺននាក់ ដែល​បាន​ចូល​ទៅ​ស្តាប់​ព្រះអង្គ​នៅ​ស្តាត​ក្នុង​ទីក្រុង​បាងកក នៅ​រសៀល​ថ្ងៃ​ព្រហស្បតិ៍ សម្តេចប៉ាប ហ្វ្រង់ស័រ​បាន​មាន​សង្ឃដីការ​អំពាវនាវ​ឲ្យ​សហគមន៍​គ្រឹស្តសាសនិក​ទាំងអស់ ជួយ​កុមារ ដែល​រងគ្រោះ​ដោយសារ​ការជួញដូរ អ្នកញៀនថ្នាំញៀន ជនអន្តោប្រវេសន៍ ហើយ​និង​អ្នកសុំទាន ទាំងអស់ ដែល​អាច​ជា​ម្តាយ បងប្អូន​ប្រុស ស្រី​របស់​យើងទាំងអស់គ្នា។</p>
      <p>សារ​អំពាវនាវ​របស់​សម្តេចប៉ាប ហ្វ្រង់ស័រ​ដែល​ចង់​ឲ្យ​មាន​ការគោរព​ភាពថ្នៃថ្នូ និង​ជួយយក​អាសារ កុមារ និង​ស្រ្តី រកស៊ីផ្លូវភេទ ធ្វើឡើង​នៅក្នុង​តំបន់​មួយ ដែល​ល្បីល្បាញ​ខ្លាំង​ខាង​ការជួញដូរ​មនុស្ស ហើយ​និង​ការជួញដូរ​ផ្លូវភេទ ដែល​ភាគច្រើន​ជា​កុមារ​ដែល​រងគ្រោះ​ខ្លាំងជាងគេ។</p>
      <p>តាម​របាយការណ៍​ឆ្នាំ ២០១៩ របស់​អង្គការ​សហប្រជាជាតិ ៧០ភាគរយនៃ​ជនរងគ្រោះ​ដោយសារ​ការជួញដូរផ្លូវភេទ មាន​អាយុ​តិច​ជាង អាយុស្របច្បាប់។ នៅ​ប្រទេស​ថៃ ជាទី ដែល​ពេស្យាចារ​ជាអំពើខុសច្បាប់ គេរកឃើញ​មាន​មនុស្ស​ជាង ៣សែននាក់ ធ្វើការ​នៅក្នុ​សេវាកម្ម​បម្រើផ្លូវភេទ ហើយ​នៅក្នុង​នោះ ៤ភាគរយ គឺ​ជា​កុមារ។ នេះបើតាម​តួលេខ​ផ្តល់ដោយ អាជ្ញាធរ​ថៃ។</p>
      <p>នៅប្រទេស​ថៃ ជាទី​ដែល​មានប្រជាជន​៩៥ភាគរយ គោរព​ពុទ្ធសាសនា ទស្សនកិច្ច​របស់​ប្រមុខសង្ឃ​កាតូលិក នឹង​បិទបញ្ចប់​នៅថ្ងៃ​សុក្រ ជាមួយ​នឹង​ពិធីសូត្រធម៌​ក្នុង​វិហារ​មួយ ក្នុង​ទីក្រុង​បាងកក មុន​នឹង​យាងធ្វើដំណើរ​បន្ត​ទៅ​ប្រទេស​កាន់ពុទ្ធសាសនា​ដ៏ធំមួយទៀត របស់​អាស៊ី គឺ​ប្រទេស​ជប៉ុន នៅថ្ងៃ​សៅរ៍៕</p>
      <p> </p>
    </article>
  </body>
</html>