<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/korbin-s-radikalen-i-ambitsiozen-sotsialisticheski-plan-za-velikobritaniya.html"/>
    <meta property="og:site_name" content="News.bg"/>
    <meta property="article:published_time" content="2019-11-21T15:00:33+00:00"/>
    <meta property="og:title" content="Корбин с &quot;радикален и амбициозен&quot; социалистически план за Великобритания"/>
    <meta property="og:description" content="Предвижда поголовна национализация на инфраструктурата"/>
  </head>
  <body>
    <article>
      <h1>Корбин с "радикален и амбициозен" социалистически план за Великобритания</h1>
      <address>
        <time datetime="2019-11-21T15:00:33+00:00">21 Nov 2019, 15:00</time>
      </address>
      <p>Лидерът на британската Лейбъристка партия Джереми <b>Корбин представи предизборната програма</b> на опозиционната си партия, излагайки "радикалните" си планове за преобразуване на Великобритания с <b>повишаване на заплащането в публичния сектор, по-високи данъци за компаниите и поголовна национализация</b> на инфраструктурата, съобщава "Ройтерс".</p>
      <p>Британските гласоподаватели са изправени пред <b>отчетлив избор</b> на парламентарните избори на 12 декември: планът на Корбин за социалистическа Великобритания, включващ <b>масова национализация и безплатни публични услуги</b>, или стремежа на премиера Борис Джонсън да осъществи Брекзит в рамките на месеци и да изгради "динамична пазарна икономика".</p>
      <p>Говорейки в централния английски град Бирмингам, Корбин представи плановете си за "<b>зелена индустриална революция</b>", изтъквайки, че <b>единствено Лейбъристката партия можела да оспори статуквото</b>, като се <b>бори за обикновените хора срещу "банкери, милиардери и политическата върхушка</b>".</p>
      <p>"Програмата на Лейбъристката партия е програма на надеждата, това е този документ - манифест, който<b> ще донесе истинска промяна</b>", настоя Корбин, допълвайки: "Манифест, пълен с популярни политики, които политическата върхушка блокираше в продължение на едно поколение."</p>
      <p>Изоставайки в социологическите допитвания, Корбин се надява, че посланието му за промяна ще заглуши критиката към позицията му за Брекзит, за която дори някои хора от неговата партия твърдят, че ѝ липсва яснотата на обещанието на Джонсън да "приключи Брекзит".</p>
      <p>Той също така ще се надява да <b>избегне сравненията с най-скандалния опит на Лейбъристката партия да продаде на британците социалистическо бъдеще</b> - програма от 1983 г., определена по-късно от тогавашен лейбъристки депутат като "<b>най-дългата самоубийствена бележка в историята</b>", довела до тежко изборно поражение от консерваторите на тогавашния им лидер Маргарет Тачър.</p>
      <p><b>И двете страни обещаха да сложат край на мерките за строги икономии и да харчат повече пари за публични услуги</b> преди изборите, които ще определят как, кога и дори дали излизането на Великобритания от Европейския съюз се случва.</p>
      <p>Опитвайки се да се бори с критиките на Консервативната партия на Джонсън заради плановете на Лейбъристката партия за бюджетните разходи, Корбин се опита да каже как лейбъристите планират да платят за обещанията в платформата си, която включва и <b>отмяна на университетските такси и намаляване на работната седмица</b>.</p>
      <p>Предизборната програма показа <b>допълнителни 82,9 млрд. паунда разходи</b>, съпоставени с 82,9 млрд. паунда мерки за повишаване на приходите.</p>
      <p>Повечето допитвания поставят Консервативната партия на челно място, но малцина са в състояние или желаят да предскажат победителя в изборите.</p>
    </article>
  </body>
</html>