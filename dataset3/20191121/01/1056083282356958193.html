<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919248/%D8%A7%D8%A8%D8%B7%D8%A7%D9%84-%D9%85%D8%B5%D9%88%D8%A8%D9%87-%D8%AA%D8%B9%DB%8C%DB%8C%D9%86-%D9%85%D8%AD%D9%84-%D8%AA%D8%AC%D9%85%D8%B9%D8%A7%D8%AA-%D9%85%D8%B1%D8%AF%D9%85%DB%8C-%D8%AF%D8%B1%D8%B3%D8%AA-%D8%A7%D8%B3%D8%AA-%D8%A8%D9%87-%D8%B4%D8%B1%D8%B7-%D9%88%D8%AC%D9%88%D8%AF-%D8%A2%D8%B2%D8%A7%D8%AF%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-21T01:45:00+00:00"/>
    <meta property="og:title" content="ابطال مصوبه تعیین محل تجمعات مردمی درست است؛ به شرط وجود آزادی اجتماعات"/>
    <meta property="og:description" content="یک عضو هیات علمی دانشگاه تهران گفت: اقدام هیات عمومی دیوان عدالت اداری در مورد ابطال مصوبه هیات وزیران درباره تعیین محل تجمعات مردمی، اقدام درستی است؛ اما منوط به شروطی است و  آن اینکه باید اصل آزادی اجتماعات و تظاهرات در زمان و مکان برای شهروندان وجود داشته باشد."/>
  </head>
  <body>
    <article>
      <h6 class="kicker">یک استاد دانشگاه:</h6>
      <h1>ابطال مصوبه تعیین محل تجمعات مردمی درست است؛ به شرط وجود آزادی اجتماعات</h1>
      <address><time datetime="2019-11-21T01:45:00+00:00">21 Nov 2019, 01:45</time> by <a rel="author">زهرا میرزایی</a></address>
      <p>یک عضو هیات علمی دانشگاه تهران گفت: اقدام هیات عمومی دیوان عدالت اداری در مورد ابطال مصوبه هیات وزیران درباره تعیین محل تجمعات مردمی، اقدام درستی است؛ اما منوط به شروطی است و  آن اینکه باید اصل آزادی اجتماعات و تظاهرات در زمان و مکان برای شهروندان وجود داشته باشد.</p>
      <p>سید احمد حبیب نژاد در گفت‌وگو با ایسنا با بیان این مطلب گفت: این موضوع که قسمتی از شهر را برای تظاهرات مشخص کنند، خلاف قانون اساسی است زیرا قانون اساسی تظاهرات را بدون اینکه قیدی در زمان و مکان داشته باشد، پذیرفته است.</p>
      <p>این وکیل دادگستری با بیان اینکه اقدام هیات عمومی دیوان عدالت اداری در مورد ابطال مصوبه هیات وزیران درباره تعیین محل تجمعات مردمی، درست است؛ گفت: البته این امر  منوط به شرط و شروطی است و آن اینکه باید اصل آزادی اجتماعات و تظاهرات در زمان و مکان برای شهروندان وجود داشته باشد.</p>
      <p>حبیب نژاد یادآور شد: طبق اصل 24 قانون اساسی "نشریات و مطبوعات در بیان مطالب آزادند، مگر آن که مخل به مبانی اسلام یا حقوق عمومی باشد و  تفصیل آن را قانون معین می کند." اما در خصوص تظاهرات،  اصل ۲۷ قانون اساسی مطرح کرده که  «تشکیل اجتماعات و راهپیمایی‌ها بدون حمل سلاح به شرط آنکه مخل به مبانی اسلام نباشد، آزاد است» و در این خصوص نگفته که  تفسیرش را باید قانون مشخص کند؛ لذا در آزادی بیان موضوع را به قانون ارجاع داده اما آزادی تظاهرات را به قانون ارجاع نداده و اطلاق زمانا و مکانا دارد.</p>
      <p>وی در پایان گفت: اقدام دیوان عدالت اداری درست است به شرطی که اطلاق زمانی و مکانی اصل قانون اساسی در مورد تظاهرات را بپذیرد والا اگر مجوز ندهیم و زمان و مکان را محدود کنیم همان بهتر که مکانی باشد ولو محدود ولی حق تظاهرات داشته باشیم.</p>
      <p>به گزارش ایسنا، هیات عمومی دیوان عدالت اداری  7 مهرماه امسال با صدور رایی ضمن غیر قانونی دانستن مصوبه هیات وزیران درباره تعیین محل تجمعات مردمی، این مصوبه را <a href="https://www.isna.ir/news/98070705150/%D9%85%D8%B5%D9%88%D8%A8%D9%87-%D8%AA%D8%B9%DB%8C%DB%8C%D9%86-%D9%85%D8%AD%D9%84-%D8%AA%D8%AC%D9%85%D8%B9%D8%A7%D8%AA-%D9%85%D8%B1%D8%AF%D9%85%DB%8C-%D8%A7%D8%A8%D8%B7%D8%A7%D9%84-%D8%B4%D8%AF">ابطال </a>کرد.</p>
      <p>انتهای پیام</p>
    </article>
  </body>
</html>