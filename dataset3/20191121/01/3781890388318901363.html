<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742749"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T01:15:00+00:00"/>
    <meta property="og:title" content="หนุ่มเครียดจ่อยิงเมียเก่าดับ เป่าตัวสาหัสต่อหน้าลูก4ขวบ"/>
    <meta property="og:description" content="หนุ่มเครียดปัญหาครอบครอบตัดสินใจก่อเหตุ ยิงเมียเสียชีวิต ก่อนจ่อยิงตัวเองสาหัสต่อหน้าลูกวัย 4 ขวบ แม่ยายโดนลูกหลงบาดเจ็บด้วย"/>
  </head>
  <body>
    <article>
      <h1>หนุ่มเครียดจ่อยิงเมียเก่าดับ เป่าตัวสาหัสต่อหน้าลูก4ขวบ</h1>
      <address>
        <time datetime="2019-11-21T01:15:00+00:00">21 Nov 2019, 01:15</time>
      </address>
      <p>
        <b>หนุ่มเครียดปัญหาครอบครอบตัดสินใจก่อเหตุ ยิงเมียเสียชีวิต ก่อนจ่อยิงตัวเองสาหัสต่อหน้าลูกวัย 4 ขวบ แม่ยายโดนลูกหลงบาดเจ็บด้วย</b>
      </p>
      <p>เมื่อเวลา 01.00 น. วันที่ 21 พ.ย. พ.ต.ท. ธเนศพล แสงโชติ สว.สอบสวน สภ.บางปะอิน จ.พระนครศรีอยุธยาได้รับแจ้งเกิดเหตุทะเลาะวิวาทใช้ปืนยิงกันมีผู้ได้รับบาดเจ็บและเสียชีวิตที่บ้านเลขที่ 38 หมู่ 3 ต.ตลาดเกรียบ อ.บางปะอิน จึงนำกำลังรุดไปตรวจสอบ ที่เกิดเหตุอยู่บริเวณหน้าบ้าน พบศพ น.ส.วรวลัญช์  สังข์วิเศษ อายุ 31 ปี นอนเสียชีวิตสภาพมีบาดแผลถูกยิงด้วยปืนขนาด .38 เข้าที่ไหปลาร้าข้างซ้าย ใกล้กันพบปืนขนาด.38 ตกอยู่ 1 กระบอก ซองปืน 1 อัน โทรศัพท์มือถือ 1 เครื่อง ที่โต๊ะหน้าบ้านพบกระสุนปืน .38 อีกจำนวนหนึ่งกองอยู่ ส่วนผู้บาดเจ็บและเป็นผู้ก่อเหตุ ญาติได้ช่วยเหลือนำส่งโรงพยาบาลพระนครศรีอยุธยา อาการสาหัส ทราบชื่อ นายสิทธิพร วันดี อายุ 28 ปี  ถูกยิงด้วยอาวุธปืนขนาด.38 เข้าที่บริเวณศีรษะ นอกจากนี้ยังมีผู้ได้รับบาดเจ็บเล็กน้อยอีก 1 ราย คือ นางธวัลรัตน์ ธัญญาดี อายุ 54 ปี กระสุนปืนเฉี่ยวเข้าที่บริเวณไหล่ซ้าย</p>
      <figure>
        <img src="https://www.dailynews.co.th/admin/upload/20191121/news_ZJpyWbwMQS072118_533.jpg?v=20191121147?v=5859"/>
      </figure>
      <p>สอบสวน นางธวัลรัตน์ ให้การว่า น.ส.วรวลัญช์ ผู้ตายเป็นลูกสาวของตน และเป็นภรรยาของนายสิทธิพร แต่ได้แยกทางกันได้ประมาณ 1 เดือน ทั้งคู่มีลูกด้วยกัน 1 คน คือ น้องเอ (นามสมมุติ) วัย 4 ขวบ โดยเมื่อวานนี้ (20 พ.ย.) เป็นวันเกิดครบ 4 ขวบของ น้องเอ นายสิทธิพร จึงไปรับตัวลูกชายมาจากบ้าน น.ส.วรวลัญช์ เพื่อจัดงานวันเกิดให้ จนเวลาประมาณ 00.30 น. น.ส.วรวลัญช์ ได้วีดีโอคอลมาคุยกับ น้องเอ ซึ่งน้องเอ บอกว่าอยากกลับบ้าน ระหว่างนั้นเห็น นายสิทธิพร ถือปืนอยู่ เลยเกรงว่าจะเกิดอันตราย น.ส.วรวลัญช์ จึงชวนตนมารับตัวลูกชายกลับบ้านด้วยกัน เมื่อมาถึงนายสิทธิพรพร้อมกับน้องเอได้นั่งรออยู่หน้าบ้าน เพื่อเห็นพวกตนก็พยายามอุ้มลูกเดินหนี ตนจึงตรงเข้าไปอุ้มหลานชายมา จากนั้น นายสิทธิพร ได้เข้าไปกอดคอ น.ส.วรวลัญช์ แล้วใช้ปืนยิงใส่ 2 นัด จน น.ส.วรวลัญช์ ล้มลงเสียชีวิต และได้ใช้ปืนกระบอกเดียวกันยิงตัวเองจนล้มลงต่อหน้าลูกชาย ทางญาติจึงได้ช่วยเหลือนำส่งโรงพยาบาล ส่วนสาเหตุคาดว่านายสิทธิพรอาจจะเกิดความเครียดในเรื่องของปัญหาครอบครัว<br/><br/>ผู้สื่อข่าวรายงานว่า จากการตรวจสอบที่เฟซบุ๊กของนายสิทธิพรพบว่าเมื่อเวลา  23.05 น.ได้โพสต์ภาพตนเองกับลูกชายวัน 4 ขวบ พร้อมระบุข้อความว่า  “ไปไอ้ลูกรักไปกับพ่อนะ”</p>
      <figure>
        <img src="https://www.dailynews.co.th/admin/upload/20191121/news_yOkWGlTaJR072207_533.jpg?v=20191121147?v=5323"/>
      </figure>
    </article>
  </body>
</html>