<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742753"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T01:40:00+00:00"/>
    <meta property="og:title" content="หนุ่มอึ้งยืนตกปลาริมชายหาด 'วาฬเพชฌฆาต'งับติดเบ็ด"/>
    <meta property="og:description" content="นักตกปลาตกใจตีเบ็ดแต่กลับติดวาฬเพชฌฆาตแคระดำ พบมีอาการป่วยหนัก เจ้าหน้าที่เร่งนำตัวไปช่วยรักษา"/>
  </head>
  <body>
    <article>
      <h1>หนุ่มอึ้งยืนตกปลาริมชายหาด 'วาฬเพชฌฆาต'งับติดเบ็ด</h1>
      <address>
        <time datetime="2019-11-21T01:40:00+00:00">21 Nov 2019, 01:40</time>
      </address>
      <p>
        <b>นักตกปลาตกใจตีเบ็ดแต่กลับติดวาฬเพชฌฆาตแคระดำ พบมีอาการป่วยหนัก เจ้าหน้าที่เร่งนำตัวไปช่วยรักษา</b>
      </p>
      <p>เมื่อวันที่ 21 พ.ย.ผู้สื่อข่าวรายงานว่า เมื่อช่วงกลางดึกวานนี้ ( 20 พ.ย.) ที่บริเวณชายหาดพัทยา จ.ชลบุรี พบว่ามีวาฬเพชฌฆาตแคระดำ ขนาดน้ำหนัก 70 กิโลกรัม.บริ​เวณชายหาดพัทยา ตรงข้ามปากซอยเลียบชายหาดพัทยา 7 ต.หนองปรือ อ.บางละมุง จ.ชลบุรี  มีนักท่องเที่ยวทั้งชาวไทย ชาวต่างประเทศแห่เข้ามาชมและบั​นทึกภาพเป็นจำนวนมาก เจ้าหน้าที่ตำรวจ เจ้าหน้าที่กรมเจ้าท่าต้องกันนั​กท่องเที่ยวให้ขึ้นบนฝั่ง เนื่องจากวาฬเพชฌฆาตแคระดำมี​อาการป่วยและได้รับบาดเจ็บ จากการสอบถามนายจิรายุ วันภูสิตร อายุ 34 ปี ผู้พบวาฬเป็นคนแรก ทราบว่า ระหว่างที่กำลังตกปลาอยู่บริเวณชายฝั่ง มีความรู้สึกคล้ายกับปลาติดเบ็ด โดยมีการลากสายเอ็นและคันเบ็ดลงไปในน้ำอย่างรุนแรง ด้วยความตกใจจึงรีบกระโดดลงน้ำติดตามคันเบ็ดไป แต่ก็ต้องตกใจ เมื่อพบว่าปลายสายเป็นปลาขนาดใหญ่ ตอนแรกคิดว่าเป็นปลาฉลาม แต่สังเกตอีกครั้งปรากฏว่าเป็นวาฬขนาดใหญ่ จึงรีบแจ้งเจ้าหน้าที่เข้าตรวจสอบ</p>
      <figure>
        <img src="https://www.dailynews.co.th/admin/upload/20191121/news_BnBhQygHdR083354_533.jpg?v=20191121099?v=3014"/>
      </figure>
      <p> <br/>ต่อมาสัตวแพทย์ศูนย์อนุรักษ์เต่าทะเลกองทัพเรือสัตหีบ เจ้าหน้าที่กรมทรัพยากรทางทะเลและชายฝั่ง ได้ช่วยกันปฐมพยาบาลเบื้องต้นให้กับวาฬเพชฌฆาตแคระดำ ที่มีขนาดความยาวประมาณ 3.40 เมตร พบมีบาดแผลได้รับบาดเจ็บถลอกตามร่างกายหลายจุด และได้มีการเคลื่อนย้ายวาฬให้หันหัวออกทางทะเล  เพื่อลดปริมาณการรับแสงและเสียง</p>
      <figure>
        <img src="https://www.dailynews.co.th/admin/upload/20191121/news_SNKYSPwWai083354_533.jpg?v=20191121099?v=6238"/>
      </figure>
      <p>ด้านร.ต.หญิง กรกมล กิติกัมรา สัตวแพทย์ประจำศูนย์อนุรักษ์พันธุ์เต่าทะเล กล่าวว่า  วาฬเพชฌฆาตแคระดำมีอาการเครียด ชักเกร็ง มีอัตราการเต้นของหัวใจที่เร็ว เมื่อทำการเคลื่อนย้ายก็มีอาการเต้นของหัวใจที่ดีขึ้น แต่ยังไม่เป็นที่น่าพอใจ ตอนนี้ต้องจำกัดเรื่องปัจจัยแสงและเสียงไม่ได้ จะต้องจัดทีมพยุงตัววาฬ โดยกำลังเจ้าหน้าที่ผลัดกันทุกครึ่งชั่วโมง แล้วประเมินอาการชั่วโมงต่อชั่วโมง  ซึ่งขณะนี้ทราบเพียงว่า มีบาดแผลทั่วตัว ยังไม่สามารถตรวจละเอียดได้ เนื่องจากต้องงดใช้แสง และยังไม่ประเมินให้เคลื่อนย้าย หากวาฬไม่พร้อม อาจมีความเสี่ยงมาก ตอนนี้ทำได้เพียงพักฟื้นให้วาฬอยู่ในสภาวะที่พร้อมจะต้องเคลื่อนย้ายก่อน และรักษาให้หายจากอาการเจ็บป่วย ก่อนจะนำไปปล่อยทะเลต่อไป.<br/> </p>
      <figure>
        <img src="https://www.dailynews.co.th/admin/upload/20191121/news_HcGeGMjrsJ083355_533.jpg?v=20191121099?v=8409"/>
      </figure>
    </article>
  </body>
</html>