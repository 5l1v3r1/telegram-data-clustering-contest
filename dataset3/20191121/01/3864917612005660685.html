<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822397-zelenskij-prokomentuvav-propozicii-lukasenka-ta-nazarbaeva.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T01:14:00+00:00"/>
    <meta property="og:title" content="Зеленський прокоментував пропозиції Лукашенка та Назарбаєва"/>
    <meta property="og:description" content="Україні вистачить власних сил та засобів для відновлення контролю над кордоном із Росією на Донбасі – щойно така можливість буде."/>
  </head>
  <body>
    <article>
      <h1>Зеленський прокоментував пропозиції Лукашенка та Назарбаєва</h1>
      <h2>Україні вистачить власних сил та засобів для відновлення контролю над кордоном із Росією на Донбасі – щойно така можливість буде.</h2>
      <address>
        <time datetime="2019-11-21T01:14:00+00:00">21 Nov 2019, 01:14</time>
      </address>
      <p>Про це заявив український президент Зеленський в Очакові під час розмови з журналістами пізно ввечері невдовзі після прибуття на огляд повернених РФ кораблів, передає <a href="https://24tv.ua/dyakuyemo_ale_mi_sami_zelenskiy_prokomentuvav_propozitsiyi_lukashenka_ta_nazarbayeva_n1237091">24-й канал.</a></p>
      <p>Зеленський вважає, що Україні не потрібна допомога інших країн, навіть таких дружніх, як Білорусь, аби відновити контроль над кордоном з РФ на <b><a href="https://www.ukrinform.ua/tag-donbas">Донбасі</a></b>.</p>
      <p>"Лукашенко, наскільки я знаю і він мені це говорив, не перший раз озвучував, що якщо Україні буде потрібна допомога з приводу кількості прикордонників на кордоні України з Росією, коли потрібно буде брати під контроль кордон – то Білорусь обов'язково допоможе. Я йому подякував, але я думаю, що – ми ж незалежна країна й у нас вистачить своїх прикордонників", – розповів президент.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2822373-zelenskij-zustriv-povernuti-ukraini-korabli-v-portu-ocakova.html">Зеленський зустрів повернуті Україні кораблі в порту Очакова</a>
      </blockquote>
      <p>Зеленський прокоментував і пропозицію президента Казахстану Нурсултана Назарбаєва щодо сприяння в організації зустрічі українського та російського глав держав.</p>
      <p>"Я йому сказав, що заради миру на Донбасі та повернення наших територій я готовий до будь-яких форматів, у тому числі до нашого головного формату – нормандського", – зазначив Зеленський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822272-politvazni-peremira-kordon-i-vibori-zelenskij-nazvav-osnovni-normandski-temi.html">Політв’язні, перемир’я, кордон і вибори: Зеленський назвав основні "нормандські" теми</a>
      </blockquote>
      <p>Як повідомляв Укрінформ, 18 листопада 2019 року в акваторії Чорного моря було розпочато процес з повернення зазначених українських кораблів. Їх передача відбулася в нейтральних водах. За українським буксиром "Яни Капу" і катерами "Бердянськ" і "Нікополь" з Одеси відправили буксири "Титан", "Гайдамака" і "Сапфір".</p>
      <p>У штабі ВМС ЗС України 19 листопада повідомили Укрінформу, що українські бронекатери "Бердянськ", "Нікополь" і буксир "Яни Капу" після повернення на базу національного військового флоту будуть піддані експертизі.</p>
    </article>
  </body>
</html>