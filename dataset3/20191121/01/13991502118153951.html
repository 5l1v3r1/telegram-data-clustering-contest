<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dynamomania.com/news/501808-kendzera-pakuet-valizy-verbich-i-rodriges-budut-zritelyami-kak-dinamovskie-legionery-proveli-otbor-evro-2020"/>
    <meta property="og:site_name" content="Dynamomania.com"/>
    <meta property="article:published_time" content="2019-11-21T01:19:00+00:00"/>
    <meta property="og:title" content="Кендзера пакует вализы, Вербич и Родригес будут зрителями. Как динамовские легионеры провели отбор ЕВРО-2020"/>
    <meta property="og:description" content="Буквально день тому у Європі завершилася основна частина кваліфікації на континентальний чемпіонат 2020 року. Стали відомі 20 учасників майбутнього форуму. Ще чотири команди отримають путівки навесні наступного року за підсумками плей-офф, у якому змагатимуться 16 збірних."/>
  </head>
  <body>
    <article>
      <h1>Кендзера пакует вализы, Вербич и Родригес будут зрителями. Как динамовские легионеры провели отбор ЕВРО-2020</h1>
      <address>
        <time datetime="2019-11-21T01:19:00+00:00">21 Nov 2019, 01:19</time>
      </address>
      <p>Буквально день тому у Європі завершилася основна частина кваліфікації на континентальний чемпіонат 2020 року. Стали відомі 20 учасників майбутнього форуму. Ще чотири команди отримають путівки навесні наступного року за підсумками плей-офф, у якому змагатимуться 16 збірних.</p>
      <p>Розглянемо відбір на ЄВРО-2020 в контексті виступів футболістів київського "Динамо". Як відомо, збірна України вийшла напряму у фінальну частину, тому всі українські гравці "біло-синіх" мають шанс отримати заповітний виклик від Андрія Шевченка.</p>
      <p>Щодо легіонерів "Динамо", то тут можна констатувати, що дехто також може (навіть повинен) зіграти на першості континенту, але є і такі, хто втратив будь-які можливості продемонструвати свою гру на вищезгаданому турнірі.</p>
      <figure>
        <img src="http://www.dynamomania.com/images/store/post_attachments/5dd5c9a0d38c7.jpg"/>
      </figure>
      <p>
        <b>Томаш Кендзьора може пакувати валізи</b>
      </p>
      <p>Правий захисник збірної Польщі точно поїде на ЄВРО-2020. Його команда надзвичайно легко виграла свою відбірну групу, а сам Томаш був основним гравцем.</p>
      <p>"Білі орли" провели 10 матчів, у яких поступилися лише одного разу (Словенії, 0:2), а ще одного зіграли внічию (з Австрією, 0:0). Кендзьора взяв участь у 9-ти поєдинках, провівши у запасі тільки зустріч з Північною Македонією.</p>
      <p>Томаш повинен стати основним правим захисником Польщі і на чемпіонаті Європи. Тим більше, що один з його конкурентів – Лукаш Піщек – завершив кар’єру у збірній. Будемо сподіватися, що травми обійдуть Кендзьору у найближчі півроку, і ми зможемо повболівати за нього влітку.</p>
      <figure>
        <img src="http://www.dynamomania.com/images/store/post_attachments/5dd5ca7574102.jpg"/>
      </figure>
      <p>
        <b>Тамаш Кадар поки в режимі очікування</b>
      </p>
      <p>Дуже запеклою була боротьба у групі E, де грала Угорщина Кадара. До останнього туру угорці мали шанси вийти на ЄВРО напряму, але поступилися Уельсу, і тепер на них чекає участь у плей-фф.</p>
      <p>У березні Кадар зможе допомогти своїй збірній здобути таку омріяну путівку. Правда, суперники поки не відомі.</p>
      <p>Щодо цього відбору, то Тамаш зіграв у 4-х з 8-ми поєдинків. Нагадаємо, що останні два матчі він пропустив через ушкодження. Можливо, саме Кадара не вистачило у зустрічі з Уельсом.</p>
      <figure>
        <img src="http://www.dynamomania.com/images/store/post_attachments/5dd5c9b0953c9.png"/>
      </figure>
      <p>
        <b>Беньямін Вербич і Жерсон Родрігес будуть глядачами</b>
      </p>
      <p>А от для цих двох динамівців кваліфікація уже завершилася... Їхні збірні невдало виступили й у відборі, й у Лізі націй, тому Словенія та Люксембург будуть спостерігати за баталіями ЄВРО-2020 по ТБ.</p>
      <p>Вербич протистояв Кендзьорі у групі G. І навіть незважаючи на те, що словенці завдали поразки полякам, це не дозволило їм піднятися вище 4-го місця.</p>
      <p>Сам Вербич зіграв у 8-ми поєдинках з 10-ти (ще два він пропустив через травму). Додамо, що Беньямін зробив дубль у домашньому матчі з Ізраїлем.</p>
      <p>А за грою Родрігеса українські вболівальники могли спостерігати найбільше, адже Люксембург був суперником нашої збірної у групі. А сам Жерсон був однією з найпомітніших фігур своєї команди, забивши три голи (двічі Литві та ще один Сербії) та відігравши у всіх 8-ми матчах.</p>
      <p>Люксембуржці зуміли випередити у таблиці Литву, грали фактично на рівних з Україною, Сербією та Португалією, чим заслужили немало похвальних слів. Та все ж зачепитися за очки у зустрічах з фаворитами їм не вдалося.</p>
      <figure>
        <img src="http://www.dynamomania.com/images/store/post_attachments/5dd5c9be4c12d.png"/>
      </figure>
      <p>
        <b>Інші динамівці</b>
      </p>
      <p>Не можна оминути ситуацію Йосипа Пиварича. Хорват є чинним срібним призером чемпіонату світу, але поїхати на ЄВРО-2020 30-річний гравець (а в січні йому виповниться 31) має обмаль шансів. Йосип отримав серйозну травму на початку цього року, після чого втратив місце в основі "Динамо". Пиварич задовольняється лише поодинокими виходами за команду U-21, що, звичайно, не додає йому плюсів у боротьбі за місце у збірній своєї країни.</p>
      <p>Є ще у складі "Динамо" іспанець Фран Соль і уругваєць з італійським паспортом Карлос де Пена (принаймні, на офіційному сайті київського клубу зазначено, що він заявлений як італієць), але вони про виступи у своїх збірних поки лише мріють. Так само, як і Міккель Дуелунн. Його Данія здобула путівку на ЄВРО, але сам півзахисник ще не викликався національну команду. А враховуючи травматизм гравця, його шанси зіграти у фінальній частині такі ж малі, як і вищезгаданого Пиварича.</p>
      <p>Ярослав Твардовський</p>
      <footer>Источник: <a href="http://www.dynamomania.com/">Динамомания</a></footer>
    </article>
  </body>
</html>