<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111628"/>
    <meta property="og:site_name" content="MGR Online"/>
    <meta property="article:published_time" content="2019-11-21T01:20:00+00:00"/>
    <meta property="og:title" content="ประทับใจกันทั่ว! “อ.เฉลิมชัย” เปิดปฐมบทวัดร่องขุ่นไลต์เฟสคืนแรกแสงสีเสียงสุดอลังการ"/>
    <meta property="og:description" content="เชียงราย - นักท่องเที่ยวประทับใจกันทุกคน..“อ.เฉลิมชัย” เปิดงานปฐมบทวัดร่องขุ่นไลต์เฟสคืนแรก โชว์แสงสีเสียงแฝงปริศนาธรรมสุดยิ่งใหญ่อลังการ ยาวถึง 22 ธันวาฯ นำรายได้ส่วนหนึ่งช่วย รพ.เชียงรายประชานุเคราะห์"/>
  </head>
  <body>
    <article>
      <h1>ประทับใจกันทั่ว! “อ.เฉลิมชัย” เปิดปฐมบทวัดร่องขุ่นไลต์เฟสคืนแรกแสงสีเสียงสุดอลังการ</h1>
      <address><time datetime="2019-11-21T01:20:00+00:00">21 Nov 2019, 01:20</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011549606.JPEG"/>
      </figure>
      <p>
        <b>เชียงราย - นักท่องเที่ยวประทับใจกันทุกคน..“อ.เฉลิมชัย” เปิดงานปฐมบทวัดร่องขุ่นไลต์เฟสคืนแรก โชว์แสงสีเสียงแฝงปริศนาธรรมสุดยิ่งใหญ่อลังการ ยาวถึง 22 ธันวาฯ นำรายได้ส่วนหนึ่งช่วย รพ.เชียงรายประชานุเคราะห์</b>
      </p>
      <figure>
        <img src="https://mpics.mgronline.com/pics/Images/562000011549601.JPEG"/>
      </figure>
      <p>อาจารย์เฉลิมชัย โฆษิตพิพัฒน์ ศิลปินแห่งชาติชาวเชียงราย ผู้สร้างสรรค์ศิลปะวัดร่องขุ่น, นายเกรียงไกร กาญจนะโภคิน ผู้ก่อตั้งและประธานเจ้าหน้าที่บริหารกลุ่มบริษัทอินเด็กซ์ ครีเอทีฟ วิลเลจ จำกัด (มหาชน) ได้เปิดให้เข้าชมงาน "วัดร่องขุ่น ไลต์ เฟส ตอนปฐมบท" ขึ้นเป็นครั้งแรกคืนที่ผ่านมา (20 พ.ย.)<br/><br/>ท่ามกลางชาวเชียงรายและนักท่องเที่ยว รวมทั้งนายประจญ ปรัชญ์สกุล ผู้ว่าราชการจังหวัดเชียงราย และผู้ทรงคุณวุฒิทั้งภาครัฐ-เอกชนได้พากันเดินทางไปชมงานดังกล่าวนับพันคน<br/><br/>ทั้งนี้ งานเริ่มต้นตั้งแต่หัวค่ำด้วยการเปิดนิทรรศการศิลปะศิลปินเชียงราย ซึ่งมีการจัดแสดงภาพวาดศิลปินที่ได้รับการคัดเลือกจำนวน 50 ใบ บริเวณประตูทางเข้าด้านหลังวัดร่องขุ่น ก่อนที่ทางวัดจะเปิดให้ประชาชนและนักท่องเที่ยวได้เข้าชมฟรีต่อไปด้วย</p>
      <figure>
        <img src="https://mpics.mgronline.com/pics/Images/562000011549602.JPEG"/>
      </figure>
      <p>จากนั้นอาจารย์เฉลิมชัย พร้อมบรรดาศิลปินชาวเชียงราย เช่น อาจารย์สุวิทย์ ใจป้อม นายกสมาคมขัวศิลปะ, อาจารย์สมลักษณ์ ปันติบุญ, อาจารย์ทรงเดช ทิพย์ทอง ฯลฯ ได้นำผู้ร่วมงานทั้งหมดเข้าชมงานภายในวัดเป็นครั้งแรก ซึ่งท่ามกลางความมืดของยามค่ำคืนพบว่าทางวัดร่องขุ่นร่วมกับบริษัทอินเด็กซ์ฯ ได้ออกแบบจัดแสดงแสงสีประกอบเสียงตามจุดต่างๆ ให้นักท่องเที่ยวได้เดินชมเป็นจุดๆ จำนวน 6 จุด แต่ละจุดมีการใช้เทคนิคทั้งแสง 3 ดี แมบปิ้ง เลเซอร์โชว์ immersive experiences การแสดงม่านน้ำ ฯลฯ และมีปริศนาธรรมแฝงแง่คิดทางพระพุทธศาสนา ภายใต้แนวคิด illumination แห่งวัดขาว<br/><br/>นักท่องเที่ยวที่เข้าไปจะได้ชมแสงสีและเสียงดังกล่าวตามจุดต่างๆ ทั้งที่พระอุโบสถขาว ซึ่งเป็นสถาปัตยกรรม ปฏิมากรรม และจิตรกรรมที่ตั้งเด่นอยู่ด้านหน้าได้รอบทิศ นอกจากนี้ยังมีสระน้ำศักดิ์สิทธิ์ หอพระพิฆเนศ ฯลฯ ที่มีชื่อเรียกต่างๆ กัน คือ หนทางสู่สรวงสวรรค์ ปากพญามาร-ขุมนรก บ่อน้ำอธิษฐานจิต ต้นโพธิ์แห่งการตรัสรู้ สังสารวัฏ จุดสุดท้ายคือปฐมบทแห่งวัดร่องขุ่น ซึ่งมีการถ่ายทอดความเป็นมาของวัดร่องขุ่นและศิลปินผู้ยิ่งใหญ่ที่สร้างพุทธศิลป์ให้ก้องโลก</p>
      <figure>
        <img src="https://mpics.mgronline.com/pics/Images/562000011549603.JPEG"/>
      </figure>
      <p>ซึ่งทุกจุดต่างมีความงดงามและมีดนตรีประกอบที่ลงตัว สร้างความประทับใจแก่ผู้ร่วมงานที่เดินชมได้อย่างสะดวกสบาย เนื่องจากแต่ละจุดมีการจัดแสดงพร้อมๆ กันและหมุนเวียนอย่างต่อเนื่อง ก่อนที่จะไปสู่การแสดงปฐมบทแห่งวัดร่องขุ่น ณ หอพระพิฆเนศ <br/><br/>อาจารย์เฉลิมชัยกล่าวว่า ผู้ที่ซื้อบัตรชมงานนอกจากจะได้เชิดชูงานศิลปะของชาติไทยที่ทรงคุณค่าแห่งความภาคภูมิใจและเกิดจากฝีมือคนไทยแล้ว ยังจะได้ร่วมทำบุญโดยรายได้ส่วนหนึ่งจะมอบแก่โรงพยาบาลเชียงรายประชานุเคราะห์เพื่อนำไปช่วยเหลือผู้ป่วยอีกด้วย ซึ่งงานลักษณะนี้อาจจะมีเพียงครั้งเดียว โดยทางตนและบริษัทอินเด็กซ์ฯ ที่เป็นมืออาชีพ เป็นบริษัทระดับโลกได้มาร่วมกันทำระยะเวลาเพียง 1 เดือน ตั้งแต่ 22 พ.ย.-22 ธ.ค. 2562 นี้ ตั้งแต่เวลา 17.00-20.30 น.เท่านั้น</p>
      <figure>
        <img src="https://mpics.mgronline.com/pics/Images/562000011549604.JPEG"/>
      </figure>
      <p>ด้านนายเกรียงไกรกล่าวว่า ได้ตั้งเป้าที่จะขายบัตรทุกรอบให้ได้รวมจำนวน 37,000 ใบ และคาดว่าจะสร้างรายได้เข้าเชียงรายได้มากกว่า 740 ล้านบาทตลอดระยะเวลา 1 เดือนดังกล่าว ผู้สนใจสามารถซื้อบัตรได้ที่ไทยทิกเก็ตเมเจอร์ โทร. 0-2262-3456 หรือ www.thaiticketmajor.com ติดตามข้อมูลเพิ่มเติมได้ที่เฟซบุ๊ก Watrongkhunlightfest;instagram:Watrongkhunlightfest และ www.Watrongkhunlightfest.com</p>
      <figure>
        <img src="https://mpics.mgronline.com/pics/Images/562000011549605.JPEG"/>
      </figure>
      <figure>
        <img src="https://mpics.mgronline.com/pics/Images/562000011549607.JPEG"/>
      </figure>
      <figure>
        <img src="https://mpics.mgronline.com/pics/Images/562000011549608.JPEG"/>
      </figure>
      <figure>
        <img src="https://mpics.mgronline.com/pics/Images/562000011549609.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111628"/>
      </related>
    </article>
  </body>
</html>