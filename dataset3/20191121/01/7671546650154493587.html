<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914628"/>
    <meta property="og:site_name" content="Dnevnik"/>
    <meta property="article:published_time" content="2019-11-21T01:30:00+00:00"/>
    <meta property="og:title" content="Srbija blesti, Hrvaška ne"/>
    <meta property="og:description" content="Tretji dan dvobojev v Davisovem pokalu je srbska teniška reprezentanca prepričljivo s 3:0 premagala Japonsko. Danes bodo znani vsi četrtfinalisti."/>
  </head>
  <body>
    <article>
      <h1>Srbija blesti, Hrvaška ne</h1>
      <address><time datetime="2019-11-21T01:30:00+00:00">21 Nov 2019, 01:30</time> by <a rel="author">Uroš Šemrov</a></address>
      <p>
        <b>Tretji dan dvobojev v Davisovem pokalu je srbska teniška reprezentanca prepričljivo s 3:0 premagala Japonsko. Danes bodo znani vsi četrtfinalisti.</b>
      </p>
      <p>Kanada je prva reprezentanca, ki si je v novem formatu Davisovega pokala prva zagotovila uvrstitev v četrtfinale. V Madridu je bila boljša tako od Italije kot od ZDA, ki sta bili na papirju enakovredni reprezentanci. Toda Denis Shapovalov in Vasek Pospisil sta bila v posamičnih dvobojih boljša od Mattea Berrettinija, Fabia Fogninija, Taylorja Fritza in Reillyja Opelke. Opomnimo, da bo v jutrišnji četrtfinale napredovalo šest zmagovalcev skupin ter dve najboljši drugouvrščeni reprezentanci.</p>
      <p>Najboljši posameznik Kanade je Denis Shapovalov. Strokovnjaki opozarjajo, da je trenutno 15. igralec s svetovne lestvice med mladimi igralci ob Avstralci Alexu de Minaurju najresnejši kandidat, da se ob koncu prihodnjega leta uvrsti na sklepni masters najboljše osmerice. »Igrati za svojo reprezentanco mi pomeni veliko čast. Vzdušje v Madridu je fantastično. Ko sem v uvodnem dvoboju premagal Mattea Berrettinija, ki je prejšnji teden na mastersu v Londonu kazal odlične igre, sem pridobil samozavest. Odigral sem nekaj izjemnih točk in verjamem, da lahko pripravljenost zadržim do konca tedna,« je optimističen <b>Denis Shapovalov</b>.</p>
      <p>Hrvati, branilci naslova Davisovega pokala, se v Španiji kažejo v slabi luči. Pred odhodom v Madrid so se ukvarjali s slabim vzdušjem v reprezentanci in odstavitvijo dolgoletnega selektorja Željka Krajana. Poleg tega nastopajo brez poškodovanega Marina Čilića, zato so lahek plen v boju za napredovanje v četrtfinale. Včeraj je prvi dvoboj odigrala tudi Srbija. Filip Krajinović in Novak Đoković sta proti Japonski upravičila vlogo favorita, svoje pa sta v igri dvojic pristavila tudi izkušena Viktor Troicki in Janko Tipsarević. Danes se bo Srbija v odločilnem dvoboju za napredovanje v četrtfinale pomerila s Francijo, ki si je zmago proti Japonski priborila po igri dvojic. »Čeprav Japonci v Madridu igrajo brez Keia Nišikorija, smo v dvoboj vstopili z vso previdnostjo. Maksimalna osredotočenost je obrodila sadove. Vsi v reprezentanci verjamemo, da bo selektor Nenad Zimonjić do konca turnirja vlekel prave poteze,« je komentiral <b>Novak Đoković</b>, ki je med posamezniki Jošihitu Nišioki v dobri uri oddal le tri igre.</p>
      <p>Čar novemu tekmovanju dajejo številni zvezdniki, ki spremljajo dogajanje v Madridu. Predvsem nogometaši, ki jih je povabil eden od ustanoviteljev novega tekmovanja, zvezdnik Barcelone Gerard Pique. Več težav z novim formatom imajo teniški ljubitelji, ki v odločilnih dvobojih svoje reprezentance ne morejo več spremljati v svoji državi.</p>
      <p>Skupina A: Francija – Japonska 2:1, Srbija – Japonska 3:0, vrstni red: Srbija in Francija po 1:0, Japonska 0:2.</p>
      <p>Skupina B: Rusija – Hrvaška 3:0, Španija – Rusija 2:1, vrstni red: Španija 1:0, Rusija 1:0, Hrvaška 0:1.</p>
      <p>Skupina C: Argentina – Čile 3:0, Argentina – Nemčija 0:3, vrstni red: Nemčija 1:0, Argentina 1:1, Čile 0:1.</p>
      <p>Skupina D: Belgija – Kolumbija 2:1, Avstralija – Kolumbija 3:0, vrstni red: Avstralija in Belgija po 1:0, Kolumbija 0:2.</p>
      <p>Skupina E: Kazahstan – Nizozemska 2:1, Velika Britanija – Nizozemska 2:1, vrstni red: Kazahstan in Velika Britanija po 1:0, Nizozemska 0:2.</p>
      <p>Skupina F: Kanada – Italija 2:1, Kanada – ZDA 2:1, vrstni red: Kanada 2:0 – že v četrtfinalu, ZDA in Italija po 0:1.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914697/sport/tenis/srbija-in-velika-britanija-v-cetrtfinalu-davisovega-pokala-francija-izpadla"/>
        <a href="https://www.dnevnik.si/1042914449/sport/tenis/rusi-kanadcani-in-belgijci-davisov-pokal-zaceli-z-zmagami"/>
        <a href="https://www.dnevnik.si/1042914348/sport/tenis/cicipasa-in-druscino-v-letu-2020-zanimajo-najvecje-lovorike"/>
        <a href="https://www.dnevnik.si/1042914222/sport/tenis/video-v-finalu-zakljucnega-mastersa-cicipas-in-thiem"/>
      </related>
    </article>
  </body>
</html>