<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742724"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T01:15:00+00:00"/>
    <meta property="og:title" content="ไทม์ไลน์ตัดสิน'ธนาธร'พ้นส.ส. แต่วิบากกรรมยังไม่หมด!"/>
    <meta property="og:description" content="สรุปไทม์ไลน์ศาลรธน.ตัดสิน “ธนาธร”พ้นสมาชิกภาพการเป็นส.ส.แต่วิบากกรรมยังไม่สิ้น ถึงคิวกกต.ร้องเอาผิดพรป.เลือกตั้ง ม.151"/>
  </head>
  <body>
    <article>
      <h1>ไทม์ไลน์ตัดสิน'ธนาธร'พ้นส.ส. แต่วิบากกรรมยังไม่หมด!</h1>
      <address>
        <time datetime="2019-11-21T01:15:00+00:00">21 Nov 2019, 01:15</time>
      </address>
      <p>
        <b>สรุปไทม์ไลน์ศาลรธน.ตัดสิน “ธนาธร”พ้นสมาชิกภาพการเป็นส.ส.แต่วิบากกรรมยังไม่สิ้น ถึงคิวกกต.ร้องเอาผิดพรป.เลือกตั้ง ม.151</b>
      </p>
      <p>วานนี้( 20 พ.ย.)ไม่มีข่าวไหนร้อนเท่ากับศาลรัฐธรรมนูญอ่านคำวินิจฉัย คำร้องของคณะกรรมการการเลือกตั้ง (กกต.) ที่ยื่นศาลรัฐธรรมนูญวินิจฉัย กรณีนายธนาธร จึงรุ่งเรืองกิจ ส.ส.บัญชีรายชื่อ พรรคอนาคตใหม่ ถือหุ้น บริษัทวี-ลัค มีเดีย ว่าการกระทำของนายธนาธร เข้าข่ายมีคุณสมบัติไม่เป็นไปตามรัฐธรรมนูญ ปี 60 มาตรา 98 ( 3) ประกอบมาตรา 42 ( 3) ของพ.ร.บ.ประกอบรัฐธรรมนูญ ว่าด้วยการเลือกตั้งสมาชิกสภาผู้แทนราษฎร พ.ศ. 2561 ถือได้ว่า เป็นบุคคลต้องห้ามมิให้ใช้สิทธิสมัครรับเลือกตั้ง เป็นส.ส.เนื่องจากถือหุ้นในธุรกิจสื่อ</p>
      <figure>
        <img src="https://www.dailynews.co.th/admin/upload/20191120/news_ReYvrQsWFQ232142_533.jpg?v=201911211010?v=7441"/>
      </figure>
      <p>โดยบรรยากาศที่ศาลรัฐธรรมนูญคึกคักตั้งแต่เช้าตรู่  ศาลรัฐธรรมนูญได้มีการจัดเตรียมสถานที่ และวางมาตรการดูแลรักษาความปลอดภัย ก่อนการอ่านคำพิพากษาคดีที่สำนักงานคณะกรรมการการเลือกตั้ง(กกต.) ร้องขอให้ศาลรัฐธรรมนูญวินิจฉัยว่าสมาชิกภาพ ส.ส.ของนายธนาธร  สิ้นสุดตามรัฐธรรมนูญมาตรา 101(6) ประกอบมาตรา 98(3) จากกรณีถือหุ้นสื่อบริษัทวี-ลัค มีเดีย จำกัด หรือไม่  </p>
      <figure>
        <img src="https://www.dailynews.co.th/admin/upload/20191120/news_rSbUfqpkkJ232454_533.jpg?v=201911211010?v=7742"/>
      </figure>
      <p>นอกจากนี้ยังมีตัวแทนสถานทูตต่างประเทศ ที่ติดต่อขอเข้าร่วมรับฟังการพิจารณาคดี มีการติดต่อมประสานงานมาแล้ว จากสหภาพยุโรป (อียู) ตัวแทนจากสถานทูตสหรัฐอเมริกา ตัวแทนจากสถานทูตอังกฤษ และตัวแทนจากสถานทูตสวีเดน แต่ยังไม่ทราบจำนวนตัวแทนที่จะร่วมรับฟังการพิจารณาคดี<br/><br/>ขณะที่นายธนาธร ได้โพสต์เพจเฟซบุ๊ก แรก โดยเป็นภาพของตนเองท่ามกลางประชาชนที่มาให้กำลังใจ พร้อมกับระบุว่า  “ไม่มีแผนสอง ไม่มีตัวเลือกอื่น และไม่มีทางกลับไปที่เดิม เพราะนี่คือความฝันของผม ความฝันที่ผมยอมสละทุกสิ่งในชีวิต #ให้เวลาเป็นเครื่องพิสูจน์ 20.11.19” <br/><br/>ขณะที่ช่วงเช้าวันเดียวกัน ที่รัฐสภา นายธนาธร ได้เดินทางเข้ามาประชุมคณะกรรมาธิการวิสามัญพิจารณาร่างพระราชบัญญัติ (พ.ร.บ.)รายจ่ายประจำปีงบประมาณ 2563 ก่อนที่ในเวลา 12.30 น. จะเดินมาพบปะกับสมาชิกพรรคอนาคตใหม่ ที่ห้องพักของส.ส.พรรคอนาคตใหม่  พร้อมกับกล่าวขอบคุณทุกคนที่ให้กำลังใจ ทั้งผู้ช่วย สมาชิกพรรค และ ส.ส.อนาคตใหม่ รวมทั้งยืนยัน และมั่นใจในความบริสุทธิ์ ทั้งหลักฐานและพยาน หวังว่าช่วงบ่ายวันเดียวกันนี้จะได้กลับเข้ามาร่วมประชุมงบประมาณอีกครั้ง<br/><br/>โดยนายธนาธร กล่าวต่อว่า พรรคอนาคตใหม่ไม่ใช่ธนาธร พรรคอนาคตใหม่คือพวกเราทุกคน และขอมุ่งมั่นทำงานต่อไป ซึ่งการปกป้องพรรคให้ดีที่สุด  </p>
      <figure>
        <img src="https://www.dailynews.co.th/admin/upload/20191120/news_wDgAoaJhhC232602_533.jpg?v=201911211010?v=9717"/>
      </figure>
      <p>ผู้สื่อข่าวรายงานว่า ก่อนที่นายธนาธรจะเดินออกจากห้องได้ชู 3 นิ้ว พร้อมกับสมาชิกพรรค ท่ามกลางเสียงปรบมือและเสียงให้กำลังใจ ก่อนที่นายธนาธรจะเดินออกจากห้องมาเขียนข้อความบนสติ๊กเกอร์ที่แปะไว้ที่ประตูด้านหน้า โดยมีใจความว่า”อนาคตใหม่คือผู้คนและการเดินทาง พร้อมเซ็นชื่อ และลงวันที่” จากนั้นสมาชิกพรรคอนาคตใหม่ต่างพากันร่วมเขียนข้อความด้วยเช่นกัน จากนั้นนายธนาธรเดินทางไปศาลรัฐธรรมนูญ เพื่อรับฟังคำวินิจฉัยกรณีถือหุ้นสื่อทันที<br/><br/>กระทั่งเวลา 14.00 น.นายธนาธร   ได้เดินทางมาถึงศาลรัฐธรรมนูญพร้อมน.ส.รวิพรรณ จึงรุ่งเรืองกิจ ภรรยาของธนาธร โดยมีมวลชนคอยให้การต้อนรับให้กำลังใจ อย่างเนืองแน่น ต่างตะโกนให้นายธนาธรสู้ๆ พร้อมยื่นดอกกุหลาบสีแดงให้จำนวนมาก ขณะที่นายธนาธร ได้กล่าวว่า “ผมขอขอบคุณทุกกำลังใจที่มีให้กับพวกเราในวันนี้ พรรคอนาคตใหม่คือการเดินทาง พรรคอนาคตใหม่คือผู้คน ซึ่งการเดินทางจะยังมีต่อไป พวกเราจะสู้ต่อไปด้วยกัน ขอบคุณครับ”...</p>
      <figure>
        <img src="https://www.dailynews.co.th/admin/upload/20191120/news_VcdOXFGmTm232735_533.jpg?v=201911211010?v=8685"/>
      </figure>
      <p>เมื่อเวลา 14.30 น.วันเดียวกัน ศาลรัฐธรรมนูญอ่านคำพิพากษาคดีที่สำนักงานคณะกรรมการการเลือกตั้ง(กกต.) ร้องขอให้ศาลรัฐธรรมนูญวินิจฉัยว่าสมาชิกภาพ ส.ส.ของนายธนาธร  สิ้นสุดตามรัฐธรรมนูญมาตรา 101(6) ประกอบมาตรา 98(3) จากกรณีถือหุ้นสื่อบริษัทวี-ลัค มีเดีย จำกัด<br/><br/>ทั้งนี้ศาลรัฐธรรมนูญมี ให้นายธนาธร พ้นสมาชิกภาพจากการเป็น ส.ส. โดยสมาชิกภาพสิ้นสุดลงตามม.101(6)​ประกอบ 98(3) เนื่องจากมีข้อพิรุธหลายจุดหักร้างหลักฐานของธนาธร จนทำให้เชื่อได้ว่าธนาธรถือหุ้นบริษัท วี-ลัค มีเดีย จำกัด จนถึงวันที่พรรคอนาคตใหม่ยื่นสมัครส.ส.บัญชีรายชื่อ ซึ่งเป็นลักษณะต้องห้าม ทั้งนี้ให้สมาชิกภาพ ส.ส.สิ้นสุดตั้งแต่วันที่ 23 พ.ค. และให้ถือว่าตำแหน่งว่างลงวันที่ศาลรัฐธรรมนูญอ่านคำวินิจฉัย</p>
      <figure>
        <img src="https://www.dailynews.co.th/admin/upload/20191120/news_tnaFhLEubc231739_533.jpg?v=201911211010?v=3140"/>
      </figure>
      <p>ภายหลังจากที่ศาลรัฐธรรมนูญมีมติวินิจฉัยให้นายธนาธร  สิ้นสภาพการเป็นส.ส.นั้น บรรยากาศที่บริเวณ ชั้น 3 ซึ่งเป็นห้องรับรองส.ส.พรรคอนาคตใหม่ นั้น เป็นไปอย่างเงียบเหงา โดยทางทีมงานของพรรคอนาคตใหม่ ต่างนั่งจับกลุ่มพูดคุย พร้อมทั้งดูการถ่ายทอดสดการให้สัมภาษณ์ของนายธนาธร ที่ศาลรัฐธรรมนูญ ขณะที่นายปิยบุตร แสงกนกกุล เลขาธิการพรรค ก็นั่งอยู่ในห้องด้วยสีหน้าเคร่งเครียด อย่างไรก็ตามบรรดาส.ส.ต่างพรรคการเมืองก็ได้สอบถามผู้สื่อข่าวถึงคดีของนายธนาธร อย่างสนใจเช่นเดียวกัน....<br/><br/>ขณะที่ นายธนาธร ให้สัมภาษณ์ภายหลังที่ศาลรัฐธรรมนูญสั่งให้พ้นจากการเป็นสมาชิกภาพ ส.ส. ว่า "<br/>ขอบคุณทุกท่านที่มาให้กำลังใจ ซึ่งต่อจากนี้เป็นความคิดเห็นส่วนตัวต่อคำวินิจฉัยของศาลรัฐธรรมนูญ โดยผมเห็นว่า ศาลให้น้ำหนักกับข้อสันนิษฐานมากกว่าข้อเท็จจริง ซึ่งยังมีข้อเท็จจริงหลายข้อ ที่ศาลไม่ให้น้ำหนัก และขอตั้งข้อสังเกตอีกข้อคือการอ่านคำวินิจฉัยของศาลรัฐธรรมนูญไม่มีการบอกมติขององค์คณะ ซึ่งแตกต่างจากคำวินิจฉัยที่ผ่านมา"..</p>
      <figure>
        <img src="https://www.dailynews.co.th/admin/upload/20191120/news_lBoyGRPwaL232008_533.jpg?v=201911211010?v=6364"/>
      </figure>
      <p>เรื่องความเป็นธรรมหรือไม่เป็นธรรม คิดว่าให้ประชาชนตัดสินใจเองจะดีที่สุด ลองฟังความแถลงความคิดเห็นของตนกับคำที่ศาลแถลง แล้วให้ประชาชนตัดสินเองดีกว่า จากนี้ตนก็ทำงานต่อ ยังเป็นหัวหน้าพรรค ยังต้องทำงาน การรณรงค์ต่างๆ การเลือกตั้ง 24 มีนาคม ไม่ใช่สมรภูมิเดียว พรรคอนาคตใหม่คือการเดินทาง ยังต้องผ่านการเลือกตั้งอีกเยอะ ที่สำคัญตนยังเป็นแคนดิเดตนายกรัฐมนตรีอยู่ ส่วนการยุบพรรค คิดว่าอย่าไปกังวลเรื่องการยุบพรรค เรามีความจำเป็นที่ต้องทำงานที่เป็นผลประโยชน์กับประชาชน สนใจกับงานที่เป็นประโยชนกับประชาชน ให้พี่น้องประชาชนตัดสินเองว่าสิ่งที่เกิดขึ้นมีความเป็นธรรมกับเราหรือไม่</p>
      <figure>
        <img src="https://www.dailynews.co.th/admin/upload/20191120/news_QOVTEQTZHd231948_533.jpg?v=201911211010?v=8831"/>
      </figure>
      <p>ด้านพ.ต.อ.จรุงวิทย์ ภุมมา เลขาธิการคณะกรรมการการเลือกตั้ง (กกต.) กล่าวภายหลังศาลรัฐธรรมนูญมีคำวินิจฉัยให้สมาชิกภาพ ส.ส. ของนายธนาธร  สิ้นสุดลง ตามรัฐธรรมนูญมาตรา 101 (6) ประกอบมาตรา 98 (3) กรณีถือครองหุ้นบริษัท วี-ลัค มีเดีย จำกัด ว่า หลังจากนี้คณะกรรมการสืบสวนและไต่สวน ก็คงดำเนินการสอบสวนกรณีคำร้องที่มีผู้กล่าวหาว่านายธนาธร ฝ่าฝืนไม่ปฏิบัติตามกฎหมายเกี่ยวกับการเลือกตั้งและพรรคการเมือง ตามพระราชบัญญัติประกอบรัฐธรรมนูญ(พ.ร.ป.)​ว่าด้วยการเลือกตั้งสมาชิกสภาผู้แทนราษฎร พ.ศ. 2561 มาตรา 151 ประกอบรัฐธรรมนูญมาตรา 101(6) ประกอบมาตรา 98(3) กรณีผู้ใดรู้อยู่ว่าตนไม่มีสิทธิสมัครรับเลือกตั้งเนื่องจากขาดคุณสมบัติหรือมีลักษณะต้องห้ามมิให้ใช้สิทธิสมัครรับเลือกตั้งเป็น ส.ส. ได้สมัครรับเลือกตั้งหรือทำหนังสือยินยอมให้พรรคการเมืองเสนอรายชื่อเพื่อสมัครรับเลือกตั้งแบบบัญชีรายชื่อต่อไป โดยตามหลักการทั่วไปแล้ว คณะกรรมการสืบสวนและไต่สวน คงจะต้องนำผลคำวินิจฉัยของศาลรัฐธรรมนูญในวันนี้ ไปพิจารณาประกอบในสำนวนด้วย เพราะมีการวินิจฉัยว่านายธนาธรขาดคุณสมบัติ<br/><br/>ทั้งนี้ สำหรับมาตรา 151 ระบุว่า ผู้ใดรู้อยู่แล้วว่าตนไม่มีสิทธิสมัครรับเลือกตั้งเนื่องจากขาดคุณสมบัติหรือมีลักษณะต้องห้ามมิให้ใช้สิทธิสมัครรับเลือกตั้งเป็นสมาชิกสภาผู้แทนราษฎร ได้สมัครรับเลือกตั้งหรือทําหนังสือยินยอมให้พรรคการเมืองเสนอรายชื่อเพื่อสมัครรับเลือกตั้งแบบบัญชีรายชื่อ ต้องระวางโทษจําคุกตั้งแต่หนึ่งปี ถึงสิบปี และปรับตั้งแต่สองหมื่นบาทถึงสองแสนบาท และให้ศาลสั่งเพิกถอนสิทธิเลือกตั้งของผู้นั้นมีกําหนดยี่สิบปี<br/><br/><b>อย่างไรก็ตามหลังจาก”ธนาธร" ถูกศาลรัฐธรรมนูญตัดสินให้สิ้นสุดสมาชิกภาพความเป็นส.ส. จากนี้คงต้องรอลุ้นชนิดหายใจรดต้นคอกันเลยทีเดียว เพราะมีอีกหลายคดีที่ต้องรอลุ้น ถึงขั้นการยุบพรรคอนาคตใหม่ </b><br/><br/><br/><a href="https://www.dailynews.co.th/politics/742533">บชน.วางกำลังตำรวจ1กองร้อยป้องม็อบป่วน"ศาลรธน." ..</a>.<br/><a href="https://www.dailynews.co.th/politics/742572">ธนาธร"พร้อมรับคำตัดสิน ยอมสละทุกสิ่งให้เวลาพิสูจน์.</a>..<br/><a href="https://www.dailynews.co.th/politics/742633">'ธนาธร'ชู3นิ้วขอบคุณส.ส.อนค. รอลุ้นคำวินิจฉัยถือหุ้นสื่อ...</a><br/>"ธนาธร"พร้อมภรรยาถึงศาลรธน. แฟนคลับตะโกนสู้ๆ...<br/><a href="https://www.dailynews.co.th/politics/742656">'ธนาธร'ไม่รอด! ศาลรธน.สั่งพ้นสมาชิกภาพส.ส.</a>...<br/><a href="https://www.dailynews.co.th/politics/742673">'ธนาธร'ลั่นถึงหลุดเก้าอี้ส.ส. แต่ยังเป็นแคนดิเดตนายกฯ... </a><br/><br/> </p>
    </article>
  </body>
</html>