<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742757"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T01:55:00+00:00"/>
    <meta property="og:title" content="ตำรวจปิดท่อระบายน้ำทั้งหมดในโพลียู สกัดม็อบหลบหนี"/>
    <meta property="og:description" content="ตำรวจฮ่องกงศึกษาระบบระบายน้ำทั้งหมดของมหาวิทยาลัยฮ่องกงโพลีเทคนิค ( โพลียู ) ซึ่งถูกปิดล้อมมานานเกือบ 1 สัปดาห์ และปิดกั้นเส้นทางระบายน้ำทุกสาย หลังผู้ประท้วงหันมาใช้เป็นช่องทางพยายามหลบหนีการจับกุมของเจ้าหน้าที่"/>
  </head>
  <body>
    <article>
      <h1>ตำรวจปิดท่อระบายน้ำทั้งหมดในโพลียู สกัดม็อบหลบหนี</h1>
      <address>
        <time datetime="2019-11-21T01:55:00+00:00">21 Nov 2019, 01:55</time>
      </address>
      <p>
        <b>ตำรวจฮ่องกงศึกษาระบบระบายน้ำทั้งหมดของมหาวิทยาลัยฮ่องกงโพลีเทคนิค ( โพลียู ) ซึ่งถูกปิดล้อมมานานเกือบ 1 สัปดาห์ และปิดกั้นเส้นทางระบายน้ำทุกสาย หลังผู้ประท้วงหันมาใช้เป็นช่องทางพยายามหลบหนีการจับกุมของเจ้าหน้าที่</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 21 พ.ย. ว่าสำนักงานตำรวจฮ่องกงออกแถลงการณ์ว่า ปฏิบัติการปิดล้อมมหาวิทยาลัยฮ่องกงโพลีเทคนิค ( โพลียู ) ที่ตั้งอยู่บนคาบสมุทรเกาลูน ยังคงดำเนินต่อไปหลังยืดเยื้อตั้งแต่วันอาทิตย์ที่ผ่านมา โดยเจ้าหน้าที่ประเมินยังมีผู้ประท้วงหลงเหลืออยู่ในมหาวิทยาลัย "ต่ำกว่า 100 คน" แต่ส่วนใหญ่เป็นสายหัวรุนแรงหรือฮาร์ดคอร์ และเจ้าหน้าที่เทศบาลเริ่มเข้าไปทำความสะอาดบริเวณรอบนอกของมหาวิทยาลัยแล้ว</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fscmp%2Fvideos%2F1185662081623088%2F&amp;show_text=0&amp;width=476" width="476" height="476" data-service="Facebook" scrolling="no"/>
      </figure>
      <figure>
        <img src="https://www.dailynews.co.th/admin/upload/20191121/news_RCxIojjAPA090923_533.jpg?v=20191121186?v=2449"/>
      </figure>
      <p> <br/>ขณะที่ตำรวจจับกุมผู้ประท้วงได้อย่างน้อย 24 คน เมื่อคืนวันพุธ ส่วนใหญ่สมัครใจมอบตัว ยกเว้นมี 4 คนถูกจับกุมทันทีเมื่อโผล่พ้นฝาท่อของระบบระบายน้ำเสียด้านนอกรั้วมหาวิทยาลัย ด้วยเหตุนี้จึงมีการประสานงานกับทางมหาวิทยาลัยและสำนักงานดับเพลิง ในการขอแผนที่ของระบบระบายน้ำเสียทั้งหมดภายในโพลียู เพื่อศึกษาเส้นทางและเจ้าหน้าที่ได้ปิดกั้น "เส้นทางใต้ดิน" ทั้งหมดแล้ว</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FChannelNewsAsia%2Fvideos%2F550894439038838%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <figure>
        <img src="https://www.dailynews.co.th/admin/upload/20191121/news_yLTQAuywtV090936_533.jpg?v=20191121186?v=7228"/>
      </figure>
      <p>ด้านผู้ประท้วงซึ่งยังคงติดอยู่ภายในโพลียูมีท่าทีแตกต่างกันไป โดย "โบวี" นักศึกษาสาววัย 21 ปี ของมหาวิทยาลัยแห่งฮ่องกง ( เอชเคยู ) แต่มาเข้าร่วมการชุมนุมที่โพลียู กล่าวว่าเธอเป็นหนึ่งในผู้ที่ตัดสินใจพยายามหลบหนีผ่านระบบท่อระบายน้ำ ทว่ายอมถอยกลับหลังพบกับเจ้าหน้าที่ดับเพลิงซึ่งดักรออยู่กลางทาง เธอยอมรับว่าไม่เคยคาดคิดมาก่อนว่าตัวเองจะมาถึงจุดนี้ได้ และกล่าวด้วยว่าภายในท่อนั้นมีกลิ่นเหม็นรุนแรงมาก เต็มไปด้วยแมลงสาบและมีงูด้วย อีกทั้งการคลานไปตามท่อนั้นเจ็บปวดมาก</p>
      <figure>
        <img src="https://www.dailynews.co.th/admin/upload/20191121/news_HDJQmkggcz090915_533.jpg?v=20191121186?v=5870"/>
      </figure>
      <p> <br/>ส่วน "บรูตัส" นักศึกษาชายวัย 21 ปี ซึ่งไม่ได้ให้ข้อมูลว่าศึกษาอยู่ที่ใด แต่กล่าวว่าเข้าร่วมการประท้วงในแดนหน้าตั้งแต่เดือนส.ค. ที่ผ่านมา และการตัดสินใจใช้มหาวิทยาลัยเป็นฐานที่มั่น "คือความพ่ายแพ้ครั้งยิ่งใหญ่" ตัวเขาและแฟนสาวยังติดอยู่ภายในโพลียู และกำลังพยายามหาทางออก ทั้งนี้ บรูตัสยอมรับว่าเขาและแฟนสาว "รู้สึกผิด" แต่ไม่พร้อมเผชิญกับการถูกตำรวจจับ และยังมีผู้ประท้วง "อีกจำนวนหนึ่ง" ยืนยันขอปักหลักสู้ต่อ แต่ตำรวจเผยว่าไม่มีแผนจู่โจมพื้นที่ชั้นในของโพลียู และต้องการให้ผู้ประท้วงที่ยังไม่ออกมา "ตระหนักถึงการกระทำของตัวเอง" วางอาวุธและมอบตัวต่อเจ้าหน้าที่โดยดี.<br/><br/><b>เครดิตภาพ : AFP, REUTERS</b></p>
    </article>
  </body>
</html>