<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-bhu-case-rumors-stirred-up-now-discussions-are-happening-across-the-country-professor-feroz-khan-2860787.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T01:47:05+00:00"/>
    <meta property="og:title" content="BHU Case : अफवाहों ने बढ़ाई सरगर्मी, देशभर में हो रही चर्चा"/>
    <meta property="og:description" content="बीएचयू के संस्कृत विद्या धर्म विज्ञान संकाय में मुस्लिम शिक्षक की नियुक्ति का मुद्दा अब परिसर के बाहर भी चर्चाओं में आ गया है। सोशल मीडिया से लेकर राष्ट्रीय स्तर पर यह बहस छिड़ी है। किसी व्यक्ति को..."/>
  </head>
  <body>
    <article>
      <h1>BHU Case : अफवाहों ने बढ़ाई सरगर्मी, देशभर में हो रही चर्चा</h1>
      <address><time datetime="2019-11-21T01:47:05+00:00">21 Nov 2019, 01:47</time> by <a rel="author">कार्यालय संवाददाता, वाराणसी।</a></address>
      <p>बीएचयू के संस्कृत विद्या धर्म विज्ञान संकाय में मुस्लिम शिक्षक की नियुक्ति का मुद्दा अब परिसर के बाहर भी चर्चाओं में आ गया है। सोशल मीडिया से लेकर राष्ट्रीय स्तर पर यह बहस छिड़ी है। किसी व्यक्ति को धर्म-जाति के आधार पर कहीं नियुक्ति देने या न देने पर अपने-अपने तरीके से तर्क देने में जुटे रहे।</p>
      <p>इस बीच विश्वविद्यालय परिसर में भी मंगलवार को माहौल गर्म रहा। नियुक्ति का विरोध कर रहे छात्रों ने लगातार 13वें दिन संकाय में तालाबंदी करके धरना दिया। वहीं डॉ. फिरोज के समर्थन में कुछ संगठनों ने शाम के समय सिंहद्वार पर धरना दिया। उधर कांग्रेस के प्रतिनिधिमंडल ने भी इस सिलसिले में कुलपति प्रो. राकेश भटनागर से मुलाकात की।</p>
      <p>विश्वविद्यालय में मौजूदा समय में इस ज्वलंत मुद्दे पर प्रदर्शन और तर्क-वितर्क के बीच परिसर में अन्य स्थानों पर कक्षाएं निर्धारित तरीके से चलती रहीं। तमाम कार्यालयों में भी कामकाज हुआ। कुलपति प्रो. भटनागर जरूर इस मसले पर दिन भर लोगों के फोन और प्रतिनिधिमंडलों से बातचीत के अलावा विश्वविद्यालय के प्राध्यापकों और अधिकारियों के साथ लगातार संपर्क में रहे। दूसरी ओर विश्वविद्यालय के अन्य संकायों और विभागों में शिक्षकों के बीच भी चर्चा में डॉ. फिरोज की नियुक्ति ही प्रमुख रही। चाय की दुकानों और कैंटीनों में छात्र-छात्राएं भी इस मुद्दे पर अपने अपने तरीके से इसके पक्ष और विपक्ष में दलीलें देते दिखाई दिये।</p>
      <p>इसी दौरान डॉ. फिरोज के इस्तीफा देने और शहर छोड़कर चले जाने की चर्चाओं के बीच विश्वविद्यालय प्रशासन ने आधिकारिक तौर पर इन्हें बेबुनियाद बताया। विश्वविद्यालय के प्रवक्ता ने कहा कि डॉ. फिरोज की नियुक्ति हो चुकी है। अब वह विश्वविद्यालय के शिक्षक हैं। इस बारे में कुछ और नहीं कहना है।</p>
      <p>डॉ. फिरोज की नियुक्ति के बारे में सोशल मीडिया पर चर्चा शुरू हो जाने के बाद विश्वविद्यालय परिसर में गहमागहमी थोड़ी बढ़ गयी। मीडियाकर्मियों का जमावड़ा होने लगा है। चर्चाएं परिसर से निकलकर बाहर जाने लगी हैं। ऐसे में बीएचयू प्रशासन भी अतिरिक्त सतर्कता बरत रहा है। एक अधिकारी ने नाम न छापने की शर्त पर बताया कि परिसर में निगरानी बढ़ा दी गयी है। अवांछित लोगों पर निगाह रखी जा रही है। अगले कुछ दिनों में परीक्षाएं शुरू हो रही हैं। ऐसे में किसी तरह की गड़बड़ी को रोकने के लिए पूरे प्रबंध किये जा रहे हैं।</p>
    </article>
  </body>
</html>