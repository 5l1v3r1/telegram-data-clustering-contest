<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/walayar-case/835850"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-21T01:28:59+00:00"/>
    <meta property="og:title" content="വാളയാറിൽ അപ്പീൽ ; കേസിൽ തുടരന്വേഷണവും പുനർവിചാരണയും"/>
    <meta property="og:description" content="കേസന്വേഷണത്തിന്റെ തുടക്കത്തിലുണ്ടായ വീഴ്ച വിചാരണയെ ബാധിച്ചെന്നും ..."/>
  </head>
  <body>
    <article>
      <h1>വാളയാറിൽ അപ്പീൽ ; കേസിൽ തുടരന്വേഷണവും പുനർവിചാരണയും</h1>
      <address><time datetime="2019-11-21T01:28:59+00:00">21 Nov 2019, 01:28</time> by <a rel="author">നിയമകാര്യ ലേഖകൻ</a></address>
      <p>കൊച്ചി&gt; വാളയാറിൽ സഹോദരിമാർ മരിച്ച സംഭവത്തിൽ പ്രതികളെ വെറുതെവിട്ട പാലക്കാട്‌ സെഷൻസ് കോടതി വിധിക്കെതിരെ സർക്കാർ ഹൈക്കോടതിയിൽ അപ്പീൽ നൽകി. കേസിൽ തുടരന്വേഷണവും പുനർവിചാരണയും ആവശ്യപ്പെടുന്ന അപ്പീൽ വ്യാഴാഴ്ച പരിഗണിക്കും.കേസ്‌ നടത്തിപ്പിൽ വീഴ്‌ച വരുത്തിയ പബ്ലിക്‌ പ്രോസിക്യൂട്ടറെ സർക്കാർ നേരത്തെ പുറത്താക്കി. കേസിൽ സർക്കാർ അപ്പീൽ നൽകുമെന്നും രക്ഷിതാക്കൾ സിബിഐ അന്വേഷണം ആവശ്യപ്പെട്ടാൽ എതിർക്കില്ലെന്നും മുഖ്യമന്ത്രി ഉറപ്പുനൽകിയിരുന്നു.</p>
      <p>അപ്പീൽ ഫയൽ ചെയ്‌ത സ്പെഷ്യൽ ഗവ. പ്ലീഡർ നിക്കോളാസ് ജോസഫ്‌, മരണങ്ങൾ അന്വേഷിച്ച പൊലീസ് സംഘത്തിനും വിചാരണക്കോടതിയിലെ പ്രോസിക്യൂട്ടർക്കും വീഴ്ച പറ്റിയതായി കോടതിയെ അറിയിച്ചു. ആറ് കുറ്റപത്രം നൽകിയതിനാൽ ആറു കേസായി പരിഗണിച്ചാണ് പാലക്കാട് സെഷൻസ് കോടതി വിധി പറഞ്ഞത്. അതിനാൽ, ആറ് അപ്പീൽ ഹർജികൾ സർക്കാർ നൽകി.</p>
      <p>കേസന്വേഷണത്തിന്റെ തുടക്കത്തിലുണ്ടായ വീഴ്ച വിചാരണയെ ബാധിച്ചെന്നും വിധിയിൽ പ്രതിഫലിച്ചെന്നും അപ്പീലിൽ പറഞ്ഞു. രണ്ട് മാസം അന്വേഷിച്ചിട്ടും കുറ്റകൃത്യം കണ്ടെത്താൻ കഴിഞ്ഞില്ല. എന്നാൽ, ലൈംഗിക പീഡനം നടന്നതായി പോസ്റ്റ്മോർട്ടം നടത്തിയ ഫോറൻസിക് സർജൻ കണ്ടെത്തി. അന്വേഷണ ഉദ്യോഗസ്ഥർ കുറച്ചുകൂടി ജാഗ്രത കാട്ടിയിരുന്നെങ്കിൽ രണ്ടാമത്തെ മരണം ഒഴിവാക്കാമായിരുന്നു.</p>
      <p>ഗൗരവമുള്ള കേസായിട്ടുപോലും അന്വേഷണ നടപടിക്രമങ്ങളിലും അപാകത പരിഹരിക്കുന്നതിലും പ്രോസിക്യൂട്ടർ ശ്രദ്ധിച്ചില്ല. തുടരന്വേഷണം ആവശ്യമായിരുന്നെങ്കിൽ പ്രോസിക്യൂട്ടർ നിർദേശിക്കണമായിരുന്നു. അന്തിമ റിപ്പോർട്ട്‌ നൽകുംമുമ്പ് പ്രോസിക്യൂട്ടറും അന്വേഷണ ഉദ്യോഗസ്ഥനും തമ്മിൽ ചർച്ച നടത്തിയിരുന്നെങ്കിൽ വിധി മറ്റൊന്നാകുമായിരുന്നു. കുട്ടികൾക്കെതിരായ ലൈംഗികാതിക്രമങ്ങളിൽ കുറ്റം ചെയ്തിട്ടില്ലെന്ന് തെളിയിക്കേണ്ട ബാധ്യത പ്രതിക്കാണ്. എന്നാൽ, അങ്ങനൊരു സമീപനമല്ല കീഴ്‌ക്കോടതിയിൽ നിന്നുണ്ടായത്.പ്രതികളെ വെറുതെവിട്ട വിധി നിയമവിരുദ്ധവും പ്രകടമായി തെറ്റുള്ളതുമാണ്‌. ഈ സാഹചര്യത്തിൽ ഹൈക്കോടതി ഇടപെടൽ അനിവാര്യമാണെന്ന് സർക്കാർ അപ്പീലിൽ പറഞ്ഞു.</p>
      <p><b>ദുരൂഹതകളേറെ</b><br/>2017 ജനുവരി 13ന്‌ വാളയാർ അട്ടപ്പള്ളത്ത്‌ 13 വയസ്സുകാരിയെ വീടിന്റെ കഴുക്കോലിൽ തൂങ്ങിമരിച്ച നിലയിൽ കണ്ടു. മാർച്ച്‌ നാലിന്‌ പെൺകുട്ടിയുടെ നാലാം ക്ലാസ്സുകാരിയായ സഹോദരിയും സമാന സാഹചര്യത്തിൽ മരിച്ചു. ആദ്യ മരണത്തിലെ ഏക ദൃക്‌സാക്ഷിയായിരുന്ന ഇളയകുട്ടിയുടെ മരണത്തിൽ ദുരൂഹതയേറിയതോടെ സംഭവം വൻ വിവാദമായി. മരിച്ച സഹോദരിമാർ രണ്ടുപേരും ലൈഗിംകചൂഷണത്തിന്‌ ഇരയായിരുന്നുവെന്നാണ്‌ പോസ്റ്റ്‌മാർട്ടം റിപ്പോർട്ട്‌.</p>
      <p>പ്രതികളായ പ്രദീപ്‌കുമാർ വി മധു, എം മധു, ഷിബു എന്നിവരെ പാലക്കാട്‌ ഫസ്റ്റ്‌ അഡീഷണൽ സെഷൻസ്‌ കോടതി വെറുതെ വിട്ടു. തെളിവുകളുടെ അഭാവത്തിൽ പ്രതികൾ രക്ഷപ്പെട്ടതിൽ വ്യാപക പ്രതിഷേധമുയർന്നു. കേസന്വേഷണത്തിലും പൊലീസിനും പ്രോസിക്യൂഷനും വീഴ്‌ചയുണ്ടായി. വിധിയിലും അപാകമുണ്ടെന്ന്‌ ആക്ഷേപമുണ്ട്‌.</p>
      <p><b>പി സുബ്രഹ്മണ്യൻ സ്പെഷ്യൽ പബ്ലിക് പ്രോസിക്യൂട്ടർ </b><br/>പാലക്കാട്<br/>പാലക്കാട്‌ ജില്ലാ സ്പെഷ്യൽ പബ്ലിക് പ്രോസിക്യൂട്ടറായി പി സുബ്രഹ്മണ്യനെ നിയമിച്ചു. ലത ജയരാജിനെ നീക്കിയ ഒഴിവിലാണ്‌ നിയമനം. 25 വർഷത്തെ നിയമപരിചയമുണ്ട്‌. പാലക്കാട് നൂറണി വിത്തുണി സ്വദേശിയാണ്‌. പ്രശസ്ത ക്രിമിനൽ അഭിഭാഷകൻ എം ദാമോദരന്റെ ജൂനിയറായി 1994ൽ ജില്ലാകോടതിയിൽ പ്രാക്ടീസ് ആരംഭിച്ചു. 2006–-11 ൽ അഡീഷണൽ ഗവൺമെന്റ്‌ പ്ലീഡറായിരുന്നു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/national/walayar-case-appeal-accepted/835889"/>
        <a href="https://www.deshabhimani.com/news/kerala/news-kozhikodekerala-21-11-2019/835782"/>
        <a href="https://www.deshabhimani.com/news/kerala/walayar-case-govt-decision/835640"/>
        <a href="https://www.deshabhimani.com/news/kerala/news-kerala-19-11-2019/835363"/>
        <a href="https://www.deshabhimani.com/news/kerala/news-kerala-19-11-2019/835292"/>
        <a href="https://www.deshabhimani.com/news/kerala/news-cinema-19-11-2019/835282"/>
        <a href="https://www.deshabhimani.com/news/kerala/walayar-case-dyfi/835260"/>
        <a href="https://www.deshabhimani.com/news/kerala/walayar-case-pinarayi-vijayan-prosecuter/835238"/>
        <a href="https://www.deshabhimani.com/news/kerala/walayar-case-appeal/834611"/>
        <a href="https://www.deshabhimani.com/news/kerala/news-idukkikerala-15-11-2019/834491"/>
      </related>
    </article>
  </body>
</html>