<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/buyuksehirde-butce-maratonu-basliyor-15612yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T01:00:00+00:00"/>
    <meta property="og:title" content="Büyükşehir’de bütçe maratonu başlıyor"/>
    <meta property="og:description" content="Belediyelerimiz yeni yıl hazırlıklarını sürdürüyor. Bu kapsamda 17 ilçede belediye meclislerince kabul edilen 2020 mali yılı..."/>
  </head>
  <body>
    <article>
      <h1>Büyükşehir’de bütçe maratonu başlıyor</h1>
      <address><time datetime="2019-11-21T01:00:00+00:00">21 Nov 2019, 01:00</time> by <a rel="author">İhsan Aydın</a></address>
      <p>Belediyelerimiz yeni yıl hazırlıklarını sürdürüyor. Bu kapsamda <b>17</b> ilçede belediye meclislerince kabul edilen <b>2020</b> mali yılı hazırlık bütçeleri<b> Büyükşehir Belediye Meclisi</b>’ne de indi.</p>
      <p><b>Osmangazi, Yıldırım, Nilüfer, Kestel, Gürsu, Gemlik, Mudanya, İnegöl, Yenişehir, İznik, Karacabey, Mustafakemalpaşa, Orhangazi, Orhaneli, Keles, Büyükorhan</b> ve <b>Harmancık</b> belediyelerinin 2020 mali yılı hazırlık bütçeleriyle birlikte <b>Bursa</b> <b>Büyükşehir Belediyesi</b>’nin <b>2020 mali yılı taslak bütçesi, performans programı </b>ve<b> 2020 gelir tarifesi</b> de mecliste görüşülmeye başlanacak.</p>
      <p>Bütçelerin önce <b>Plan Bütçe Komisyonu</b>’nda incelenmesi ve bu ay içinde de mecliste karara bağlanarak kesinleşmesi bekleniyor.</p>
      <p>Yeni yıl bütçeleri için <b>Büyükşehir Belediye Meclisi</b> bugün saat <b>15.00’</b>de ilk oturumunu gerçekleştirecek.</p>
      <p><b>Plan Bütçe Kom</b><b>i</b><b>syonu</b> ilçe belediyelerinin bütçeleriyle birlikte, <b>Mali Hizmetler Daire Başkanlığı</b>’nın sunduğu Büyükşehir Belediyesi’nin taslak bütçesini de kapsamlı ele alacak.</p>
      <p>Büyükşehir Belediye Meclisi’nin bütçeleri karara bağlamak için ay sonuna kadar arka arkaya toplanması bekleniyor.</p>
      <p> </p>
      <p>
        <b>Cömez’in sosyal medyası</b>
      </p>
      <p> </p>
      <p>Siyasetçiler son dönem sosyal medyayı aktif kullanmaya başladılar.</p>
      <p>Demek ki, bu yolla seçmene ve üyeye daha kolay ulaşıldığını düşünüyorlar.</p>
      <p>Bunların içinde <b>AK Parti</b> <b>Osmangazi İlçe Başkanı Ufuk Cömez</b> de var. Cömez ilçenin faaliyetlerini ve kendi çalışmalarını üyeleri ve takipçilerine sosyal medya hesaplarından sık sık paylaşıyor.</p>
      <p>Cömez’in sosyal medya hesaplarında en son <b>Bursa</b>’nın kaybolmaya yüz tutan değerlerinden bıçakçılık için bir video çekilmiş. Bir bıçak atölyesinde bizzat Cömez’in tezgah başına geçerek imal ettiği o görüntülerde bıçakçılık ve <b>Bursa</b> öne çıkarılıyor.</p>
      <p>Paylaşımda ise şu ifadeler kullanılmış:</p>
      <p>“<b>Ezeli sevdadır Bursa’da bıçak. Bir aşk ki, erimiş demirden sıcak. Bilir üç kıta ve köşe bucak. Bıçak dense Bursa’nın namı söylenir. </b><b>E</b><b>zeli sevda</b><b>mız</b><b> Bursa bıçağı 700 yıllık geçmişiyle zaman içinde yenildiği teknolojik gelişmelere rağmen bugün ayakta kalmaya, Bursa’daki ihtişamlı geçmişini geri kazanmaya çalışıyor. Bu güzel gayretin temsilcileri olan esnafımız ile Bursa’nın ezeli sevdasını ebediyete hep beraber taşıyacağız</b>” satırlarına yer verilmiş.</p>
      <p>Ayrıca Cömez videonun sonunda <b>Yunus Emre</b>’nin<b> “Bölüşürsek tok oluruz, bölünürsek yok oluruz”</b> sözlerinin yazıldığı bıçağı takipçilerine gösteriyor.</p>
      <p>Sosyal medyayı aktif kullanan siyasetçiler kendilerini gündemden tutuyor.</p>
      <p>AK Parti Osmangazi İlçe Başkanı Cömez ayrıca ahde vefa kapsamında da ilçenin eski başkanlarını ofislerinde tek tek ziyaret ederek değerlendirmelerde bulunuyor.</p>
      <p>Bunlar siyasette görmeye pek alışık olmadığımız hasletler.</p>
      <p> </p>
      <p>
        <b>Aydın’dan plent çağrısı</b>
      </p>
      <p> </p>
      <p><b>MHP</b>’nin <b>Osmangazi Belediye Meclisi</b> önceki dönem üyesi <b>Cemil Aydın</b>’dan dün sürpriz bir çağrı geldi.</p>
      <p>Sosyal medya hesabından <b>Bursa </b><b>Büyükşehir Belediyesi</b>’ne seslenen Aydın, daha evvel kentin doğu ve batısına açılma kararı alınan fen işleri şantiyelerini hatırlattı ve buralarda iki yeni asfalt plenti kurulmasını istedi.</p>
      <p>Aydın,<b> “Bursa Büyükşehir Belediye Başkanlığı kendi asfaltını yaparak hem maliyeti düşürecek hem de serbest piyasa ekonomisi şartları içerisinde alt belediyelerine düşük maliyetle hizmet almasının önünü açacaktı. Fakat, geçen sürede somut bir adım atılmadı. B</b><b>u nedenle de</b><b> ihale yoluyla elde ettiği asfaltın belediye bütçelerine büyük bir yük bindirdiği gözlerden kaçmamaktadır”</b> diyor.</p>
      <p>Son dönem kırsaldan da sıcak asfalta yoğun bir talep var.</p>
      <p>Büyükşehir Belediyesi, MHP’li Aydın’ın çağrısına bakalım nasıl karşılık verecek?</p>
    </article>
  </body>
</html>