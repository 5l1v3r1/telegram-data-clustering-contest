<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ekologi-zayavili-shcho-zmini-do-zakonu-pro-karpatski-lisi-sproshchuyut-virubku-derev-641320.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T01:00:10+00:00"/>
    <meta property="og:title" content="Екологи заявили, що зміни до закону про карпатські ліси спрощують вирубку дерев"/>
    <meta property="og:description" content="Екологи вважають, що закон не вводить заборони на проведення суцільних санітарних рубок"/>
  </head>
  <body>
    <article>
      <h1>Екологи заявили, що зміни до закону про карпатські ліси спрощують вирубку дерев</h1>
      <address>
        <time datetime="2019-11-21T01:00:10+00:00">21 Nov 2019, 01:00</time>
      </address>
      <h4>Екологи вважають, що закон не вводить заборони на проведення суцільних санітарних рубок</h4>
      <p>Екологи заявили, що підписаний президентом Володимиром Зеленським закон про заборону суцільної вирубки лісів в Карпатах насправді спрощує вирубку дерев.</p>
      <p>Про це повідомили в організації «Екологія. Право. Людина».</p>
      <p>Зазначається, що раніше в окремих категоріях лісів (у високогірних лісах, що розташовані вище 1100 метрів над рівнем моря; у берегозахисних ділянках лісу тощо) вирубка була заборонена взагалі, то тепер в цих категоріях дозволяються несуцільні рубки головного користування.</p>
      <p>В організації вважають, що закон не вводить заборони на проведення суцільних санітарних рубок та дозволяє проводити поступові рубки головного користування та використовувати будь-які види техніки для проведення лісозаготівлі.</p>
      <p>«Виходить, що можна буде зрубати ліс за декілька прийомів, лишивши на його місці підріст висотою 0,5-1,5 метра, і така рубка буде вважатися «не суцільною», — йдеться у повідомленні.</p>
      <p><a href="https://news.google.com/articles/CAIiENG3N0LP55MCMEmAT5ATLwkqGQgEKhAIACoHCAowrIiFCzDVnIIDMPy-hQY?hl=uk&amp;gl=UA&amp;ceid=UA%3Auk">Верховна Рада прийняла закон про заборону вирубки лісу</a> на схилах Карпат 30 жовтня. За прийняття відповідного законопроекту №0873 (№6749 в старому скликанні Ради, - ред.) проголосував 301 народний депутат.</p>
      <p>Цей законопроект був прийнятий у першому читанні 3 квітня 2018 року. Тоді за прийняття законопроекту за основу проголосували 259 народних депутатів, жоден нардеп не проголосував проти.</p>
      <p>Законом забороняється будь-яке суцільне вирублювання дерев, зокрема й в оздоровчих цілях. «Це дозволить уникнути ситуацій, коли під виглядом проведення санітарних рубок, суцільним методом вирубується значна частина ялице-букових деревостанів», — пояснюють автори закону.</p>
      <related>
        <a href="https://glavcom.ua/news/perukari-kulinari-i-ti-hto-shukaje-prostitutok-priymayut-zakon-pro-prodazh-zemli-krik-vidchayu-fermera-pidirvav-ukrajinu-641296.html"/>
        <a href="https://glavcom.ua/news/partiya-fantom-usluzi-narodu-oficiyno-ne-pracyuje-zhodnoji-osobi-641199.html"/>
      </related>
    </article>
  </body>
</html>