<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/verhovna-rada-zrobila-krok-do-zakrittya-uryadovoyi-gazeti-330372_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T01:48:00+00:00"/>
    <meta property="og:title" content="Верховна Рада зробила крок до закриття урядової газети"/>
    <meta property="og:description" content="Новий уряд вважає публікацію документів в газетах архаїзмом - на дворі 21-е століття"/>
  </head>
  <body>
    <article>
      <h1>Верховна Рада зробила крок до закриття урядової газети</h1>
      <h2>Новий уряд вважає публікацію документів в газетах архаїзмом - на дворі 21-е століття</h2>
      <address>
        <time datetime="2019-11-21T01:48:00+00:00">21 Nov 2019, 01:48</time>
      </address>
      <p>Урядове видання "Урядовий кур'єр" може залишитися без фінансування і основного свого призначення - публікацій документів уряду, текстів законів та ін. Це буде означати тільки одне: закриття газети. До цього вже зроблено перший крок.</p>
      <p>Комітет Верховної Ради з питань цифрової трансформації підтримав низку законопроектів, які скасовують обов'язкову публікацію законів і нормативних актів в газеті "Урядовий кур'єр".</p>
      <p>Про це повідомляє ZIK з посиланням на прес-службу Верховної Ради.</p>
      <p>Зокрема, комітет <b><a href="https://dt.ua/UKRAINE/dubilet-proponuye-zminiti-sistemu-speczv-yazku-koncepciya-329180_.html">підтримав законопроєкт</a></b> "Про внесення змін до статті 130 закону України "Про судоустрій і статус суддів" (№ 2309), який виключає "Урядовий кур'єр" зі списку видань, в яких обов'язково публікується інформація про створення організаційного комітету зі скликання з'їзду суддів, а також оголошення про скликання з'їзду суддів і питань, які виносяться на його розгляд.</p>
      <p>Також був підтриманий законопроєкт №2308 "Про внесення змін до статті 28 Бюджетного кодексу України", який пропонує змінити місце обов'язкової публікації законопроєкту про державний бюджет України і інформації про його виконання з "Урядового кур'єра" на Єдиний веб-портал органів виконавчої влади України.</p>
      <p>Крім того, комітет направив голові Верховної Ради Дмитру Разумкову лист з пропозицією включити до порядку денного другої сесії парламенту проєкт закону №2307 "Про внесення змін до деяких законів України щодо оприлюднення нормативно-правових актів Кабінету Міністрів України та розміщення окремої інформації в електронному вигляді", що передбачає розміщення актів уряду, наказів міністерств і рішень НКРЕКП на Єдиному веб-порталі органів виконавчої влади України замість друку в "Урядовому кур'єрі", а також виключення із законів України вимог про необхідність одночасного друкування в "Урядовому кур'єрі" та інших офіційних друкованих виданнях.</p>
      <p>Своє рішення члени комітету обґрунтували тим, що в останні роки тираж "Урядового кур'єра" постійно скорочується і видання вже не може повною мірою вважатися загальнодержавним.</p>
      <p>Вимоги до публікації законів і нормативно-правових актів у газетах "Голос України" та "Офіційний вісник України" зберігаються.</p>
      <p>Нагадаємо, у Кабінеті Міністрів України заявили, що ініціюють скасування обов'язкової публікації законів, постанов та інших офіційних рішень у газеті "Урядовий кур'єр" та "Голос України". Зараз закони та інші акти набувають чинності лише після того, як їх опублікують в офіційній пресі уряду та парламенту.</p>
      <p>Кабінет міністрів подав у Верховну Раду законопроект, який дозволить публікувати закони та інші документи на офіційних сайтах, а не в офіційних друкованих органах. Про це на своїй сторінці в Facebook написав <a href="https://dt.ua/UKRAINE/bloknotiv-i-blankiv-z-simvolikoyu-kabminu-bilshe-ne-bude-dubilet-322751_.html"><b>міністр Кабінету міністрів Дмитро Дубілет</b></a>.</p>
      <p>"Тільки що ми подали в Раду законопроект, який повинен позбавити нас від дивного архаїзму. Зараз, щоб якийсь закон чи постанова набрали чинності, вони повинні бути надруковані у газетах "Голос України" або "Урядовий Кур'єр". Ми пропонуємо публікувати закони та інші акти на офіційних сайтах, а не на папері, як і личить в XXI столітті", — написав він.</p>
      <p>Дубілет пояснив, що стало причиною появи законопроекту.</p>
      <p>"Кілька тижнів тому Рада прийняла закон, який Кабмін дуже чекав — у нас під нього вже був передбачений комплекс заходів. І от,наступного дня, коли закон повинен був вийти в газеті і, таким чином, вступити в силу, ми виявили, що цього не сталося. Чому? Тому що співробітники друкарні сказали, що текст не помістився, і вони вирішили перенести його на наступний день! Цей випадок був непорозумінням (напевно), але взагалі маніпуляції з друкарнями для відтягування набрання чинності законів траплялися в історії України не раз", — написав міністр.</p>
      <p>"Після того, як Рада прийме цей закон, будемо обговорювати з суспільством подальшу долю цих двох друкованих видань", — пообіцяв він.</p>
      <p>Однак коментуючі публікацію Дубілета українці далеко не всі зустріли його ініціативу з розпростертими обіймами. Міністру нагадали, як публікуються, а потім миттєво зникають укази на офіційному сайті президента, як "знесений" був сайт колишнього президента, хоча, за логікою, він повинен був залишатися в архіві і бути доступний. Крім того, коментуючі вказали на небезпеку зміни текстів законів і указів в режимі онлайн. Користувачі уточнили, що ці газети, які виходять величезним тиражем, зберігаються в бібліотеках та архівах, включаючи бібліотеку Конгресу США, і помітили, що ступінь відповідальності людей поки що не дозволяє бути переконаним, що офіційний сайт буде застрахований від зловживань і від банального закриття укупі зі знищенням даних.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3ppay51YS8=">Телеканал ZIK</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>