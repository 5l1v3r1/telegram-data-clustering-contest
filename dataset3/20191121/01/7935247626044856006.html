<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/vergi-dunyasinin-tuhafliklari-15613yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T01:00:00+00:00"/>
    <meta property="og:title" content="Vergi dünyasının tuhaflıkları"/>
    <meta property="og:description" content="Türkiye’de ‘kutsanma’ mertebesine ulaşmış bir kavramdır vergi.“Vergi kutsaldır” ifadesiyle devletin vergi vermeyi özendirme çabasının..."/>
  </head>
  <body>
    <article>
      <h1>Vergi dünyasının tuhaflıkları</h1>
      <address><time datetime="2019-11-21T01:00:00+00:00">21 Nov 2019, 01:00</time> by <a rel="author">Feridun Eyüpoğlu</a></address>
      <p>Türkiye’de ‘kutsanma’ mertebesine ulaşmış bir kavramdır vergi.</p>
      <p>“Vergi kutsaldır” ifadesiyle devletin vergi vermeyi özendirme çabasının nasıl bir sonuç verdiği ise tartışmalı bir meseledir.</p>
      <p>Albert Einstein’a <b>“Dünyada anlaması en zor şey gelir vergisidir.”</b> dedirten bu kavramın Türkiye’de daha da gizemli yönleri var çünkü!</p>
      <p>
        <b>Vergi kanunlarının sıkça değişmesi, vergi aflarının neredeyse periyodik hale gelmesi boşuna değil.</b>
      </p>
      <p>Nitekim bugünlerde mecliste yine bir kanun değişikliği tartışmalar eşliğinde görüşülüyor.</p>
      <p>Neticede tüm dünyadaki genel kabul <b>vergilendirmenin bir sanat olduğu</b> yönünde!</p>
      <p>Türkiye ise dönemsel olarak bu sanatın bazı güzel örneklerini verse de pek de <b>başarılı sanat eserlerini</b> ortaya koyamadı. </p>
      <p>Az kazanandan az, çok kazanandan çok vergi almayı başaramadık mesela.</p>
      <p><b>KDV ve ÖTV</b> gibi dolaylı vergilerin <b>yüzde 70</b> paya ulaşmasıyla <b>zengin fakir ayırımı yapılmadan</b> herkesin eşit yük altına sokulması da pek sanat işi sayılmaz!</p>
      <p><b>Vergide adalet kavramının özellikle gelir vergisinin yanına uğradığını söylemek de zor</b>.</p>
      <p>Nitekim beyan usulüyle vergilendirilen kuyumcuların, doktorların ve gayrimenkul sahiplerinin bir bölümünün asgari ücretli kadar vergi ödemediklerine dair haberler eksik olmuyor.</p>
      <p>
        <b>Yükün geliri stopajla vergilendirilen ücretlilerin sırtında olması gelir adaletsizliğinin derinleşmesine de ne yazık ki katkı koymakta!</b>
      </p>
      <p>Çalışanlar adına vergi dilimlerine konu olan matrah limitleri ve oranların gözden geçirilmesi toplumsal bir ihtiyaçtır.</p>
      <p>Keza kurumlar vergisi kaleminde oranların çok yüksek olmamasına rağmen çeşitli istisnaların da etkisiyle<b> tahakkuk ve tahsilatın düşük kalması</b> tüketimden alınan dolaylı vergilerin toplum üzerindeki yükünü de artırmakta.</p>
      <p>Memlekette <b>tuhaf bir durum</b> daha var.</p>
      <p> </p>
      <p>
        <b>Rekortmenler niye saklanır?</b>
      </p>
      <p> </p>
      <p>Gelir İdaresi Başkanlığı özendirme amaçlı olarak her yıl vergi rekortmenlerini açıklıyor.</p>
      <p>Gelin görün ki onlar bilinmek istemiyor!</p>
      <p>Mesela dün açıklanan 2018 <b>gelir vergisi rekortmenlerinden ilk ikisi </b>isimlerinin açıklanmasını istemedi.</p>
      <p>
        <b>Ve ilk 100 listesindeki 57 isim de vergi tutarları ile birlikte gizli kaldı.</b>
      </p>
      <p>Benim bildiğim hayır işleri gizli kalır.</p>
      <p>Vergi ise kamuya karşı olan vazifedir.</p>
      <p>
        <b>Vazifesini yerine getiren niye saklanır ki!</b>
      </p>
      <p>Kurumlar vergisinde ise <b>şampiyonun TCMB olması</b> bir başka tuhaflık.</p>
      <p>Üretken olmayan bir devlet kurumunun birinciliği ekonomik durumuna da dikkat çekmekte.</p>
      <p> </p>
      <p><b>BEKSİAD’ın hedefi ne? </b> </p>
      <p> </p>
      <p>Bebe ve çocuk giyimi, iş ve aşla beraber memlekete döviz de kazandırıyor.</p>
      <p>Bursa’nın <b>sektörün lideri</b> olması ise kent adına önemli bir kazanım.</p>
      <p>
        <b>Vişne caddesiyle özdeşleşen sektörün temsilcisi olan BEKSİAD ise firmaların daha profesyonel kimliğe bürünmesini amaçlıyor.</b>
      </p>
      <p>Ziyaretimize gelen BEKSİAD Başkanı Ömer Yıldız, 2 yıllık başkanlık dönemindeki icraatlarını anlatırken özellikle <b>sektörün acil ihtiyacı</b> olan kalifiye eleman konusunda attıkları adımlara dikkat çekti.</p>
      <p>Hem meslek lisesi hem de üniversite bazında açılmasını sağladıkları <b>tasarım bölümleri</b>; gençlere iş ve aş, sektöre ise artan rekabet gücü vaat ediyor!</p>
      <p>Yabancı alıcıları Bursa’ya getirmenin yanısıra Ur-Ge’lerle sağlanan dış açılımı da döviz girişini garanti almayı hedeflemekte.</p>
      <p>
        <b>BEKSİAD’ın bundan sonraki performansı ise aralık ayındaki seçimlerde şekillenecek yönetim yapısına bağlı görünüyor!</b>
      </p>
      <p>Yönetimde kalmayı amaçlayan Yıldız ve ekibi<b> 5 yıllık stratejik bir plan</b> oluşturmuş.</p>
      <p>Rakiplerinin üyelere ne sunacağını ise zaman gösterecek. </p>
    </article>
  </body>
</html>