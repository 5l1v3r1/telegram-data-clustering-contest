<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kek-hirek/helyi-kek-hirek/trukkos-csalo-szedett-ra-egy-idos-embert-szolnokon-2044413/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T18:00:00+00:00"/>
    <meta property="og:title" content="Trükkös csaló szedett rá egy idős embert Szolnokon"/>
    <meta property="og:description" content="Bejelentést tett a rendőrségen egy idős asszony néhány napja a kora délutáni órákban, mivel úgy érezte csalás áldozata lett."/>
  </head>
  <body>
    <article>
      <h6 class="kicker">KÉK HÍREK</h6>
      <h1>Trükkös csaló szedett rá egy idős embert Szolnokon</h1>
      <address><time datetime="2019-11-21T18:00:00+00:00">21 Nov 2019, 18:00</time> by <a rel="author">police.hu</a></address>
      <h4>Bejelentést tett a rendőrségen egy idős asszony néhány napja a kora délutáni órákban, mivel úgy érezte csalás áldozata lett.</h4>
      <p>A rendőrök megállapították, hogy azon a napon egy ismeretlen férfi jelent meg a szolnoki asszony kertes házánál, ahová papírgyűjtés ürügyén bejutott. Az idegen egy közös ismerősre hivatkozva először 50.000 forint készpénzt kért kölcsön a nénitől, amit meg is kapott. Ezt követően a csaló arra hivatkozással, hogy fotózásra mennek, ékszereket kért kölcsön az anyukája részére, amiket miután megkapott, távozott. A gyanútlan sértettnek csak 2 óra elteltével vált mégis gyanússá az eset, és értesítette a rendőrséget.</p>
      <p>A Szolnoki Rendőrkapitányság csalás vétség elkövetésének gyanúja miatt indított nyomozást az ügyben, ami pár nap múlva eredményre vezetett. A helyi körzeti megbízott információi és a beszerzett adatok alapján azonosították a lehetséges elkövetőt. A nyomozók 2019. november 19-én már gyanúsítottként hallgatták ki B. Gábor helyi lakost.</p>
      <p>A Jász-Nagykun-Szolnok Megyei Rendőr-Főkapitányság bűnmegelőzési szakemberei kiemelt figyelmet fordítanak az időskorúak felvilágosítására a <a href="https://www.szoljon.hu/cimke/trukkos-csalo/">trükkös tolvajokkal</a>, házalókkal kapcsolatosan, akik az időskorúakat otthonukban, megtévesztéssel, az életkorukból fakadó testi és szellemi állapotukat kihasználva károsítják meg – tájékoztatta hírportálunkat a Jász-Nagykun-Szolnok Megyei Rendőr-főkapitányság sajtóügyelete.</p>
      <hr/>
      <p>
        <b>Fogadják meg a rendőrség tanácsait:</b>
      </p>
      <p>– Egészséges bizalmatlansággal és óvatossággal kezeljék a váratlanul érkező idegeneket!</p>
      <p>– Ne bízzanak meg ismeretlenben, még akkor sem ha kedvesnek és jómodorúnak tűnik!</p>
      <p>– Ne engedjenek be idegeneket a házukba, lakásukba, udvarra, bármilyen hivatalos ügyre hivatkoznak is, bármilyen jó üzletet kínálnak, vagy éppen segítséget kérnek!</p>
      <p>– Otthon ne tartsanak nagy mennyiségű készpénzt, jelentős értékeket!</p>
      <p>– Otthon tartózkodás esetén is tartsák zárva a lakásajtót és kaput!</p>
      <p>– Figyeljék meg a kéretlenül látogató idegeneket, ha mód van rá, írják fel gépkocsijuk rendszámát!</p>
      <hr/>
      <p> </p>
    </article>
  </body>
</html>