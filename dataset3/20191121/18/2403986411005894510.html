<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/predstavniki_svobodi_ne_priyshli_na_24_kanal_hocha_sami_tsogo_vimagali_u_chomu_sprava_n1237553"/>
    <meta property="og:site_name" content="24 Канал"/>
    <meta property="article:published_time" content="2019-11-21T18:16:00+00:00"/>
    <meta property="og:title" content="Представники &quot;Свободи&quot; не прийшли на 24 канал, хоча самі цього вимагали: у чому справа"/>
    <meta property="og:description" content="У партії &quot;Свобода&quot; не знайшли, що відповісти на розслідування журналістів 24 каналу про те, чи існує угода між її лідером Олегом Тягнибоком та кумом Путіна Віктором Медведчуком. Раніше у Всеукраїнському об'єднанні через суд вимагали надати їм для цього ефірний час, але в підсумку так і не скористалися ним."/>
  </head>
  <body>
    <article>
      <h1>Представники "Свободи" не прийшли на 24 канал, хоча самі цього вимагали: у чому справа</h1>
      <address><time datetime="2019-11-21T18:16:00+00:00">21 Nov 2019, 18:16</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>У партії "Свобода" не знайшли, що відповісти на розслідування журналістів 24 каналу про те, чи існує угода між її лідером Олегом Тягнибоком та кумом Путіна Віктором Медведчуком. Раніше у Всеукраїнському об'єднанні через суд вимагали надати їм для цього ефірний час, але в підсумку так і не скористалися ним.</b>
      </p>
      <p>Першого листопада відділ держвиконавслужби Голосіївського районного відділу Києва виніс постанову, згідно з якою 24 канал мав власним коштом невідкладно надати ВО "Свобода" ефірний час – 19 хвилин 33 секунди.</p>
      <blockquote>Цікаво! <a href="https://24tv.ua/skandal_z_partiyeyu_svoboda_yak_natsionalisti_spivpratsyuyut_z_agentami_russkogo_mira_n1187983">Скандал з партією "Свобода": як націоналісти пов'язані з агентурою Кремля</a></blockquote>
      <p>А все для того, аби політсила змогла надати відповідь на поширену в нашому розслідуванні проєкту ЦРУ інформацію.</p>
      <p><b>Що відомо про розслідування ЦРУ? </b>У ньому йдеться про те, що журналісту ЦРУ розповіли джерела <a href="https://24tv.ua/svobodu_ne_spiniti_chi_isnuye_ugoda_mizh_tyagnibokom_ta_medvedchukom_n1178330">про можливу угоду між Тягнибоком і Медведчуком</a>. Розслідувачі з'ясували, що Тягнибов протягом виборчої кампанії часто з'являвся на каналах депутата партії "Опозиційна платформа – "За Життя" Віктора Медведчука. <br/><br/>Так, всього за перший місяць кампанії, до кінця червня, Олег Тягнибок мав 18 персональних ефірів. 60% ефірного часу Тягнибок отримав саме на медведчуківських каналах.<br/><br/>Цікаво, що Тягнибок жодного разу протягом виборів не з'являвся на телеканалі ZIK, поки він належав львівському бізнесмену Петру Димінському. А після купівлі телеканалу Козаком, він вже за два дні отримав там свій персональний ефір.</p>
      <p>Зауважимо, що 24 канал двічі, в серпні і листопаді, звертався до "Свободи" з проханням надати відеозапис відповіді для оприлюднення в ефірі. Однак, матеріалів так і не отримав.</p>
      <figure>
        <img src="https://24tv.ua/resources/photos/news/620_DIR/201907/1185598_8938025.png?201907110032"/>
      </figure>
    </article>
  </body>
</html>