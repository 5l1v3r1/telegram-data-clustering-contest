<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/trump-promite-sa-si-publice-declaratiile-de-impozit-inaintea-alegerilor-prezidentiale-din-2020-1922402421002019111819176873"/>
    <meta property="og:site_name" content="News.ro"/>
    <meta property="article:published_time" content="2019-11-21T18:24:00+00:00"/>
    <meta property="og:title" content="Trump promite să-şi publice declaraţiile de impozit înaintea alegerilor prezidenţiale din 2020"/>
    <meta property="og:description" content="Donald Trump a dat asigurări joi că va publica documente despre situaţia sa financiară ”înaintea alegerilor” prezidenţiale din noiembrie 2020, în contextul în care procurorul Manhattanului şi democraţii din Congres încearcă să obţină declaraţiile sale de impozit împotriva voinţei sale, relatează AFP."/>
  </head>
  <body>
    <article>
      <h1>Trump promite să-şi publice declaraţiile de impozit înaintea alegerilor prezidenţiale din 2020</h1>
      <address><time datetime="2019-11-21T18:24:00+00:00">21 Nov 2019, 18:24</time> by <a rel="author">Valentin Vidu</a></address>
      <p>
        <b>Donald Trump a dat asigurări joi că va publica documente despre situaţia sa financiară ”înaintea alegerilor” prezidenţiale din noiembrie 2020, în contextul în care procurorul Manhattanului şi democraţii din Congres încearcă să obţină declaraţiile sale de impozit împotriva voinţei sale, relatează AFP.</b>
      </p>
      <p>”Vânătoarea de vrăjitoare continuă cu procurori locali newyorkezi care trec în revistă toate tranzacţiile financiare pe care le-am efectuat vreodată. Nemaivăzut în cazul unui preşedinte, ceea ce fac ei este ilegal”, a apreciat preşedintele american într-un tweet.</p>
      <figure>
        <iframe data-src="https://twitter.com/realDonaldTrump/status/1197499643086753793?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>”Dar eu sunt în regulă şi când îmi voi publica declaraţia financiară (decizia mea), la timpul potrivit, înaintea alegerilor, ea va dovedi doar un lucru - că eu sunt mai bogat decât cred oamenii. Iar acesta este un lucru bun - locuri de muncă, locuri de muncă!”, a adăugat el.</p>
      <p>Preşedintele american nu a anunţat ce anume documente este pregătit să facă publice şi nici când această publicare, atât de aşteptată, ar putea avea loc.</p>
      <p>Primul preşedinte după Richard Nixon care nu-şi publică declaraţiile de impozit, Donald Trump luptă de luni de zile, prin avocaţii săi, să blocheze eforturi ale unei comisii parlamentare, pe de o parte, şi ale procurorului democrat din Manhattan, pe de altă parte, de a le obţine.</p>
      <p>O Curte de Apel federală de la New York a stabilit în noiembrie că un cabinet de contabilitate, Mazars, însărcinat cu declaraţiile sale de impozit, este necesar să furnizeze declaraţiile aferente unei perioade de opt ani cerute de către procuror, însă avocaţii preşedintelui au cerut Curţii Supreme să blocheze această hotărâre.</p>
      <p>Înalta Curte nu a anunţat încă dacă acceptă să examineze dosarul.</p>
      <p>În ceea ce priveşte cererea comisiei parlamentare majoritar democrate, o Curte de Apel a stabilit, de asemenea, că aceasta este necesar să fie onorată. Curtea Supremă, sesizată, a cerut comisiei Congresului să-şi prezinte joi argumentele.</p>
      <p>Dosarul este considerat un test crucial în separarea puterilor în stat.</p>
      <p>În cazul în care cea mai înaltă jurisdicţie din ţară - în care judecătorii conservatori sunt majoritari - acceptă dosarul, hotărârea ei va fi scrutată cu foarte multă atenţie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/trump-cere-curtii-supreme-sa-i-protejeze-declaratiile-de-impozite-1922405015002019111019171518"/>
      </related>
    </article>
  </body>
</html>