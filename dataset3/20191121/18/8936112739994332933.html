<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/protest-w-lidze-holenderskiej-pilkarze-nie-beda-grac-przez-minute,987216.html"/>
    <meta property="og:site_name" content="TVN24"/>
    <meta property="article:published_time" content="2019-11-21T18:01:00+00:00"/>
    <meta property="og:title" content="Masowy protest po skandalu w Holandii. Zamiast grać będą tylko stać na murawie"/>
    <meta property="og:description" content="Zaplanowana na ten weekend piłkarska kolejka w Holandii będzie mieć niecodzienny przebieg. Wszystkie mecze dwóch najwyższych szczebli rozgrywkowych zaczną się od minutowego protestu zawodników, któ..."/>
  </head>
  <body>
    <article>
      <h1>Masowy protest po skandalu w Holandii. Zamiast grać będą tylko stać na murawie</h1>
      <address>
        <time datetime="2019-11-21T18:01:00+00:00">21 Nov 2019, 18:01</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/84c991ac-4c97-4e1d-9adb-b79156e1a017-480p.mp4"/>
        <figcaption>Protest ma związek z ostatnimi wydarzeniami Foto: Marcel Bonte/Soccrates/Getty Images | Video: Getty Images, Twitter</figcaption>
      </figure>
      <h3>Zaplanowana na ten weekend piłkarska kolejka w Holandii będzie mieć niecodzienny przebieg. Wszystkie mecze dwóch najwyższych szczebli rozgrywkowych zaczną się od minutowego protestu zawodników, którzy w ten sposób będą chcieli zwrócić uwagę na problem rasizmu.</h3>
      <p>Zaraz po pierwszym gwizdku piłkarze wszystkich drużyn nie będą ze sobą rywalizować, a zamiast tego staną na murawie. Na telebimach pojawi się wtedy napis: "Rasizm? Więc nie gramy w piłkę". Wszystko potrwa 60 sekund. Czas przeznaczony na protest zostanie później doliczony do pierwszej połowy.</p>
      <p>Akcja jest wspólną inicjatywą władz holenderskiej ekstraklasy (Eredivisie), I ligi (Eerste Divisie), klubów, Holenderskiej Federacji Piłkarskiej oraz związków zawodowych piłkarzy w tym kraju.</p>
      <p>"Kampania zwraca uwagę na agresję słowną i dyskryminację panującą na holenderskich stadionach piłkarskich. Ma na celu uświadomienie fanom, że piłka nożna należy do wszystkich, bez względu na pochodzenie kulturowe, religię czy preferencje seksualne" - wyjaśniają organizatorzy akcji.</p>
      <h3>Tydzień po przykrym incydencie</h3>
      <related>
        <a href="https://eurosport.tvn24.pl/pilka-nozna,105/marca-atakuje-bale-a-za-prowokacje-real-jest-bardziej-wyrozumialy,987101.html"/>
      </related>
      <p>Protest ma związek ze skandalem rasistowskim, do którego doszło podczas meczu Den Bosch z Excelsiorem Rotterdam (I liga).</p>
      <p>Kibice obrażali wówczas ciemnoskórego zawodnika gości Ahmada Mendesa Moreirę.<b><a href="https://eurosport.tvn24.pl/pilka-nozna,105/ahmad-mendes-moreira-obrazany-na-tle-rasowym-podczas-meczu-den-bosch-excelsior,986458.html"> Napastnik nie wytrzymał i opuścił boisko</a></b>, a sędzia przerwał grę. Piłkarz za namową kolegów z drużyny ostatecznie wrócił na murawę i strzelił nawet gola.</p>
      <h3>Symboliczny gest kadrowiczów</h3>
      <p>Sytuacja zbulwersowała holenderskich piłkarzy, w tym reprezentantów kraju.</p>
      <p>- Ta sprawa dotknęła mnie osobiście. Byłem zszokowany. Mecz nie powinien zostać dokończony. Gdyby mnie to spotkało, też zszedłbym z boiska - mówił Georginio Wijnaldum.</p>
      <p>Piłkarz Liverpoolu <b><a href="https://eurosport.tvn24.pl/pilka-nozna,105/holandia-estonia-georginio-wijnaldum-i-frenkie-de-jong-protestowali-przeciwko-rasizmowi,986864.html">zademonstrował swój sprzeciw</a></b>we wtorkowym meczu eliminacji Euro 2020 z Estonią (5:0), tuż po tym, jak zdobył jedną ze swoich trzech bramek.</p>
      <p>Autor: TG\kwoj / Źródło: eurosport.pl</p>
    </article>
  </body>
</html>