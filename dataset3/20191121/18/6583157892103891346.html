<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/rodzina-myslala-ze-35-latka-nie-zyje-kobieta-ukrywala-sie-przed-policja-we-francji/"/>
    <meta property="og:site_name" content="lublin112.pl"/>
    <meta property="article:published_time" content="2019-11-21T18:10:00+00:00"/>
    <meta property="og:title" content="Rodzina myślała, że 35-latka nie żyje. Kobieta ukrywała się przed policją we Francji"/>
    <meta property="og:description" content="Kryminalni z Puław zatrzymali poszukiwaną od dłuższego czasu 35-latkę. Rodzina kobiety była przekonana, że kobieta nie żyje."/>
  </head>
  <body>
    <article>
      <h1>Rodzina myślała, że 35-latka nie żyje. Kobieta ukrywała się przed policją we Francji</h1>
      <address>
        <time datetime="2019-11-21T18:10:00+00:00">21 Nov 2019, 18:10</time>
      </address>
      <p>
        <b>Kryminalni z Puław zatrzymali poszukiwaną od dłuższego czasu 35-latkę. Rodzina kobiety była przekonana, że kobieta nie żyje.</b>
      </p>
      <p>Policjanci od kilku lat poszukiwali mieszkanki Puław. Kobieta skutecznie ukrywała się przed wymiarem sprawiedliwości. 35-latka prawie 7 lat temu wyjechała z kraju, zrywając kontakt nawet z najbliższą rodziną.</p>
      <p>Sąd wystawił listy gończe za kobietą, poszukując jej do odbycia kary pozbawienia wolności za przestępstwa, których dokonała przed opuszczeniem kraju. Rodzina 35-latki otrzymała informację, że kobieta zmarła i została pochowana we Francji jako osoba o nieustalonej tożsamości. Informacje te nie zostały potwierdzone, więc policjanci szukali jej nadal.</p>
      <p>Jak się okazało, kobieta w tym tygodniu postanowiła odwiedzić rodzinne strony. 35-latkę odwiedzili zaś puławscy kryminalni. Puławianka nie kryła zaskoczenia. Kobieta faktycznie przebywała w ostatnim czasie we Francji, jednak wiodła taki tryb życia, że umożliwiał jej unikanie służb i urzędów. Teraz najbliższe miesiące 35-latka spędzi w zakładzie karnym za przestępstwa dokonane przed kilkoma laty, m.in. za oszustwo.</p>
      <p>(fot. pixabay.com – ilustracyjne)</p>
    </article>
  </body>
</html>