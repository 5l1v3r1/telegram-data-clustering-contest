<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%b9%ce%bd%ce%b4%cf%85%ce%bd%ce%b5%cf%8d%ce%b5%ce%b9-%ce%bd%ce%b1-%ce%ba%ce%bb%ce%b5%ce%af%cf%83%ce%b5%ce%b9-%cf%84%ce%bf-%cf%84%ce%bc%ce%ae%ce%bc%ce%b1-%cf%89%cf%81%ce%bb-%cf%84%ce%bf%cf%85.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T18:44:24+00:00"/>
    <meta property="og:title" content="Κινδυνεύει να κλείσει το τμήμα ΩΡΛ του Νοσοκομείου Παίδων Πεντέλης – Τι ανακοίνωσε ο ΙΣΑ"/>
    <meta property="og:description" content="Ο Ιατρικός Σύλλογος Αθηνών, ζητά τις  άμεσες ενέργειες του υπουργείου Υγείας, σχετικά με το ζήτημα του κλειστού τμήματος ΩΡΛ του νοσοκομείου Παίδων Πεντέλης."/>
  </head>
  <body>
    <article>
      <h1>Κινδυνεύει να κλείσει το τμήμα ΩΡΛ του Νοσοκομείου Παίδων Πεντέλης – Τι ανακοίνωσε ο ΙΣΑ</h1>
      <address>
        <time datetime="2019-11-21T18:44:24+00:00">21 Nov 2019, 18:44</time>
      </address>
      <p>
        <b>Ο Ιατρικός Σύλλογος Αθηνών, ζητά τις  άμεσες ενέργειες του υπουργείου Υγείας, σχετικά με το ζήτημα του κλειστού τμήματος ΩΡΛ του νοσοκομείου Παίδων Πεντέλης.</b>
      </p>
      <p>Τις άμεσες ενέργειες του υπουργείου Υγείας, ζητά ο Ιατρικός Σύλλογος Αθηνών (ΙΣΑ), ώστε να αποφευχθεί το κλείσιμο του τμήματος ΩΡΛ του Νοσοκομείου Παίδων – Πεντέλης, λόγω έλλειψης προσωπικού.</p>
      <p>Ειδικότερα, σε επιστολή που έστειλε στον υπουργό Υγείας Βασίλη Κικίλια επισημαίνει ότι «έχει ανακύψει σοβαρό ζήτημα, με την λειτουργία του ΩΡΛ τμήματος του Νοσοκομείου Παίδων- Πεντέλης, το οποίο επί σειρά ετών παρέχει ποιοτικές ιατρικές υπηρεσίες, στηρίζοντας την λειτουργία του νοσοκομείου», το οποίο εξυπηρετεί την ευρύτερη περιοχή των Βορείων Προαστίων αλλά επίσης τόσο την Ανατολική περιφέρεια του Ν. Αττικής (Μαραθώνα, Σπάτα, Μεσόγεια), όσο και τη Βόρεια Περιφέρεια (Θήβα, Ωρωπός, Χαλκίδα) και δεν υπάρχει εναλλακτική λύση σε δημόσιο νοσοκομείο σε κοντινή ή εύκολα προσβάσιμη περιοχή.</p>
      <p>Στην επιστολή του ΙΣΑ, τονίζεται ακόμη ότι «είναι ιατρικώς εσφαλμένη η λειτουργία ενός νοσοκομείου που εφημερεύει ως Νοσοκομείο πόλεως, με ασθενείς μικρά παιδιά, εάν δεν διαθέτει τμήμα ΩΡΛ».</p>
      <p>«Ο ΙΣΑ για άλλη μια φορά παρεμβαίνει για το σοβαρό ζήτημα που έχει προκύψει με το νοσοκομείο Παίδων – Πεντέλης και ζητά την άμεση στελέχωση της ΩΡΛ κλινικής, η οποία είναι απολύτως απαραίτητη για την ασφαλή λειτουργία του νοσοκομείου», δήλωσε ο πρόεδρος του ΙΣΑ Γιώργος Πατούλης, ζητώντας να δοθεί προτεραιότητα στη στελέχωση των δομών που παρουσιάζουν τα σοβαρότερα προβλήματα.</p>
    </article>
  </body>
</html>