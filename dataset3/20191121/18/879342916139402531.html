<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/pogljad/polityka/kompromat-romana-trubu-yaki-naslidky-publikacziyi-audiozapysiv"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T18:09:13+00:00"/>
    <meta property="og:title" content="Компромат на Романа Трубу: які наслідки публікації аудіозаписів"/>
    <meta property="og:description" content="В мережі оприлюднили записи розмов директора ДБР Романа Труби нібито з його кабінету. Вони були опубліковані в телеграм-каналі Трубу прорвало."/>
  </head>
  <body>
    <article>
      <h1>Компромат на Романа Трубу: які наслідки публікації аудіозаписів</h1>
      <address><time datetime="2019-11-21T18:09:13+00:00">21 Nov 2019, 18:09</time> by <a rel="author">Костянтин Бондаренко</a></address>
      <p>
        <b>В мережі оприлюднили записи розмов директора ДБР <a href="https://www.slovoidilo.ua/persony/truba-roman-mykhailovych">Романа Труби</a> нібито з його кабінету. Вони були опубліковані в Telegram-каналі «Трубу прорвало». В оприлюднених записах директор ДБР називає Андрія Богдана «найближчим» і обіцяє йому зробити пріоритетною справу Петра Порошенка. Серед порушених у розмовах питань – обшуки на підприємствах Костянтина Жеваго, справи Порошенка, ПриватБанку, Уляни Супрун і завдання Володимира Зеленського. Сам Роман Труба назвав ці записи провокацією та відмовився коментувати, чи його голос звучить у записах. У коментарі «Слово і Діло» політолог Костянтин Бондаренко пояснив, що ці аудіозаписи не мають під собою юридичних підстав.</b>
      </p>
      <p>Бондаренко висловив сумніви в достовірності плівок і в тому, що докази збиралися в законний спосіб.</p>
      <figure>
        <iframe src="https://www.youtube.com/embed/e-DiAOUO5Fw" width="480" height="270" data-service="Youtube" scrolling="no"/>
        <figcaption>Криминал (!!!) Записи с разговорами главы Государственного бюро расследований Романа Трубы<cite>WAVES UA</cite></figcaption>
      </figure>
      <p>«<i>Хіба була санкція, яка давала право на прослуховування Труби? Згідно з кримінально-процесуальним законодавством будь-які докази, які зібрані незаконним шляхом, не мають перспективи в судах</i>», – прокоментував політолог.</p>
      <p>На його думку, навряд чи директор ДБР піде у відставку після публікації аудіозаписів. Імовірніше, будуть виключно репутаційні втрати.</p>
      <p>«<i>На будь-які звинувачення в такій подачі директор ДБР завжди може вказати на те, що для початку потрібно довести, що на плівках саме його голос. Довести це важко. Юридичної сили записи не мають</i>», – підкреслив експерт.</p>
      <p>Хоча цей скандал можуть використовувати для того, щоб показати, як діє нинішній режим, зазначив політолог. При цьому він висловив сумніви з приводу того, чи не оприлюднено ці записи з метою зробити підконтрольним директора ДБР.</p>
      <p>«<i>В принципі, Роман Труба дуже лояльний до нового керівництва країни. Мабуть, ці записи хочуть використовувати проти директора Держбюро ті, хто не задоволений його роботою. Можливо, це хтось із оточення Порошенка або хтось із команди Зеленського, кого також не влаштовує діяльність Труби</i>», – прокоментував Костянтин Бондаренко.</p>
      <p>Відзначимо, автори каналу називають себе «командою людей, які отримали від надійного джерела сотні годин різних цікавих записів вищого керівництва України».</p>
      <p>Нагадаємо, <a href="https://www.slovoidilo.ua/2019/08/08/infografika/polityka/novu-radu-projshly-54-nardepa-fihuranta-zhurnalistskyx-rozsliduvan-pro-korupcziyu">до нової Ради пройшли 53 нардепи-фігуранти журналістських розслідувань про корупцію.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/26/novyna/polityka/nabu-zaperechuyut-prychetnist-vstanovlennya-proslushky-truby"/>
        <a href="https://www.slovoidilo.ua/2019/09/06/novyna/polityka/truba-vidreahuvav-neyavku-poroshenka-dopyt"/>
        <a href="https://www.slovoidilo.ua/2019/09/22/novyna/polityka/proslushka-truby-mozhe-nashkodyty-rozsliduvannyu-rezonansnyx-sprav"/>
        <a href="https://www.slovoidilo.ua/2019/08/08/infografika/polityka/novu-radu-projshly-54-nardepa-fihuranta-zhurnalistskyx-rozsliduvan-pro-korupcziyu"/>
      </related>
    </article>
  </body>
</html>