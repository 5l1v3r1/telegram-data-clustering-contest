<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426193/symmetoxh-ths-kalymnoy-sthn-ekthesh-greek-panorama"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T18:45:02+00:00"/>
    <meta property="og:title" content="Συμμετοχή της Καλύμνου στην έκθεση Greek Panorama"/>
    <meta property="og:description" content="Ολοκληρώθηκε με τεράστια επιτυχία η τουριστική έκθεση εναλλακτικού τουρισμού και γαστρονομίας GREEK PANORAMA που πραγματοποιήθηκε στο ΖΑΠΠΕΙΟ ΜΕΓΑΡΟ στις 14-16 Νοεμβρίου 2019, με διοργανωτή την εταιρεία North Events του κ. Λεωνίδα Μπαμπάνη."/>
  </head>
  <body>
    <article>
      <h1>Συμμετοχή της Καλύμνου στην έκθεση Greek Panorama</h1>
      <address>
        <time datetime="2019-11-21T18:45:02+00:00">21 Nov 2019, 18:45</time>
      </address>
      <p>
        <b>Ολοκληρώθηκε με τεράστια επιτυχία η τουριστική έκθεση εναλλακτικού τουρισμού και γαστρονομίας GREEK PANORAMA που πραγματοποιήθηκε στο ΖΑΠΠΕΙΟ ΜΕΓΑΡΟ στις 14-16 Νοεμβρίου 2019, με διοργανωτή την εταιρεία North Events του κ. Λεωνίδα Μπαμπάνη.</b>
      </p>
      <p>Η Κάλυμνος δεν θα μπορούσε φυσικά να λείψει από μια έκθεση που η θεματολογία της είναι ακριβώς το συγκριτικό της πλεονέκτημα. Ο εναλλακτικός τουρισμός, είναι το τεράστιο συγκριτικό πλεονέκτημα του νησιού και σκοπός του Δημάρχου και των συνεργατών του είναι να αναπτυχθεί περαιτέρω, με στοχευμένες κινήσεις ουσίας και συνεργασίες, οι οποίες θα φέρουν το καλύτερο δυνατό αποτέλεσμα για την Κάλυμνο.</p>
      <p>Αναλυτικά, η πρώτη ημέρα 14/11/2019 ήταν αφιερωμένη στους επαγγελματίες του τουρισμού και τους tour operators. Η αντιπροσωπία μας παρουσία του Δημάρχου κ. Διακομιχάλη, έκανε δεκάδες επαφές με ανθρώπους που ξέρουν το know how της ανάπτυξης τέτοιων εναλλακτικών μορφών τουρισμού.</p>
      <figure>
        <img src="https://www.rodiaki.gr/medias/2019/11/20/de9a389b2d69137f996507db58e8b8a9.jpg"/>
      </figure>
      <p>Πραγματοποιήθηκε επίσης Forum στο ξενοδοχείο Radison Blu και από την πλευρά του Δήμου υπήρξε η ενότητα «ΚΑΛΥΜΝΟΣ η Μέκκα του Εναλλακτικού Τουρισμού» με ομιλητή τον Νίκο Τσαγκάρη εκ μέρους της Ένωσης Ξενοδόχων Καλύμνου.</p>
      <p>Κατά τη δεύτερη ημέρα της έκθεσης 15/11/2019, όπου συνεχίστηκε στο Ζάππειο Μέγαρο, υπήρξε η ενότητα «Η Κάλυμνος του ύψους και του βάθους», με ομιλητές:<br/>• Κ. Γεωργούλη – Πρόεδρο Ομοσπονδίας Αναρρίχησης Ελλάδος</p>
      <p>• Κ. Αβαγιανό – «Τα σπήλαια της Καλύμνου»</p>
      <p>• Κ. Νυστάζο – «Η κατάδυση στην Κάλυμνο».</p>
      <p>Την τρίτη ημέρα 16/11/2019, εκ μέρους της αντιπροσωπείας του δήμου Καλύμνου μίλησε ο γεωπόνος κ. Γιάννης Καράμαλης στην ενότητα «Η Κάλυμνος της παράδοσης και της Γαστρονομίας.</p>
      <p>Την έκθεση επισκέφτηκαν συνολικά πάνω από 6.700 άτομα επαγγελματίες και ιδιώτες.</p>
      <figure>
        <img src="https://www.rodiaki.gr/medias/2019/11/20/5d5a5ef2121e6a79c141a18fcfa0e55a.jpg"/>
      </figure>
      <p>Κατά τη διάρκειά της, πραγματοποιήθηκε επίδειξη από την αντιπροσωπεία του δήμου του θρυλικού σκάφανδρου, το οποίο το φορούσε ο δύτης Νυστάζος Δημήτρης περπατώντας σε όλους τους χώρους του Μεγάρου, κάνοντας όλα τα βλέμματα να στραφούν στο περίπτερο του δήμου Καλύμνου, το οποίο ομολογουμένως είχε μια εξαιρετική, αν όχι την καλύτερη παρουσία στην έκθεση. Από τους χώρους του Ζαππείου, υπήρξε ζωντανή σύνδεση του τηλεοπτικού σταθμού πανελλήνιας εμβέλειας «ΣΚΑΪ» και της εκπομπής «Οι Αταίριαστοι», οι οποίοι στάθηκαν και παρουσίασαν μόνο αυτό το περίπτερο!</p>
      <figure>
        <img src="https://www.rodiaki.gr/medias/2019/11/20/dfc739d93d53b922b53106b9c92a8612.jpg"/>
      </figure>
    </article>
  </body>
</html>