<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/athlitismos/arthro/anatrixiastikes_leptomereies_apo_to_rantebou_thanatou_opadon_stou_zografou-588755/"/>
    <meta property="og:site_name" content="Real.gr"/>
    <meta property="article:published_time" content="2019-11-21T18:13:00+00:00"/>
    <meta property="og:title" content="Με Διαμαντίδη-Αλβέρτη αναχώρησε ο Παναθηναϊκός ΟΠΑΠ για το Μόναχο"/>
    <meta property="og:description" content="Συγκλονιστικές λεπτομέρειες από το ραντεβού θανάτου μεταξύ οπαδών του Ολυμπιακού και του Παναθηναϊκού το περασμένο Σάββατο στου Ζωγράφου που κατέληξε σε άγριες συμπλοκές και επέμβαση των ΜΑΤ έρχονται στο φως της δημοσιότητας."/>
  </head>
  <body>
    <article>
      <h1>
        <a href="https://www.real.gr/athlitismos/arthro/me_diamantidi_alberti_anaxorise_o_panathinaikos_opap_gia_to_monaxo-588720/">Με Διαμαντίδη-Αλβέρτη αναχώρησε ο Παναθηναϊκός ΟΠΑΠ για το Μόναχο</a>
      </h1>
      <address><time datetime="2019-11-21T18:13:00+00:00">21 Nov 2019, 18:13</time> by <a rel="author">filathlos.gr</a></address>
      <p>
        <b>Συγκλονιστικές λεπτομέρειες από το ραντεβού θανάτου μεταξύ οπαδών του Ολυμπιακού και του Παναθηναϊκού το περασμένο Σάββατο στου Ζωγράφου που κατέληξε σε άγριες συμπλοκές και επέμβαση των ΜΑΤ έρχονται στο φως της δημοσιότητας.</b>
      </p>
      <p>Το ραντεβού είχε... κανονιστεί για τις 6 το απόγευμα σε πάρκο στη γωνία των οδών Ξηρογιάννη και Μπισκίνη, στου Ζωγράφου.</p>
      <p>Περίπου 200 οπαδοί του Ολυμπιακού που είχαν νωρίτερα συναντηθεί στην Πανεπιστημιούπολη κινήθηκαν προς το σημείο συνάντησης με κράνη, κουκούλες και κρατώντας ρόπαλα και σφυριά. Εκεί, τους περίμεναν περίπου 100 οπαδοί του Παναθηναϊκού, που με τη σειρά τους είχαν νωρίτερα μαζευτεί έξω από τα γραφεία του συνδέσμου της ομάδας τους, ένα τετράγωνο μακριά.</p>
      <p>Ξέσπασαν άγριες συμπλοκές με λοστούς, μαχαίρια, πέτρες, φωτοβολίδες ευθείας βολής και βόμβες μολότοφ, οι οποίες έληξαν με την επέμβαση των ΜΑΤ και της ομάδας «Δράση» (πρώην ΔΕΛΤΑ).</p>
      <p>Οι αστυνομικοί είχαν έγκαιρα ειδοποιηθεί από συναδέλφους τους στο τμήμα Προστασίας Αθλητισμού της Ασφάλειας. Οι τελευταίοι είχαν πληροφορηθεί το πρωί του Σαββάτου ότι με αφορμή τον αγώνα βόλεϊ γυναικών Ηλυσιακός - Ολυμπιακός οπαδοί των Πειραιωτών θα μετέβαιναν στο κλειστό γυμναστήριο Ζωγράφου, όπου θα ήταν συγκεντρωμένοι και οπαδοί του Παναθηναϊκού.</p>
      <p>Στα επεισόδια συνελήφθησαν 16 άτομα, 14 οπαδοί του Ολυμπιακού και 2 του Παναθηναϊκού, οι οποίοι χθες απολογήθηκαν στον ανακριτή.</p>
      <p>Στους συλληφθέντες συγκαταλέγεται μια 24χρονη οπαδός του Παναθηναϊκού, η οποία τον περασμένο Φεβρουάριο είχε ξυλοκοπηθεί και μαχαιρωθεί από χούλιγκαν του Ολυμπιακού στη διάρκεια επίθεσής τους σε club του Παναθηναϊκού στο Περιστέρι.</p>
      <p>Ένας προφυλακίσθηκε και οι υπόλοιποι αφέθηκαν ελεύθεροι με αυστηρούς περιοριστικούς όρους. Εις βάρος τους εκκρεμούν κακουργηματικές διώξεις για τα αδικήματα της έκρηξης, της βαριάς σωματικής βλάβης, της οπλοχρησίας κ.ά.</p>
      <p>Κατηγορούνται, μεταξύ άλλων, ότι αντήλλαξαν και πέταξαν κατά των αστυνομικών 10 εκρηκτικές βόμβες μολότοφ και 20 φωτοβολίδες, καθώς και ότι είχαν στην κατοχή τους μαχαίρια, 14 στειλιάρια, ξύλινα ρόπαλα, σιδερένιες βέργες, σφυριά και σουγιάδες και άλλα αντικείμενα «πρόσφορα για επίθεση».</p>
      <p>«Στην οδό Ξηρογιάννη αντικρίσαμε 100 και πλέον άτομα με κράνη και ρόπαλα να συμπλέκονται μεταξύ τους. Μια ομάδα εξ αυτών, 20-30 ατόμων, στη θέα μας κινήθηκε απειλητικά προς το μέρος μας και κάναμε χρήση χειροβομβίδας κρότου-λάμψης και δακρυγόνου ώστε να τους απωθήσουμε» κατέθεσε αστυφύλακας της ομάδας «Δράση» στο πλαίσιο διερεύνησης της υπόθεσης.</p>
      <p>Συνάδελφός του αποκάλυψε ότι στη θέα των αστυνομικών ορισμένοι από τους συλληφθέντες προσπάθησαν να κρυφτούν σε πολυκατοικίες στου Ζωγράφου: «Τρία άτομα υπερπήδησαν τα κάγκελα μιας πολυκατοικίας που ήταν περιφραγμένη και η πόρτα κλειδωμένη και μπήκαν στο προαύλιο. Δηλώσαμε την ιδιότητά μας και τους δώσαμε εντολές να μείνουν ακίνητοι, πλην όμως αυτοί προσπάθησαν να πηδήξουν τον μαντρότοιχο για να διαφύγουν. Άμεσα τους ακινητοποιήσαμε. Το ένα από τα άτομα είχε εμφανές τραύματα στο κεφάλι».</p>
    </article>
  </body>
</html>