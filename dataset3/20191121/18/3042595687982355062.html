<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/borge-lund-ny-elverum-trener/71847513"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T18:28:55+00:00"/>
    <meta property="og:title" content="Børge Lund ny Elverum-trener"/>
    <meta property="og:description" content="Børge Lund (40) blir ny trener for Elverums håndballag fra neste sesong. Han etterfølger Michael Apelgren, som reiser hjem til Sverige for å trene Sävehof."/>
  </head>
  <body>
    <article>
      <h1>Børge Lund ny Elverum-trener</h1>
      <h2>Børge Lund (40) blir ny trener for Elverums håndballag fra neste sesong. Han etterfølger Michael Apelgren, som reiser hjem til Sverige for å trene Sävehof.</h2>
      <address><time datetime="2019-11-21T18:28:55+00:00">21 Nov 2019, 18:28</time> by <a rel="author">NTB I</a></address>
      <p>Det melder klubben torsdag på sitt <a href="https://ehh.no/2019/11/21/her-er-elverums-nye-hovedtrener/">nettsted</a>.</p>
      <p>Apelgren meddelte i juni at han skal bli Sävehof-trener, og siden har klubben jobbet med å finne den beste etterfølgeren. Nå har klubben inngått avtale med Lund, som har signert en treårskontrakt.</p>
      <p>- Børge har vært vårt klare førstevalg i mange måneder, og han er også den eneste kandidaten vi har hatt reelle samtaler med, sier Nils Kristian Myhre i Elverums sportslige utvalg.</p>
      <p>Lund har i flere år vært trener for Bodø, men siden i sommer har han vært engasjert på heltid som landslagssjef Christian Berges assistent. Det er et engasjement som varer fram til Tokyo-OL.</p>
      <p>Etter det skal han altså overta Elverum, som har vært ledende i norsk herrehåndball gjennom flere år.</p>
      <p>Lund spilte 216 landskamper for Norge i løpet av 14 år. Bare fire norske spillere har flere landskamper enn ham.</p>
      <p>Børge Lund har spilt topphåndball i flere land. I tillegg til moderklubben Bodø har han representert Aalborg i Danmark, Nordhorn, Kiel, Rhein-Neckar Löwen og Füchse Berlin i Tyskland.</p>
    </article>
  </body>
</html>