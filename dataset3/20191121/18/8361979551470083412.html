<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/ivanisov-zgvaltuvav-divchinu-znaydena-zhertva-novini-ukrajini-50054995.html"/>
    <meta property="og:site_name" content="НВ"/>
    <meta property="article:published_time" content="2019-11-21T18:50:00+00:00"/>
    <meta property="og:title" content="«Вся голова була синя». Журналісти знайшли жінку, яку згвалтував нардеп Іванісов"/>
    <meta property="og:description" content="Факт злочину нардепа від Слуги народу Романа Іванісова у телефонній розмові з журналістами підтвердила сама жертва згвалтування."/>
  </head>
  <body>
    <article>
      <h1>«Вся голова була синя». Журналісти знайшли жінку, яку згвалтував нардеп Іванісов</h1>
      <h2>Факт злочину нардепа від Слуги народу Романа Іванісова у телефонній розмові з журналістами підтвердила сама жертва згвалтування.</h2>
      <address>
        <time datetime="2019-11-21T18:50:00+00:00">21 Nov 2019, 18:50</time>
      </address>
      <p>Про це повідомляє <a href="https://tsn.ua/ukrayina/grupove-zgvaltuvannya-u-volzi-mera-zhertva-nardepa-ivanisova-rozpovila-podrobici-zlochinu-1447341.html">ТСН</a>.</p>
      <p>За словами жінки, тоді їй було 25 років, у неї була маленька дитина, яка до цих пір не знає про ці події.</p>
      <p>Постраждала розповіла, що її силоміць затягли в машину четверо хлопців, де її тягали за волосся, били і гвалтували, але зараз вона намагається «про ці речі не згадувати, бо хорошого мало».</p>
      <p>«Не кожен знає, як людина почувається перед смертю. А я знаю, як людина перед смертю почувається, як це — з життям прощатися, з дитиною подумки прощатися, моїй дитині тоді було два роки», — сказала вона.</p>
      <p>Жінка заявила, що «це дійсно було насильство».</p>
      <p>«Я йшла з подружкою, вони насильно затягли мене в машину, вони за волосся мене тягнули, у мене вся голова була „синя“ — в синцях, це все було», — сказала вона.</p>
      <p>В результаті, про злочин стало відомо в Куйбишеві, де все і сталося. У рідному місті її цькували після згвалтування, постійно тиснули, а справу хотіли «зам'яти».</p>
      <p>Постраждала заявила, що в машині було четверо людей — двом по 16 років й двом по 19.</p>
      <p>«Їх було четверо, серед них був син мера Бердянська, прізвище я вже не пригадаю. Справу вели запорізькі слідчі, саме з Запоріжжя, тому що в Куйбишеві в нас все хотіли зам’яти. У мене десь є вирізка з газети, де написано приблизно „жертву ґвалтували у мерській Волзі“. Всі у Куйбишеві про це знали, в мене тут плювали», — розповіла жінка.</p>
      <p>За словами жертви, всі четверо отримали різні терміни, і ніхто не відсидів свій термін повністю.</p>
      <p>Крім того, насильники тиснули, «приїжджали по черзі кожен день, дзвонили, тероризували».</p>
      <p>«Через цей тиск я писала якісь прохання якісь, щоб їх відпустили. Це був такий жах, я так прагнула все забути, що зараз все повністю не згадаю. Мені і роботу довелось змінити через це, і багато інших неприємностей пережила», — сказала вона.</p>
      <p>За словами жінки, вона вже не вірить у справедливість.</p>
      <p>«Я стільки несправедливості пережила у своєму житті, що просто не вірю», — сказала вона.</p>
      <p>18 листопада ексдепутат від Радикальної партії Ігор Мосійчук повідомив в своєму Telegram-каналі, що Роман Іванісов в 90-х був засуджений і відбував покарання за зґвалтування неповнолітньої «.</p>
      <p>20 листопада генеральний прокурор <a href="https://nv.ua/ukr/ukraine/politics/sluga-narodu-roman-ivanisov-zgvaltuvannya-novini-ukrajini-50054697.html">Руслан Рябошапка підтвердив, що Іванісов дійсно був судимий</a> і його судимість погашена.</p>
      <p>Через кілька годин пресслужба <a href="https://nv.ua/ukr/ukraine/politics/ruslan-ivanisov-sluga-narodu-pogashennya-sudimosti-za-zgvaltuvannya-novini-ukrajini-50054725.html">ГПУ уточнила, що перевірка судимості нардепа ще триває</a>.</p>
      <p>Іванісов назвав інформацію про його судимості «фейком» і «спланованою інформаційною атакою», а також заявив, що вирішив призупинити членство у фракції Слуга народу на час перевірки оприлюдненої інформації.</p>
      <p>Президент <a href="https://nv.ua/ukr/ukraine/politics/skandal-zi-zgvaltuvannyam-zelenskiy-zayaviv-shcho-zmusit-ivanisova-sklasti-mandat-novini-ukrajini-50054779.html">Володимир Зеленський пообіцяв змусити Іванісова скласти мандат</a>, якщо інформація про судимості підтвердиться.</p>
      <p>Арахамія пообіцяв, що в разі спростування скандальної інформації Іванісова відновлять у фракції.</p>
    </article>
  </body>
</html>