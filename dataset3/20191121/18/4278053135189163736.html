<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/tahoun-a-ucitel-slavie-vampola-o-mladicich-vsetinu-nebo-extralize/5044026"/>
    <meta property="og:site_name" content="Hokej.cz"/>
    <meta property="article:published_time" content="2019-11-21T18:08:00+00:00"/>
    <meta property="og:title" content="Tahoun a učitel Slavie. Vampola o mladících, Vsetínu nebo extralize"/>
    <meta property="og:description" content="Jak je důležité míti Petra Vampolu? Slavia se o tom znovu přesvědčila v zápase se Vsetínem, kdy její ofenzivní lídr podal proti „svým“ parádní výkon a výrazně pomohl k cennému vítězství 5:4 v prodloužení."/>
  </head>
  <body>
    <article>
      <h1>Tahoun a učitel Slavie. Vampola o mladících, Vsetínu nebo extralize</h1>
      <address><time datetime="2019-11-21T18:08:00+00:00">21 Nov 2019, 18:08</time> by <a rel="author" href="https://www.hokej.cz/archiv-clanku/autor/283" target="_blank">Adam Bagar</a></address>
      <p>
        <b>Jak je důležité míti Petra Vampolu? Slavia se o tom znovu přesvědčila v zápase se Vsetínem, kdy její ofenzivní lídr podal proti „svým“ parádní výkon a výrazně pomohl k cennému vítězství 5:4 v prodloužení.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Sedmatřicetiletý bojovník vstřelil gól, navrch zapsal tři asistence včetně klíčové na rozhodující trefu Tomáše Šmerhy a vylepšil si statistiky už na 21 bodů (4+17), což z něj dělá sedmnáctého nejproduktivnějšího hráče v soutěži.</p>
      <hr/>
      <p>
        <a href="https://www.hokej.cz/zapas/2794864"><b>Slavia – Vsetín 5:4 pp<br/></b>Karta zápasu</a>
      </p>
      <hr/>
      <p><b>Byl to váš nejlepší zápas po příchodu do Slavie?</b><br/>Nevím, jestli nejlepší… Kolikrát je utkání, kdy nezískáte žádný bod, ale uděláte spoustu práce na ledě. Myslím, že jsem tady hlavně od toho, abych pomáhal i v jiných situacích. Samozřejmě jsem ale rád, že se mi zápas povedl i bodově a že jsme ho zvládli za dva body. Mohli jsme mít i tři, ale síla Vsetína je velká.</p>
      <p><b>Pro fanouška to byl atraktivní duel, také jste si ho užíval?</b><br/>Vsetín přijel se sedmi výhrami v řadě. Věděli jsme, že nás čeká těžké utkání. Máme hodně zraněných, někteří kluci dokonce hráli se zraněním, takže klobouk dolů před celým mančaftem, jak to zvládl a odmakal. Všichni jsme do toho šli po držkách. Za dva body jsem strašně moc rád, jsou pro nás ohromně důležité.</p>
      <p><b>Prodloužení tři na tři je přesně situací, která vám vyhovuje, že?</b><br/>V těchto momentech jsem byl vždycky silný. Když se taková situace naskytne, tak jsem rád, že ještě pořád mám na to udržet kotouč. Je super, že se nám zápas podařilo zlomit v prodloužení, ale výborně hrál celý mančaft. Kluci skákali do střel, ubránili oslabení ve třech, ve čtyřech a výborně nám zachytal i gólman. Prostě skvělý týmový výkon.</p>
      <blockquote>„Tomáš Šmerha hraje výborně, pro mě je v tuhle chvíli hráčem pro extraligu.“<cite>Petr Vampola, útočník HC Slavia Praha</cite></blockquote>
      <p><b>Po několika nepovedených zápasech nesmírně důležité vítězství v boji o osmičku, že?</b><br/>Ani bych neřekl nepovedených, máme tady mladý tým, který se učí a myslím, že s námi nikdo na takových pozicích nepočítal. Máme výbornou partu a jsou tu Honza Novák nebo Honza Hlaváč. Kluci, kteří mají ohromné zkušenosti. Snažíme se je mladým předávat a radit jim. Několik zápasů jsme nezvládli jenom kvůli nějaké nezkušenosti. Vážím si toho, jak tenhle mladý tým maká. Uděláme maximum pro to, abychom osmičku udělali. Myslím, že by to byl obrovský úspěch. A hlavně by pro nás bylo lepší hrát s kvalitnějšími celky.</p>
      <p><b>Řešíte v kabině hodně postup mezi osm nejlepších?</b><br/>Ani bych neřekl. Ale když už jsme tak blízko a půlku sezony makáme na krev, tak bychom to chtěli zvládnout. Zbývá posledních šest zápasů a myslím, že rozlosování máme dobré. Když k tomu přistoupíme jako k utkání se Vsetínem, tak jsem přesvědčený, že osmičku uděláme.</p>
      <p><b>Je pro vás osobně překvapením, že hrajete v horní polovině tabulky?</b><br/>Vidím v klucích velký potenciál. Jsou tady vážně šikovní hráči, kteří toho mají hodně před sebou, ale musejí se naučit dělat věci, které jsou potřeba k vrcholovému hokeji. Myslím, že to pomalu začínají chápat, trenéři s nimi pracují, jsou trpěliví. Všichni tři trenéři mají obrovské zkušenosti, neboť to sami hráli. Snaží se klukům radit, neřvou na ně a myslím, že to je klíč k tomu, jak tady vychovat dalšího šikovného hráče, který potom může hrát extraligu nebo půjde do zahraničí. To je takový můj cíl.</p>
      <blockquote>„Kolikrát si už říkám, když večer přijdu domlácený domů, jestli to mám zapotřebí.“<cite>Petr Vampola, útočník HC Slavia Praha</cite></blockquote>
      <p><b>Jak si užíváte roli jakéhosi učitele, mentora týmu?</b><br/>Nebudu to brát jen na sebe, jsou tady Honza Hlaváč, Honza Novák. Ti kluci už něco dokázali a odehráli. Když mladý kluk chce a bude nás poslouchat, tak mu můžeme zkušenosti předat a může se posouvat. Ať už je to práce po tréninku, mimo led, v posilovně nebo při zápase. Fakt je to jen na nich. Ale kluci jsou tady odhodlaní, chtějí naslouchat. Je to vidět třeba na mém křídle. Tomáš Šmerha hraje výborně, pro mě je v tuhle chvíli hráčem pro extraligu. A to je přesně ten můj cíl. Když potom uvidím, že se kluci někam dostali nebo jim to pomohlo, tak za to budu strašně rád. Je pěkné vidět, když hrají dobrý hokej.</p>
      <p><b>Vy byste ale taky mohl ještě extraligu v pohodě hrát, ne?</b><br/>Mě už nikdo nechce, jsem starý. (usmívá se) Abych pravdu řekl, ani jsem nečekal, že mě až takhle naplní pomáhat klukům a předávat jim zkušenosti. Těší mě, že chtějí a poslouchají. Vidím, že to mají v sobě. Jak jsem říkal, Tomáš Šmerha je ideální příklad. Když chce, tak je nadstandardní. Tohle mě i motivuje. Na druhou stranu… Hokej v první lize bolí, je tvrdý a opravdu náročný.</p>
      <p><b>Je hodně jiný oproti extralize?</b><br/>Myslím, že největší rozdíl je v kvalitě. Když máte v extralize u sebe kvalitního hráče, tak se pak hraje daleko líp než první liga. V ní jsou kluci urputní, brusliví, fyzicky dobře připravení, ale když k sobě nemáte hráče, pak je to strašně těžké. Neříkám, že je extraliga lehčí, ale věřím tomu, že když člověk hraje extraligu a má u sebe kvalitního spoluhráče, tak pro mě osobně je to lehčí než první liga. Ale mě ta soutěž naplňuje. Budu rád, když se někdo z mladých kluků dostane dál a já k tomu trošku pomůžu.</p>
      <blockquote>„Strašně moc bych Vsetínu přál postup do extraligy.“<cite>Petr Vampola, útočník HC Slavia Praha</cite></blockquote>
      <p><b>Před sezonou jste zvažoval dokonce konec kariéry, to by byla při vašich výkonech obrovská škoda, ne?</b><br/>Teď už to není o mně. Jsem tady hlavně kvůli mladému. Jsem rád, že mi Slavia umožnila, aby syn šel se mnou. Mládež na Slavii je výborná, trenéři tady parádně trénují, pracují. Syn je pro mě motorem. Hraju, aby mě viděl a měl motivaci. Znovu se budu opakovat, liga je strašně náročná a kolikrát si už říkám, když večer přijdu domlácený domů, jestli to mám zapotřebí. Ale je tady syn a pak mladí kluci, kteří mají podle mě potenciál. Jsem rád, že mi Slavia vyšla vstříc. A co jsme si s Milošem Říhou řekli, to platí. Snažím se to klubu vracet a odevzdávat maximum, aby věděli, že si toho vážím.</p>
      <p><b>Když se ještě vrátím k Vsetínu, jsou pro vás vzájemná utkání pořád hodně speciální vzhledem k tomu, že jste tam nakoukl do seniorského hokeje?</b><br/>I v tuhle chvíli tam mám kamaráda Víťu Jonáka. Kluk, který se vypracoval za dva tři roky, dělá tam kapitána a patří k nejlepším hráčům soutěže. Za Vsetín jsem hrál pět let a mám na to krásné vzpomínky. Zažil jsem tam svůj nejlepší věk, od patnácti do dvaceti let. Vždycky když jedu za kamarády na Vsetín, naběhne mi strašně moc vzpomínek. Zimák, úžasní fanoušci, ten odér slivovice... Když se pak podívám na střídačku a stojí tam Jirka Dopita… Když mi bylo osmnáct a přišel jsem do áčka, byl asi největší hvězdou extraligy. I během zápasu to člověku probleskne hlavou, jak to všechno rychle uteklo. Vzpomínky na Vsetín jsou jenom krásné. Strašně moc bych jim přál postup do extraligy, lidé jsou tam po postupu hladoví a myslím, že hokej se tam dělá dobře. Z první ligy bych jim to teď přál nejvíc.</p>
      <figure>
        <img src="https://www.hokej.cz/files/images/207/vampola-24-19.jpg"/>
        <figcaption>Foto: David Vošický, hc-slavia.cz</figcaption>
      </figure>
      <related>
        <a href="https://www.hokej.cz/smerha-novou-prvoligovou-hvezdou-radil-i-proti-vsetinu/5044002"/>
        <a href="https://www.hokej.cz/motor-zlomil-piraty-slavia-premohla-vsetin-uspeli-jestrabi-i-trhaci/5043995"/>
        <a href="https://www.hokej.cz/hokej-v-cislech-smerha-a-spol-slavii-roste-zajimava-generace/5043112"/>
      </related>
    </article>
  </body>
</html>