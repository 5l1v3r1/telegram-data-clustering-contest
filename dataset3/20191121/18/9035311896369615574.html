<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/21/rapor-cin-de-es-cinsel-bireyler-donusum-terapisi-ne-zorlaniyor-uygur-kamplari-lgbt"/>
    <meta property="og:site_name" content="euronews"/>
    <meta property="article:published_time" content="2019-11-21T18:45:20+00:00"/>
    <meta property="og:title" content="Rapor: Çin'de eş cinsel bireyler 'dönüşüm terapisi'ne zorlanıyor"/>
    <meta property="og:description" content="Çin'de insan hakları alanında faaliyet gösteren sivil toplum kuruluşları, ülkede birçok LGBT bireyin, zorla &quot;dönüşüm terapisine&quot; tabi tutulduğunu bildirdi"/>
  </head>
  <body>
    <article>
      <h1>Rapor: Çin'de eş cinsel bireyler 'dönüşüm terapisi'ne zorlanıyor</h1>
      <address><time datetime="2019-11-21T18:45:20+00:00">21 Nov 2019, 18:45</time> by <a rel="author">Mustafa Bag</a></address>
      <p>Çin'de insan hakları alanında faaliyet gösteren sivil toplum kuruluşları, ülkede birçok LGBT bireyin, zorla "dönüşüm terapisine" tabi tutulduğunu bildirdi.</p>
      <p>Dünya genelinde sağlık otoriteleri tarafından şiddetle karşı çıkılan söz konusu "terapi" kişinin cinsel tercihinin hipnoz, ilaçlar, akupunktur hatta elektrokonvülsif terapi (elektrik şoku) gibi çeşitli yöntemler kullanarak değiştirilmesi olarak kabul ediliyor.</p>
      <p>Raporda, Çin'de bu bağlamda bir yasak olmadığı için "terapinin" devlet hastaneleri ya da herhangi bir tıbbi lisansa sahip olmayan denetimsiz merkezlerde uygulandığı tespiti yer aldı.</p>
      <p>Çarşamba günü yayımlanan raporu hazırlayan ekipte yer alan LGBT Eşit Haklar Kamu Hukuku Merkezi Direktörü Wang Zhenyu, "Bu durum sadece ticari bir aldatmaca değil aynı zamanda insanların hukukunu ihlal eden bir eylem." ifadesini kullandı.</p>
      <p>Çin Ulusal Sağlık Komisyonu, insan hakları örgütlerinin raporuna dair soruları yanıtsız bıraktı.</p>
      <p>Çin Tabipler Birliği 2001 yılında eş cinselliği "Ruhsal Bozukluk Sınıflandırması"ndaki hastalıklar listesinden çıkardı. Ancak buna rağmen birçok eş cinsel birey hala özellikle de isteği doğrultusunda "tedavi" görmek için baskı altında tutuluyor.</p>
      <p>Soyadı Wang olan birinin 2016 yılında Zhumadian kentinde bir hastanede 19 gün boyunca kilitli bir odada tecrit altında tutulduğu ve bu şahsın daha sonra hastaneye dava açtığı yer alan raporda, Çinli hak örgütleri, Wang'ın ailesinin baskısı sonucu burada tutulduğunu anımsattı.</p>
      <p>Temmuz ayında yaşanan başka bir olayda ise genç bir transseksüel kadının ailesinin onu rızası dışında zorla Jingdezhen'deki bir hastaneye teslim ettiği belirtiliyor.</p>
      <p>Yine bir başka sivil toplum kuruluşunda program yöneticisi olarak görev yapan ve raporun yazılmasında yer alan bir LGBT birey, Çin'de bazı merkezlerin söz konusu terapi için yasa dışı şekilde elektrik şoku kullandıklarını yazdı.</p>
      <p>Raporda, Peng Yanzi adlı bir başka aktivistin 2014 yılında gizlice bir 'dönüşüm terapisi' merkezine gönderildiği ve kendisine burada elektrik şoku verildiği aktarıldı. Peng'in daha sonra durumu yargıya taşıdığı ve davayı kazandığı bildirildi.</p>
      <p>Sivil toplum kuruluşlarının raporunda, Çin'de en az 96 sağlık merkezinin ya da hastanenin 'dönüşüm terapisi' uyguladığı bilgisine yer verildi.</p>
      <p>STK'lar, raporu hazırlamadan önce böylesi 'tedavi' yapan 25 merkezi mercek altına aldı.</p>
      <p>Ancak neredeyse hiçbiri aleyhine işlem yapılmadığı ortaya çıktı.</p>
      <p>Sadece 4 kentte 2017 ile 2018 yıllarında herhangi bir lisansa sahip olmadığı halde tedavi uygulayan sağlık merkezlerine ceza verdiğinin tespit edildiği aktarıldı.</p>
      <ul>
        <li>
          <a href="https://tr.euronews.com/2019/06/11/vatikan-cinsiyet-tanri-tarafindan-verilir-sonradan-tercih-edilmez">Vatikan: Cinsiyet tanrı tarafından verilir sonradan tercih edilmez</a>
        </li>
        <li>
          <a href="https://tr.euronews.com/2019/08/03/amsterdam-onur-yuruyusu-500-binden-fazla-kisi-katildi-escinsel-lgbti-hak-onur-haftasi">Amsterdam Onur Yürüyüşü'ne 500 binden fazla kişi katıldı</a>
        </li>
        <li>
          <a href="https://tr.euronews.com/2019/07/21/polonya-da-lgbti-yuruyusune-asiri-sagcilardan-saldiri">Polonya'da LGBTİ+ yürüyüşüne aşırı sağcılardan saldırı</a>
        </li>
      </ul>
      <p>Ek kaynaklar<b> • Reuters</b></p>
    </article>
  </body>
</html>