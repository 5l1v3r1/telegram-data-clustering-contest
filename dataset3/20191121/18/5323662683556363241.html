<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gadget.ro/perpetoo-platforma-de-inchirieri-masini-de-la-persoana-la-persoana/"/>
    <meta property="og:site_name" content="Gadget.ro"/>
    <meta property="article:published_time" content="2019-11-21T18:03:02+00:00"/>
    <meta property="og:title" content="Perpetoo – platformă de închirieri mașini de la persoană la persoană"/>
    <meta property="og:description" content="Zilele trecute a avut loc evenimentul de prezentare a platformei Perpetoo, singura din țara noastră ce permite închirierea de automobile de la persoană la persoană. Serviciul este dezvoltat 100% cu…"/>
  </head>
  <body>
    <article>
      <h1>Perpetoo – platformă de închirieri mașini de la persoană la persoană</h1>
      <address><time datetime="2019-11-21T18:03:02+00:00">21 Nov 2019, 18:03</time> by <a rel="author" href="https://www.gadget.ro/author/darius-pana/" target="_blank">Darius Pană</a></address>
      <p>Zilele trecute a avut loc evenimentul de prezentare a platformei Perpetoo, singura din țara noastră ce permite închirierea de automobile de la persoană la persoană. Serviciul este dezvoltat 100% cu capital romînesc, până acum fiind investiți 450.000 de Euro. Echipa ce se ocupă de dezvoltarea și optimizarea platformei este formată din peste 40 de specialiști.</p>
      <p>Încep cu o chestiune care m-a amuzat, pe care o redau așa cum am găsit-o în comunicatul de presă, la secțiunea despre Perpetoo: ”<i>Serviciul își propune să contribuie la fluidizarea traficului în marile orașe prin eficientizarea parcului auto deja existent,…</i>”. Aurelian Marin, fondatorul Perpetoo, a declarat că ”<i>Românii au multe mașini, dar cele mai multe dintre acestea stau”. S</i>unt chiar curios cum o să ajute un serviciu de car sharing la eficientizarea traficului dacă menirea lui este să pună în circulație mașinile care în mod normal stau?!</p>
      <p>În fine, revenim la această platformă, ce momentan este accesibilă doar prin intermediul site-ului <a href="http://www.perpetoo.com/">www.perpetoo.com</a>. În câteva săptămâni va fi lansată și aplicația Perpetoo, ce va disponibilă spre instalare din Google Play Store și Apple App Store.</p>
      <p>Platforma este funcțională de circa o lună, iar în acest timp au fost listate peste 50 de mașini ce pot fi închiriate. Până acum, interacțiunile dintre Proprietari și Șoferi au decurs fără probleme, nu au existat incidente sau daune produse mașinilor închiriate.</p>
      <h3>Cele mai importante date despre Perpetoo:</h3>
      <ul>
        <li>Platforma este deja disponibilă în orașele București, Cluj-Napoca, Iași și Timișoara și în câteva luni se vor adăuga alte câteva mari orașe din țară;</li>
        <li>Listarea mașinilor, precum și închirierea acestora se face exclusiv online, prin intermediul platformei <a href="http://www.perpetoo.com/">www.perpetoo.com</a>, unde utilizatorii trebuie să își creeze un cont în categoria dedicată, Proprietar, respectiv Șofer. Crearea conturilor și utilizarea platformei este gratuită, doar tarifele de închiriere si asigurare fiind plătite de către cei care vor să închirieze o mașină;</li>
      </ul>
      <slideshow>
        <figure>
          <a href="https://www.gadget.ro/perpetoo-platforma-de-inchirieri-masini-de-la-persoana-la-persoana/platforma-perpetoo-2/">
            <img src="https://www.gadget.ro/wp-content/uploads/2019/11/Platforma-Perpetoo-2-228x228.png"/>
          </a>
        </figure>
        <figure>
          <a href="https://www.gadget.ro/perpetoo-platforma-de-inchirieri-masini-de-la-persoana-la-persoana/platforma-perpetoo-3/">
            <img src="https://www.gadget.ro/wp-content/uploads/2019/11/Platforma-Perpetoo-3-228x228.png"/>
          </a>
        </figure>
        <figure>
          <a href="https://www.gadget.ro/perpetoo-platforma-de-inchirieri-masini-de-la-persoana-la-persoana/platforma-perpetoo-4/">
            <img src="https://www.gadget.ro/wp-content/uploads/2019/11/Platforma-Perpetoo-4-228x228.png"/>
          </a>
        </figure>
        <figure>
          <a href="https://www.gadget.ro/perpetoo-platforma-de-inchirieri-masini-de-la-persoana-la-persoana/platforma-perpetoo-5/">
            <img src="https://www.gadget.ro/wp-content/uploads/2019/11/Platforma-Perpetoo-5-228x228.png"/>
          </a>
        </figure>
      </slideshow>
      <ul>
        <li>Mașinile listate pe platformă trebuie să aibă cel mult 8+1 locuri, să nu fie mai vechi de 10 ani, să aibă revizia auto, RCA și ITP la zi, să aibă rovinietă valabilă și să fie echipate corespunzător;</li>
        <li>Proprietarii mașinilor beneficiază de asigurare CASCO concepută special pentru acest tip de serviciu, asigurare valabilă pe toată perioada de închiriere a mașinii. Polița este oferită de UNIQA Asigurări și Renomia SRBA Insurance Broker;</li>
        <li>Proprietarii ce listează mașini spre închiriere pe platformă trebuie să dețină o formă de personalitate juridică, fie că este vorba de SRL, SRLd, Întreprindere Individuală sau PFA. Obiectul de activitate al acestor firme va fi închirierea de mașini;</li>
        <li>Comisionul perceput de platformă este de circa 15% din valoarea tranzacției. În cadrul evenimentului s-a dat un exemplu: pentru 25 de Euro plătiți de Șofer, se rețin 5 Euro de la Proprietar;</li>
        <li>Șoferului i se va reține o garanție de 100 sau 300 de Euro, în funcție de valoarea franșizei aleasă de Proprietar la încheierea poliței CASCO;</li>
        <li>Toate formalitățile de închiriere sunt parcurse deja din platformă, așa că la întâlnirea dintre Proprietar și Șofer nu mai rămân de făcut decât inspectarea condiției mașinii și predarea actelor și a unui set de chei ale mașinii.</li>
      </ul>
      <p>Voi ce credeți, va avea succes la noi în țară un astfel de serviciu?</p>
    </article>
  </body>
</html>