<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/legutobb-mar-ki-sem-tudott-allni-az-nb-iii-as-csapat-egy-ket-jatekos-azt-szeretne-hogy-megszunjon-klub"/>
    <meta property="og:site_name" content="csakfoci.hu"/>
    <meta property="article:published_time" content="2019-11-21T18:35:27+00:00"/>
    <meta property="og:title" content="Legutóbb már ki sem tudott állni az NB III-as csapat: “Egy-két játékos azt szeretné, hogy megszűnjön klub”"/>
    <meta property="og:description" content="Az Ózd elnöke kijelentette, ki nem állás miatt biztosan nem fogják kizárni őket, viszont a vezető úgy érzi, igyekeznek ellehetetleníteni az egyesületet."/>
  </head>
  <body>
    <article>
      <h1>Legutóbb már ki sem tudott állni az NB III-as csapat: “Egy-két játékos azt szeretné, hogy megszűnjön klub”</h1>
      <address><time datetime="2019-11-21T18:35:27+00:00">21 Nov 2019, 18:35</time> by <a rel="author">csakfoci.hu</a></address>
      <p>
        <b>
          <b>Az Ózd elnöke kijelentette, ki nem állás miatt biztosan nem fogják kizárni őket, viszont a vezető úgy érzi, igyekeznek ellehetetleníteni az egyesületet.</b>
        </b>
      </p>
      <p>Komoly gondokkal küzd az NB III Keleti csoportjában szereplő Ózdi KSC: az utánpótláscsapatok ki nem állása miatt folyamatosan pontlevonással sújtja a szövetség a felnőtt együttest, ezen felül az első csapat játékosai is az elmaradt juttatásaik kifizetésére várnak. A gondok az elmúlt hétvégén csúcsosodtak ki, amikor az Ózd nem tudott kiállni a Putnok elleni, idegenbeli bajnokin, ugyanis mindössze négy játékos jelent meg a mérkőzés előtt.</p>
      <p><i>– Ezek a pontlevonások sportszakmai szempontból kilátástalan helyzetbe hozták a klubot</i> – nyilatkozta a <a href="https://boon.hu/sport/helyi-sport/ozdi-ksc-kilatastalan-sportszakmai-helyzet-3920895/">boon.hu</a>-nak <b>Gál László</b>, a klub elnöke. – <i>A játékosállomány, a keret nagy része is úgy érzi, hogy az elmúlt hetekben szélmalomharcot vívunk. Hiába nyernénk, a megszerzett pontjainktól a szövetség úgyis megfosztana minket. Ez így is van, ezért a fiúk az Ózdi KSC jövőjét kilátástalannak látják ebben a bajnokságban. Ez az egyik része.</i></p>
      <blockquote>
        <b>Másik, hogy folyamatosan pótoljuk a hiányzó gyerekeket, mégis azt érzem, hogy az egyesületet igyekeznek ellehetetleníteni.</b>
      </blockquote>
      <p>A vezető hozzátette, két profi státuszú labdarúgójuk van, azt viszont nem részletezte, a többiekkel hogy állapodtak meg.</p>
      <p><i>– Egy biztos: ki nem állás miatt az Ózdi KSC-t nem fogják kizárni az NB III Keleti csoportjából. Ebben biztos vagyok</i> – hangsúlyozta Gál László. – <i>A háttérben folynak a beszélgetések, a többségnek egyértelműen az az érdeke, hogy fennmaradjon az ózdi labdarúgás.</i></p>
      <blockquote>
        <b>Egy-két játékos ezzel szemben azt szeretné, hogy megszűnjön klub, akkor ugyanis a téli átigazolási időszakban szabadon távozhatna. Ők erőltetik ezt a dolgot, senki más.</b>
      </blockquote>
    </article>
  </body>
</html>