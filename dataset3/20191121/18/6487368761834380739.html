<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/tropusi-novenyek-kihalasa/"/>
    <meta property="og:site_name" content="FEMINA"/>
    <meta property="article:published_time" content="2019-11-21T18:36:03+00:00"/>
    <meta property="og:title" content="Aggasztó dolog derült ki a trópusi növényekről: veszélybe sodorhatja az emberek jövőjét"/>
    <meta property="og:description" content="A kutatók szerint borzasztó fenyegetéssel néznek szembe az afrikai trópusi növények."/>
  </head>
  <body>
    <article>
      <h1>Aggasztó dolog derült ki a trópusi növényekről: veszélybe sodorhatja az emberek jövőjét</h1>
      <h2>A kutatók szerint borzasztó fenyegetéssel néznek szembe az afrikai trópusi növények.</h2>
      <address><time datetime="2019-11-21T18:36:03+00:00">21 Nov 2019, 18:36</time> by <a rel="author">Femina</a></address>
      <p>Az afrikai trópusi növények egyharmada a kihalás szélén áll egy új kutatás szerint. A növényfajok kipusztulása legjobban Nyugat-Afrikát, Etiópiát, Tanzánia egyes részeit és a Kongói Demokratikus Köztársaságot sújtja: ezek a térségek növényeik több mint 40%-át veszíthetik el. A veszélyeztetett fajok között fák, cserjék, gyógynövények és liánok is szerepelnek.</p>
      <p>- A biodiverzitás számtalan hasznot hoz az embereknek, és ennek elvesztése veszélybe sodorja a jövőnket - idézte a <b><a href="https://www.bbc.com/news/science-environment-50477684">BBC News</a> Thomas Couvreurt</b>, a francia Nemzeti Fenntartható Fejlődés Intézet vezető kutatóját. A faji sokszínűség csökkenése különösen nagy gond a trópusi Afrikában, ahol rendkívül nagy a diverzitás, viszont a térségben jelentős társadalmi és politikai változások zajlanak, és várhatóan a következő évtizedekben nagy lakosságnövekedésre lehet számítani - fűzte hozzá a francia tudós.</p>
      <figure>
        <img src="https://kep.cdn.indexvas.hu/1/0/3045/30458/304580/30458021_a45f4ef335010662b71c426a700f0bb5_wm.jpg"/>
      </figure>
      <p>A Science Advances folyóiratban publikált tanulmány a kihalási kockázatot vizsgálta. A veszélyeztetett fajok vörös listáját a Természetvédelmi Világszövetség - IUCN - tartja nyilván hivatalosan. Eddig az emlősök zömének, a madarak kétharmadának kockázatát értékelték, de a növények esetében csupán 8%-os a felmérés.</p>
      <p>A kutatás hasonló, de gyorsabb módszerrel több mint 20 ezer növényfaj kihalási kockázatát mérte fel. Megállapításaik szerint a vizsgált fajok 33%-át veszélyezteti a kihalás, egy másik harmaduk pedig a közeli jövőben kerülhet a kihalás szélére. A fajok főként az emberi tevékenység, köztük az erdőirtás, a földhasználat megváltozása, a népességnövekedés, a gazdasági fejlődés és a klímaváltozás miatt vannak veszélyben.</p>
      <p>
        <i>Fotók: Getty Images</i>
      </p>
      <p>
        <b>A Vértesben is elszabadult a növényveszedelem</b>
      </p>
      <p>Nemrégiben terjedt el a hír, miszerint a Vértes egy fokozottan védett területén egy veszélyes, invazív faj, az amerikai kontinensen őshonos fügekaktusz egyedeit kellett kiirtani.</p>
      <figure>
        <img src="https://kep.index.hu/1/0/3037/30371/303715/30371533_2331735_baca4bdc0d0708a4e65f68fb89751488_wm.jpg"/>
        <figcaption>
          <a href="https://femina.hu/utazas/vertes-kaktusz-terjedese/">
            <b>A Vértesben is elszabadult a növényveszedelem: miért rossz ötlet szobanövényeket természetvédelmi területen elültetni?</b>
          </a>
        </figcaption>
      </figure>
    </article>
  </body>
</html>