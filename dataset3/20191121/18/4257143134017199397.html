<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/21/uj-partot-alapitott-a-brazil-elnok-nagy-celokat-fogalmazott-meg"/>
    <meta property="og:site_name" content="infostart"/>
    <meta property="article:published_time" content="2019-11-21T18:03:00+00:00"/>
    <meta property="og:title" content="Új pártot alapított a brazil elnök, nagy célokat fogalmazott meg"/>
    <meta property="og:description" content="Új politikai pártot alapított Szövetség Brazíliáért (APB) néven Jair Bolsonaro radikális jobboldali brazil elnök a korrupció elleni harc és a keresztény értékek előmozdításának jelszavai alatt."/>
  </head>
  <body>
    <article>
      <h1>Új pártot alapított a brazil elnök, nagy célokat fogalmazott meg</h1>
      <address><time datetime="2019-11-21T18:03:00+00:00">21 Nov 2019, 18:03</time> by <a rel="author">Infostart / MTI</a></address>
      <h3>Új politikai pártot alapított Szövetség Brazíliáért (APB) néven Jair Bolsonaro radikális jobboldali brazil elnök a korrupció elleni harc és a keresztény értékek előmozdításának jelszavai alatt.</h3>
      <p>Az elnök lelkes támogatói gyűltek össze egy szállodánál Brazíliavárosban, hogy meghallgassák Bolsonarót, miután levezette a párt első gyűlését, lefektette alapszabályát és kijelölte a végrehajtó bizottság hatásköreit. "Ma lehetőségünk van arra, hogy egyesítsük a jóhiszemű brazilokat hazánk jövőjéért" - mondta az elnök a beszédben.</p>
      <p>Az APB csütörtökön közölte, hogy a párt elnöke Bolsonaro, míg első alelnöke az elnök legidősebb fia, Flávio Bolsonaro szenátor lesz.</p>
      <p>A Reuters hírügynökség szerint az új párt leginkább a gyorsan növekvő brazil evangélikus keresztényi közösség tagjaitól vár támogatást, közülük tömegesen voksoltak Bolsonaróra a 2018 októberi elnökválasztáson, aki egyebek között ígéretet tett arra, hogy gátat vet az abortusz legalizálásának, a melegházasságnak és a marihuánahasználatnak.</p>
      <p>Az APB alapelvei között szerepel az élet védelme a fogantatás pillanatától, valamint hogy törvénybe foglalja a lőfegyverviseléshez való jogot a magántulajdon védelme érdekében.</p>
      <p>Bolsonaro elmondta, hogy reményei szerint eddigi pártja, a Szociálliberális Párt (PSL) 53 - az alsóházban ülő - törvényhozójának legtöbbje, valamint további három szenátor követi őt az APB-be.</p>
    </article>
  </body>
</html>