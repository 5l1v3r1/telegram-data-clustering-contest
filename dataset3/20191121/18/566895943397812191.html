<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2580806/persi-v-ukraini-u-ternopoli-15-upivciv-otrimali-status-ucasnika-bojovih-dij-video"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-21T18:30:00+00:00"/>
    <meta property="og:title" content="Перші в Україні: у Тернополі 15 упівців отримали статус учасника бойових дій (ВІДЕО)"/>
    <meta property="og:description" content="У Тернополі 15 упівців отримали статус учасника бойових дій"/>
  </head>
  <body>
    <article>
      <h1>Перші в Україні: у Тернополі 15 упівців отримали статус учасника бойових дій (ВІДЕО)</h1>
      <address><time datetime="2019-11-21T18:30:00+00:00">21 Nov 2019, 18:30</time> by <a rel="author">Тетяна Питак</a></address>
      <p>
        <i>Їх першими визнали на всеукраїнському рівні. Воїни УПА упродовж 25 років чекали коли їм нададуть статус учасника бойових дій. І нарешті Верховна Рада внесла зміни до закону - тепер статус учасника бойових дій надають і борцям за незалежність України у XX столітті.</i>
      </p>
      <p>Перші три посвідчення вже у своїх тернопільських власників. Іншим вручать їх 30 листопада, повідомляє <a href="https://www.youtube.com/watch?v=xgDy5eZX1s4">Т1 Новини</a>.</p>
      <p>Цього дня вони чекали усе життя. А дочекалось 15 з сотень. Дочекалися дня, коли їх на рівні країни визнають й гідно оцінять подвиги. Воїни української повстанської армії, політв'язні, партизани та зв'язківці. Сьогодні їм вручили посвідчення учасника бойових дій. Першим в Україні. </p>
      <p>У такий, по-справжньому знаковий день, колишні політв'язні згадують тогочасні події. Хто не стримує сліз, а хто радіє, що той час може зараз тільки згадувати. Багатьох заарештовували, катували та знущались. А все це, через любов до України та рідної землі. Однією із таких є пані Олена. Пригадує, тоді навчалась у 9 класі, як її разом із однокласниками взяли під варту та безщадно катували.</p>
      <p>"Мені не було навіть 16, як мене забрали. Не тільки мене, нас 10 судили. Ми були в молодіжній групі антибільшовицькій "Дружба". По 25 років воєнний трибунал засудив. Старших вивезли відразу, кого куди. А я ще до повноліття на Великій тюрмі сиділа. Пізніше я попала в Мордовію. Тяжко згадувати які роботи. І всьо було, і корчування пнів, копання торфу", - пригадує колишній політв'язень Олена Господарська.</p>
      <p>Складним видалось життя і у панні Анни. Їй 91 рік, та події тієї давнини пам'ятає як сьогодні. У 1948 році після чергового бою, вона, три сестри та маленький братик залишились самі. Аби врятуватись вирішили тікати. Та попали у засідку.</p>
      <p>Що таке каторга не з чуток знає й Ігор Олещук. Засудили, тоді ще 17-річного юнака, за його ідеологію та участь в УПА.  У такий знаковий для нього день, одягнув форму та не зміг аби не пригадати присягу. Пан Ігор підкреслює, у 1942 році український народ піднявся за свою незалежність і до сьогодні він продовжує цю боротьбу.</p>
      <p>Тернопільщина - це перша область в Україні, де учасники УПА отримають посвідчення учасника бойових дій</p>
      <p>"Це для того, щоб учасників ООН/УПА вирівняли з учасниками Другої Світової війни. Вони будуть мати одинакові пільги. У нас їх всього 300 в області. Але з'являються й нові тому, що комісія по реабілітації працює, тепер згідно нового законодавства вони будуть реабілітовані", - каже полковник, заступник голови обласної регіональної комісії у справах реабілітації Тернопільської області Олександр Голуб.</p>
      <p>Олександр Голуб один із тих, хто взяв все у свої руки та до останнього працював над тим, аби упівці отримали довгоочікуваний статус і вперше за стільки років, змогли скористатись усіма пільгами, на які мають право.</p>
      <figure>
        <iframe src="https://www.youtube.com/embed/xgDy5eZX1s4" width="560" height="314" data-service="Youtube" scrolling="no"/>
      </figure>
    </article>
  </body>
</html>