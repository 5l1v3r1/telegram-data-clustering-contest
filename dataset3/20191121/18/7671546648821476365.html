<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914708"/>
    <meta property="og:site_name" content="Dnevnik"/>
    <meta property="article:published_time" content="2019-11-21T18:45:00+00:00"/>
    <meta property="og:title" content="Gledal ga je, kako je utonil v Dravi"/>
    <meta property="og:description" content="Peter Vravnik je znanca neplavalca pahnil s čolna, potem pa hladno opazoval, kako je utonil v Dravi. Tožilski očitek uboja se ponovno tehta na prvostopenjskem sodišču, tokrat na mariborskem. Prva obsodba je bila razveljavljena zaradi bistvene kršitve kazenskega postopka."/>
  </head>
  <body>
    <article>
      <h1>Gledal ga je, kako je utonil v Dravi</h1>
      <address><time datetime="2019-11-21T18:45:00+00:00">21 Nov 2019, 18:45</time> by <a rel="author">Tomaž Klipšteter</a></address>
      <p>
        <b>Peter Vravnik je znanca neplavalca pahnil s čolna, potem pa hladno opazoval, kako je utonil v Dravi. Tožilski očitek uboja se ponovno tehta na prvostopenjskem sodišču, tokrat na mariborskem. Prva obsodba je bila razveljavljena zaradi bistvene kršitve kazenskega postopka.</b>
      </p>
      <p>Čeprav je soočen s hudim tožilskim očitkom uboja, se sme 50-letni Peter Vravnik zagovarjati s prostosti. Zaradi bolezni ga je sodišče že novembra 2015 izpustilo iz pripora. Zdravljenje mu je pustilo trajne poledice, med drugim težko govori. Tudi zato na današnjem začetku ponovnega sojenja Vravnik ni rekel ničesar. Če bo imel kaj dodati k svojim dosedanjim zagovorom, bo to storil na koncu glavne obravnave, je sporočil zagovornik Tomaž Rotovnik.</p>
      <p>Vravnik, doma iz okolice Dravograda, je bil decembra 2017 nepravnomočno obsojen zaradi uboja in povzročitve lahke telesne poškodbe. Senat okrožnega sodišča v Slovenj Gradcu mu je izrekel enotno kazen šest let in dva meseca zapora. Višje sodišče v Mariboru je lani jeseni ugodilo pritožbi obrambe. Obsodbo je razveljavilo zaradi bistvene kršitve določb kazenskega postopka. Policist in kriminalisti sta bila po odvzemu prostosti Vravniku preveč neučakana in nista počakala na prihod zagovornika, temveč sta že po petih minutah spisala uradni zaznamek o tem, kaj jima je v zvezi z očitanim dejanjem povedal osumljeni.</p>
      <h3>Ponovno sojenje predali mariborskemu sodišču</h3>
      <p>Ta nezakonito pridobljeni dokaz je bil zdaj odstranjen iz sodnega spisa, ki je bil v ponovno sojenje dodeljen okrožnemu sodišču v Mariboru. Petčlanskemu senatu predseduje sodnica <b>Maša Blažeka</b>.</p>
      <p>Tragični dogodek pod obtožbo se je pripetil 17. julija 2015. Tistega večera se je trojica pivskih znancev podala na izlet s čolnom po Dravi v bližini Dravograda. Hudo opiti Vravnik je med druženjem začel zbadati in žaliti 33-letnega Martina Rogino. Ta ga je zaman prosil, naj odneha. Vravnik ga ni upošteval, temveč je neplavalca pahnil v vodo in mirno gledal, kako se utaplja. »To imaš zdaj!« naj bi še zavpil za Rogino. Ura je bila okoli 21.30.</p>
      <p>Dogajanje na čolnu je preiskovalcem podrobno opisal sopotnik v čolnu Janko Helbl. Povedal je, da je poskušal pomagati utapljajočemu, a si ni upal skočiti v vodo, saj ne zna plavati. Rogini je hotel podati roko, a mu je Vravnik to preprečil. Pri tem je šel celo tako daleč, da je Helbla večkrat udaril, ga pri tem poškodoval, nazadnje pa grozeče vprašal, ali naj v vodo vrže še njega. Po prepričanju tožilstva je Korošec naklepno zagrešil očitani kaznivi dejanji, sicer v stanju bistveno zmanjšane prištevnosti.</p>
      <h3>Molčal in zaklal tri zajce</h3>
      <p>Vravnik obžaluje dogodek, vendar krivde ni priznava. Zagovor je skozi faze postopka vztrajno spreminjal. Da je Rogino pahnil v vodo, ni zanikal. Vendar tega nikakor ni storil zato, ker ga bi hotel ubiti. »Obžalujem, da je Rogina umrl, vse skupaj je bila 'tumarija', da smo šli pijani s čolnom na Dravo, tega ne bi smeli narediti,« se je na prvem sojenju zagovarjal Vravnik in trdil, da se je zatem sedem ur vozil po Dravi, če bi kje ugledal znanca. »Se je tudi že zgodilo, da je človek notri padel in je potem spet ven prišel,« je povedal.</p>
      <p>Ko je nazadnje vendarle stopil na suho, ni nikogar obvestil, da je Rogina padel v vodo. Pričakoval je, da bo to storil Helbl, se je izmotaval. Naslednje jutro je Vravnik okopal njivo krompirja in zaklal tri zajce. Kaj se je zgodilo na Dravi, ni razkril nikomur. Truplo Rogine so našli šele po nekaj dneh, ko so svojci obvestili policijo, da ga pogrešajo, in je stekla iskalna akcija.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042838594/kronika/razveljavili-sodbo-vravniku"/>
        <a href="https://www.dnevnik.si/1042786154/kronika/o-vravnikovi-pristevnosti-se-tretji-izvedenec-"/>
        <a href="https://www.dnevnik.si/1042770041/kronika/svojo-zrtev-porinil-s-colna-tozilka-zeli-novo-izvedensko-mnenje"/>
      </related>
    </article>
  </body>
</html>