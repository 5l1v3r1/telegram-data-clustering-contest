<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trump-podle-sefky-snemovny-usa-vyuzil-uradu-ve-svuj-prospech/1823579?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T18:03:00+00:00"/>
    <meta property="og:title" content="Trump podle šéfky sněmovny USA využil úřadu ve svůj prospěch"/>
    <meta property="og:description" content="Washington 21. listopadu (ČTK) - Důkazy jasně ukazují, že Donald Trump využil prezidentského úřadu k osobnímu prospěchu, čímž podkopal bezpečnost Spojených států. Dnes to na tiskové konferenci prohlásila demokratická šéfka Sněmovny reprezentantů Nancy Pelosiová. Sněmovna Trumpa vyšetřuje kvůli možnému zneužití prezidentských pravomocí, když se snažil Ukrajinu přinutit, aby vyšetřovala jeho politického rivala Joea Bidena."/>
  </head>
  <body>
    <article>
      <h1>Trump podle šéfky sněmovny USA využil úřadu ve svůj prospěch</h1>
      <address><time datetime="2019-11-21T18:03:00+00:00">21 Nov 2019, 18:03</time> by <a rel="author" href="http://www.ctk.cz/" target="_blank">ČTK</a></address>
      <p>Washington 21. listopadu (ČTK) - Důkazy jasně ukazují, že Donald Trump využil prezidentského úřadu k osobnímu prospěchu, čímž podkopal bezpečnost Spojených států. Dnes to na tiskové konferenci prohlásila demokratická šéfka Sněmovny reprezentantů Nancy Pelosiová. Sněmovna Trumpa vyšetřuje kvůli možnému zneužití prezidentských pravomocí, když se snažil Ukrajinu přinutit, aby vyšetřovala jeho politického rivala Joea Bidena.</p>
      <slideshow>
        <figure>
          <img src="https://i3.cn.cz/6/1574359785_P201911210981701.jpg"/>
        </figure>
        <figure>
          <img src="https://i3.cn.cz/6/1574356659_P201911210931201.jpg"/>
        </figure>
        <figure>
          <img src="https://i3.cn.cz/6/1574262842_P201911200756701.jpg"/>
        </figure>
        <figure>
          <img src="https://i3.cn.cz/6/1574262860_P201911200756801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3391">Fotogalerie: Ukrajinská kauza prezidenta Trumpa</a>
        </figcaption>
      </slideshow>
      <p>"Důkazy hovoří jasně," řekla Pelosiová o prezidentově chování v úřadu. Ve sněmovním výboru pro kontrolu tajných služeb dnes pokračovalo další, v pořadí páté kolo veřejných slyšení k ukrajinské kauze. Podle Pelosiové se demokratický předseda výboru Adam Schiff a také celý výbor vyšetřovacího úkolu zhostili řádně.</p>
      <p>Sněmovní šéfka upozornila, že slyšení ještě nekončí a že sněmovna může předvolat další svědky. "Ještě jsme neskončili, den není u konce a člověk nikdy neví, čí svědectví může vést k výslechu dalšího člověka," uvedla Pelosiová k dalším výslechovým záměrům sněmovny na dotaz, zda budou předvoláni ještě jiní lidé.</p>
      <figure>
        <img src="https://i3.cn.cz/3/1571342789_P201910171176201.jpg"/>
      </figure>
      <p>Veřejná slyšení, která navazují na výpovědi za zavřenými dveřmi, začala před týdnem ve středu, kdy vypovídali americký chargé d'affaires v Kyjevě William Taylor a náměstek ministra zahraničí George Kent. V pátek pak se svědectvím vystoupila bývalá americká velvyslankyně na Ukrajině Marie Yovanovitchová. Na tento týden sněmovna předvolala devět lidí. V úterý svědčili poradkyně viceprezidenta Mikea Pence Jennifer Williamsová, vysoký bezpečnostní představitel Bílého domu a expert na Ukrajinu Alexander Vindman, bývalý zvláštní zmocněnec pro Ukrajinu Kurt Volker a poradce Bílého domu pro ruské a evropské záležitosti Tim Morrison, ve středu americký velvyslanec při Evropské unii Gordon Sondland, Laura Cooperová, která na americkém ministerstvu obrany řídí odbor Ukrajiny a Ruska, a náměstek ministra zahraničí David Hale, dnes pak před výbor předstoupili někdejší Trumpova poradkyně Fiona Hillová, která měla na starosti evropské a ruské záležitosti, a politický rada velvyslanectví USA v Kyjevě David Holmes.</p>
      <p>Celou kauzu odstartoval člověk, jehož identita veřejnosti není známá a který vynesl informace o kontroverzním červencovém telefonátu Trumpa s ukrajinským prezidentem Volodymyrem Zelenským. V tomto rozhovoru šéf Bílého domu žádal, aby ukrajinské úřady vyšetřovaly jeho politického rivala z řad demokratů Joea Bidena. Republikáni i Trump se snaží zjistit, kdo na telefonát upozornil. Podle Pelosiové má ale tento člověk právo na ochranu. Výpady proti němu považuje šéfka sněmovny za útok na integritu celého amerického systému.</p>
    </article>
  </body>
</html>