<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/iek-akmi-debate-gia-ton-antikaptistiko-nomo-me-ton-ipourgo-igias"/>
    <meta property="og:site_name" content="Voria.gr"/>
    <meta property="article:published_time" content="2019-11-21T18:21:00+00:00"/>
    <meta property="og:title" content="ΙΕΚ ΑΚΜΗ: DEBATE ΓΙΑ ΤΟΝ ΑΝΤΙΚΑΠΤΙΣΤΙΚΟ ΝΟΜΟ ΜΕ ΤΟΝ ΥΠΟΥΡΓΟ ΥΓΕΙΑΣ"/>
    <meta property="og:description" content="Ο Υπουργός «άνοιξε» τα χαρτιά του και απάντησε στα ερωτήματα σπουδαστών Δημοσιογραφίας του ΙΕΚ ΑΚΜΗ για το επίκαιρο ζήτημα του αντικαπνιστικού νόμου"/>
  </head>
  <body>
    <article>
      <h1>ΙΕΚ ΑΚΜΗ: DEBATE ΓΙΑ ΤΟΝ ΑΝΤΙΚΑΠΤΙΣΤΙΚΟ ΝΟΜΟ ΜΕ ΤΟΝ ΥΠΟΥΡΓΟ ΥΓΕΙΑΣ</h1>
      <h2>Ο Υπουργός «άνοιξε» τα χαρτιά του και απάντησε στα ερωτήματα σπουδαστών Δημοσιογραφίας του ΙΕΚ ΑΚΜΗ για το επίκαιρο ζήτημα του αντικαπνιστικού νόμου</h2>
      <address><time datetime="2019-11-21T18:21:00+00:00">21 Nov 2019, 18:21</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Δυναμικά συνεχίστηκε ο θεσμός των Debates του ΙΕΚ ΑΚΜΗ, με προσκεκλημένο τον Υπουργό Υγείας, κ. Βασίλη Κικίλια. Μία μέρα μετά την επίσημη παρουσίαση του Εθνικού Σχεδίου Δράσης κατά του Καπνίσματος από την κυβέρνηση,  ο Υπουργός «άνοιξε» τα χαρτιά του και απάντησε στα ερωτήματα των σπουδαστών Δημοσιογραφίας του ΙΕΚ ΑΚΜΗ  για το επίκαιρο ζήτημα του αντικαπνιστικού νόμου. Τη συζήτηση συντόνισε ο δημοσιογράφος και επικεφαλής του Τομέα Δημοσιογραφίας του ΙΕΚ ΑΚΜΗ, Νίκος Χατζηνικολάου.</p>
      <p>Στο κατάμεστο αμφιθέατρο του ΙΕΚ ΑΚΜΗ παρουσία του Πρόεδρου του ΙΕΚ ΑΚΜΗ κ. Κωνσταντίνου Ροδόπουλου και του Αντιπροέδρου κ. Βαγγέλη Ροδόπουλου, οι σπουδαστές Δημοσιογραφίας είχαν την ευκαιρία να συνομιλήσουν και να υποβάλουν πλήθος ερωτημάτων στον κ. Κικίλια.  Η εξαιρετικά ενδιαφέρουσα συζήτηση κινήθηκε γύρω από τον πολύ σημαντικό άξονα της δημόσιας υγείας καθώς και το ζήτημα της αποτελεσματικής εφαρμογής του αντικαπνιστικού νόμου<br/><br/>Ο κ. Κικίλιας τόνισε ότι ο νόμος στοχεύει στην πρόληψη, τον περιορισμό των επιπτώσεων στον γενικό πληθυσμό και ιδιαίτερα στα παιδιά, στην καθιέρωση κουλτούρας σεβασμού προς τους μη-καπνιστές καθώς και στην υποστήριξη εκείνων που επιθυμούν τη διακοπή του καπνίσματος. Συγκεκριμένα ανέφερε πως οι θάνατοι που οφείλονται στο κάπνισμα υπολογίζονται σε 20.000 ετησίως,  ενώ η ίδια αιτία προκαλεί 700.000 ημέρες νοσηλείας με το κόστος να φτάνει το 1 δις ευρώ για το κράτος.  <br/><br/>Επιπροσθέτως, σημείωσε πως το 40% αυτών που νοσούν είναι παθητικοί καπνιστές και το 74% των καπνιστών επιθυμούν την εφαρμογή του νόμου. «Η υγεία μας ενώνει, είναι ιερό αγαθό και έχει έρθει η ώρα να εφαρμοστεί ο νόμος και στην Ελλάδα. Υπάρχει ρυθμιστικό πλαίσιο για τα πρόστιμα που θα εφαρμόζονται για όλους όσοι δε συμμορφώνονται και η Κυβέρνηση θα είναι αυστηρή στην παρακολούθηση του νόμου» ανέφερε μεταξύ άλλων ο υπουργός Υγείας.  <br/><br/>Σε ερώτημα σπουδαστή για το ενδεχόμενο να υπάρχουν συγκεκριμένοι χώροι που το κάπνισμα θα επιτρέπεται ο κ. Κικίλιας απάντησε ότι η εμπειρία έχει αποδείξει πως αυτού του είδους οι ενέργειες δεν επέφεραν επιθυμητά αποτελέσματα. «Στην Ελλάδα άλλωστε βρίσκουμε πάντα τρόπους να παρακάμπτουμε τη νομιμότητα» προσέθεσε. Αναφορικά με την καταπάτηση του αντικαπνιστικού νόμου, ο υπουργός Υγείας τόνισε πως «[…] τα πάντα είναι θέμα πολιτικής βούλησης και τα κακώς κείμενα σε μία χώρα μπορούν να αλλάξουν αν είμαστε αισιόδοξοι, έχουμε πίστη και αντιληφθούμε πως η δημόσια υγεία είναι το μέγιστο και πολυτιμότερο αγαθό». <br/><br/>Το Debate συνεχίστηκε με ερώτηση σπουδαστή σχετικά με τα έσοδα που θα προκύψουν από την εφαρμογή του αντικαπνιστικού νόμου και των προστίμων που αυτός προβλέπει.  Ο κ. Κικίλιας τόνισε με έμφαση πως ο αντικαπνιστικός νόμος δεν εφαρμόζεται για τα έσοδα από τα πρόστιμα.  Παρότι, όπως επισήμανε η επιβάρυνση του συστήματος υγείας από το κάπνισμα ανέρχεται σε 1 δις σημείωσε πως μέλημα του κράτους αποτελεί πρωτίστως να προλαμβάνει και να μεριμνά και στη συνέχεια να θεραπεύει.</p>
      <p>Σχετικά με τις επιπτώσεις στον κλάδο της εστίασης από την απαρέγκλιτη εφαρμογή του αντικαπνιστικού νόμου και με το ενδεχόμενο η κυβέρνηση να επανεξετάσει κάποια μέτρα ο κ. Κικίλιας απέκλεισε τις εξαιρέσεις λέγοντας χαρακτηριστικά: «Εκεί που αρχίζουν τα παραθυράκια και οι εξαιρέσεις παύει να ισχύει ο νόμος».  Όταν ο υπουργός ρωτήθηκε για το πώς θα επιβληθεί ο αντικαπνιστικός νόμος στους αθλητικούς χώρους, ανέφερε πως είναι κάτι που θα γίνει βήμα- βήμα. Παράλληλα τόνισε ότι έχει πίστη στη νέα γενιά και σημείωσε πως η ελληνική κοινωνία είναι πιο ώριμη από ποτέ να εφαρμόσει τον νόμο.</p>
      <p>Το Debate ολοκληρώθηκε με ερώτημα σχετικά με τα νέα προϊόντα καπνού και τις εναλλακτικές μορφές καπνίσματος, όπου ο κ. Κικίλιας επεσήμανε πως ο 4οςάξονας του αντικαπνιστικού νόμου αφορά τον έλεγχο, τη ρύθμιση και την παρακολούθηση των νέων αυτών προϊόντων καπνού. «Είναι υποχρέωση μας σε συνεργασία με τον ΕΟΦ να ελέγξουμε νομοθετικά όλα τα νέα προϊόντα. Η πρόληψη είναι ανώτερη της θεραπείας».</p>
      <p>Στην τοποθέτησή του ο αντιπρόεδρος του ΙΕΚ ΑΚΜΗ κ. Β. Ροδόπουλος ανέφερε: «Στον Εκπαιδευτικό μας Όμιλο, στο ΙΕΚ ΑΚΜΗ και στο Μητροπολιτικό Κολλέγιο, φοιτούν σήμερα περισσότεροι από 25.000 σπουδαστές. Αποτελεί υποχρέωσή μας να ενημερώσουμε τους νέους για τις καταστροφικές συνέπειες του καπνίσματος και να περάσουμε το μήνυμα του ενεργού πολίτη. Ως Οργανισμός εναρμονιζόμαστε πλήρως με το νέο ρυθμιστικό και κανονιστικό πλαίσιο ελέγχου». <br/><br/>Ο θεσμός Debates συνεχίζεται με επόμενο σταθμό το ΙΕΚ ΑΚΜΗ στη Θεσσαλονίκη τη Δευτέρα 2 Δεκεμβρίου, στη 13:00 με καλεσμένο τον αγαπημένο καλλιτέχνη, Αντώνη Ρέμο και συντονινιστή, τον  Δημοσιογράφο και ambassador της Σχολής Δημοσιογραφίας, Αντώνη Σρόιτερ.  <br/>Περισσότερες πληροφορίες στο www.iek-akmi.edu.gr.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/to-iek-akmi-stirizi-ta-pedia-me-diaviti-mathimata-gia-junior-chefs"/>
        <a href="https://www.voria.gr/article/zervas-innovation-hub-sti-thessaloniki-apo-pagkosmia-eteria"/>
        <a href="https://www.voria.gr/article/iek-akmi-proto-debate-tis-chronias-me-kalesmeno-ton-zerva"/>
        <a href="https://www.voria.gr/article/iek-akmi-1600-nei-sta-meet--up-days-sti-thessaloniki"/>
        <a href="https://www.voria.gr/article/plithos-kosmou-sta-lampera-egkenia-tou-mitropolitiko--akmi-sti-rodo"/>
        <a href="https://www.voria.gr/article/stin-evropaiki-elit-tis-ekpedefsis-mpike-to-iek-akmi"/>
      </related>
    </article>
  </body>
</html>