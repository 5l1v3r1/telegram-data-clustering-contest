<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/investitie-de-78-de-milioane-de-lei-intr-un-campus-scolar-in-oradea-cu-sali-de-clasa-internat-ateliere-si-bazin-de-hidroterapie-pentru-copii-cu-nevoi-speciale-152958.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T18:31:00+00:00"/>
    <meta property="og:title" content="Investiţie de 78 de milioane de lei într-un campus şcolar în Oradea, cu săli de clasă, internat, ateliere şi bazin de hidroterapie pentru copii cu nevoi speciale "/>
    <meta property="og:description" content="Reprezentanţii Consiliului Judeţean Bihor au anunţat, joi, că a fost semnat contractul pentru proiectarea şi execuţia unui campus şcolar pentru învăţământul special în Oradea. Campusul va cuprinde săli de clasă, internat, zonă pentru ateliere, precum şi un bazin pentru hidroterapie. Investiţia se va ridica la 78,15 milioane lei, cu TVA inclus."/>
  </head>
  <body>
    <article>
      <h1>Investiţie de 78 de milioane de lei într-un campus şcolar în Oradea, cu săli de clasă, internat, ateliere şi bazin de hidroterapie pentru copii cu nevoi speciale </h1>
      <address><time datetime="2019-11-21T18:31:00+00:00">21 Nov 2019, 18:31</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/stradaceyrat21112019.JPG"/>
        <figcaption>Campusul va fi amenajat pe strada Ceyrat nr. 4</figcaption>
      </figure>
      <p>
        <b>Reprezentanţii Consiliului Judeţean Bihor au anunţat, joi, că a fost semnat contractul pentru proiectarea şi execuţia unui <a href="https://www.ebihoreanul.ro/stiri/ultima-or-31-1/consiliul-judetean-vrea-sa-ridice-un-campus-scolar-pentru-copiii-cu-nevoi-speciale-cu-sala-de-sport-tarc-cu-ponei-si-oaza-verde-foto-139727.html">campus şcolar</a> pentru învăţământul special în Oradea.</b>
      </p>
      <p>Campusul va cuprinde săli de clasă, internat, zonă pentru ateliere, precum şi un bazin pentru hidroterapie. Investiţia se va ridica la 78,15 milioane lei, cu TVA inclus.</p>
      <p>Potrivit unui comunicat semnat de purtătorul de cuvânt al CJ Bihor, Adrian Simon, lucrarea va fi realizată de asocierea formată din SC Drum Asfalt SRL (lider de asociere), Trameco SA, Vega 93 SRL şi Struktoplan SRL.</p>
      <p>Terenul de 28.000 mp pe care vor fi ridicate construcţiile aparţine Consiliului Judeţean Bihor şi este situat pe strada Ceyrat nr. 4.</p>
      <p>"Conceptul iniţial al acestui proiect a fost crearea unei structuri integrate pentru copiii cu dizabilităţi prin dezvoltarea unei infrastructuri moderne şi a cadrului optim prin care să li se asigure facilităţile necesare", a transmis, prin comunicat, preşedintele CJ, Pásztor Sándor.</p>
      <p>Potrivit studiului de fezabilitate, urmează să fie construite opt corpuri de clădire, după cum urmează: Corp 1 – Învăţământ preşcolar, primar cu regimul de înălţime P+2E; Corp 2 - Învăţământ gimnazial, bibliotecă cu regimul de înălţime P+3E; Corp 3 – Internat cu regimul de înălţime S+P+4E; Corp 4 - Cabinete medicale: psihologie şi kinetoterapie cu regimul de înălţime: P+E; Corp 5 – Sala de mese cu regimul de înălţime S+P; Corp 6 – Bazin hidroterapie (parter); Corp 7 – Atelier practică (parter) şi Corp 8 – Sală sport (parter).</p>
      <figure>
        <img src="https://www.ebihoreanul.ro/user_files/proiectcampus21112019.jpg"/>
      </figure>
      <p>Sunt prevăzute de asemenea amenajări exterioare precum terenuri de sport şi loc de joacă, platforme carosabile, alei pietonale, spaţii verzi şi împrejmuire.</p>
      <p>Pentru proiectare, asocierea va avea la dispoziţie 6 luni, iar pentru execuţia lucrărilor 36 de luni.</p>
    </article>
  </body>
</html>