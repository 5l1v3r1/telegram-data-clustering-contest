<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103347/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T18:16:52+00:00"/>
    <meta property="og:title" content="Держдеп США закликав Туреччину позбутися російських систем С-400"/>
    <meta property="og:description" content="Туреччина повинна “позбутися” російської системи протиракетної оборони С-400, яку вона придбала."/>
  </head>
  <body>
    <article>
      <h1>Держдеп США закликав Туреччину позбутися російських систем С-400</h1>
      <address>
        <time datetime="2019-11-21T18:16:52+00:00">21 Nov 2019, 18:16</time>
      </address>
      <p>Туреччина повинна "позбутися" російської системи протиракетної оборони С-400, яку вона придбала.</p>
      <p>Про це заявив високопоставлений представник Держдепартаменту США, повідомляє "Європейська правда" з посиланням на <a href="https://www.reuters.com/">Reuters</a>.</p>
      <p>На зустрічі з журналістами чиновник сказав, що введення санкцій США щодо Туреччини через купівлю російських систем все ще можливе.</p>
      <p>"Вони знають, що у них є вибір рухатися вперед, і вибір полягає в тому, щоб позбутися С-400", - сказав він.</p>
      <p>Раніше американські ЗМІ повідомляли, що президент США Дональд Трамп перед візитом президента Туреччини Реджепа Таїпа Ердогана до Білого дому 13 листопада <b><a href="https://www.eurointegration.com.ua/news/2019/11/13/7102975/">запропонував</a></b> йому пакет "спонукань" до покращення відносин між США та Туреччиною.</p>
      <p>США заявляють, що С-400 несумісна з силами НАТО і може поставити під загрозу програму винищувачів F-35 та допомогти російській розвідці. Адміністрація Трампа усунула Туреччину з програми F-35 у липні.</p>
      <p>Радник Трампа з національної безпеки Роберт О'Брайен <a href="https://www.eurointegration.com.ua/news/2019/11/11/7102870/"><b>заявив</b></a>: якщо Туреччина не позбудеться російської системи, вона, найімовірніше, зіткнеться із санкціями США, підтриманими двопартійною більшістю в Конгресі.</p>
    </article>
  </body>
</html>