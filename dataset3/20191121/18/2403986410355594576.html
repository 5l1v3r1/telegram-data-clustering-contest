<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/health/sibirka_yak_nebezpechnu_hvorobu_peretvorili_v_biologichnu_zbroyu_n1237460"/>
    <meta property="og:site_name" content="24 Канал"/>
    <meta property="article:published_time" content="2019-11-21T18:17:00+00:00"/>
    <meta property="og:title" content="Сибірка: як небезпечну хворобу перетворили в біологічну зброю"/>
    <meta property="og:description" content="Сибірка – хвороба, яка перетворює шкіру в рани вугільного кольору. Цю небезпечну недугу можна вдихнути, з'їсти або ж занести в рану. До того ж, це – сучасний вид біотероризму. Що треба знати про захворювання та як від нього вберегтися – читайте в матеріалі 24 каналу."/>
  </head>
  <body>
    <article>
      <h1>Сибірка: як небезпечну хворобу перетворили в біологічну зброю</h1>
      <address><time datetime="2019-11-21T18:17:00+00:00">21 Nov 2019, 18:17</time> by <a rel="author" href="https://24tv.ua/item_tag6900/" target="_blank">Софія Трощук</a></address>
      <p>
        <b>Сибірка – хвороба, яка перетворює шкіру в рани вугільного кольору. Цю небезпечну недугу можна вдихнути, з'їсти або ж занести в рану. До того ж, це – сучасний вид біотероризму. Що треба знати про захворювання та як від нього вберегтися – читайте в матеріалі 24 каналу.</b>
      </p>
      <h3>Історія виникнення хвороби</h3>
      <p>Німецький мікробіолог Роберт Кох є автором так званих постулатів Коха. Це чотири критерії етіології, тобто походження хвороб. Науковець у 19 столітті таким чином виділив збудник сибірки, а ще – туберкульозу.</p>
      <blockquote>Зверніть увагу! <a href="https://24tv.ua/health/yaka_smertelna_nebezpeka_mozhe_buti_u_domashniy_konservatsiyi_n1234428">Яка смертельна небезпека може бути у домашній консервації</a></blockquote>
      <p>Та насправді ця недуга світом гуляла ще задовго до Коха. Вперше її описали у медичних джерелах Індії, і аж у 18 столітті вдалося встановити: сибірка передається від тварини до людини. Найчастіше – під час забою худоби або ж оброблення туш.</p>
      <p>  Сибірка – що це? Гостра інфекційна хвороба тварин і людини, що протікає переважно у вигляді шкірної форми, значно рідше – в легеневій і кишковій формах з явищами сепсису.</p>
      <p>У світі цю хворобу називають <b>антракс</b>, що з грецької означає "вугілля". Ця назва вдало характеризує головні ураження недуги: струпи чорного кольору на шкірі. В Україні сибірка має такі назви: телій, гербарець, жабур.</p>
      <p>"Сибірська виразка" – це буквально калька з російської, та ще й не надто правильно мовою оригіналу. Лікарі Російської імперії вважали, що ця хвороба поширена лише на території Сибіру. Але це не так: недуга з'являється на всіх континентах.</p>
      <h3>Як захворювання вражає тварин та людей</h3>
      <p>Сибірка заражає багато видів травоїдних тварин – таких як вівці, велика рогата худоба та кози. Вони заражаються через ґрунт, забруднений спорами сибірки, що можуть роками залишатися в землі. В скотомогильнику, в дикій природі або ж під під'їздом житлового будинку.</p>
      <p><b>Без лабораторного дослідження дізнатися, чи заражений ґрунт, не можна.</b> Спори бактерій сибірки можуть активуватися, коли поверхня ґрунту порушується. Наприклад, у результаті повені, проливних дощів або зсувів. Захворювання, як правило, з'являється знову, коли внаслідок цих факторів спори потрапляють в шлунок тварини з трави на пасовищах. </p>
      <p>Людина може заразитися, якщо з'їсть забруднену спорами їжу: овочі та фрукти, які росли на зараженій землі, або ж м'ясо чи продукти тваринництва, вип'є води або ж вдихне повітря, де бактерія була розпилена чи принесена вітром.</p>
      <figure>
        <img src="https://24tv.ua/resources/photos/news/620_DIR/201911/1237460_10180064.jpg?201911163954"/>
        <figcaption>Спори сибірки можуть потрапити в організм людини й через порізи на шкірі</figcaption>
      </figure>
      <p>Сибірка поводить себе дуже хитро в людському організмі: спершу бактерія обростає капсулою, яка імітує оболонку імунних клітин, тоді добирається до лімфовузлів. Упродовж цього шляху сибірка виділяє сильні токсини. Вони ж і провокують подальші наслідки, небезпечні для нашого здоров'я.</p>
      <h3>Форми сибірки: які існують та як лікувати</h3>
      <p>Середня тривалість інкубаційного періоду захворювання 2-3 дні, коливання можуть складати від кількох годин до 8-14 діб. Існує три форми сибірки: <b>шкірна, легенева, кишкова.</b></p>
      <p>  Шкірна сибірка – симптоми: • скупчення невеликих припухлостей, які можуть свербіти, <br/>• навколо ураження може виникати припухлість, <br/>• з'являється безболісна шкірна виразка з чорним центром, <br/>• найчастіше сибірка вражає обличчя, шию та руки.   Легенеба сибірка – симптоми:</p>
      <p>• дискомфорт в області грудей, задишка,<br/>• запаморочення та неясність у свідомості,<br/>• кашель, нудота, біль у шлунку, підвищена пітливість,<br/>• втомлюваність та ламкість у тілі.</p>
      <p>  Шлункова сибірка – симптоми:  • набряки лімфовузлів, біль у горлі та при ковтанні, <br/>• нудота, блювота з кров'ю, головний біль, почервонілі очі, <br/>• біль у шлунку, втрата свідомості, набряк черевної порожнини.</p>
      <p>Нещодавно серед наркоманів Північної Європи виявили ще одну форму сибірської виразки – <b>ін'єкційна.</b> Симптоми іноді нагадують шкірну форму, проте інфекція може перебувати глибоко під шкірою або в м'язі, який отримав ін'єкцію наркотику.</p>
      <p>Іноді в хворого може розвинутися сепсис, тобто зараження крові. Усі форми сибірки лікують в медзакладах: хворих ушпиталюють, тоді вводять їм антибіотики.</p>
      <h3>Випадки небезпечної хвороби Україні</h3>
      <p>В Україні ця хвороба востаннє з'являлася у жовтні 2018 року. Тоді в Одеській області під час забою худоби шкірну форму антраксу <a href="https://24tv.ua/health/v_ukrayini_zafiksuvali_nebezpechnu_infektsiyu_vvedeno_karantin_n1040764">підхопили п'ятеро людей</a>. Дослідження також показали, що сибірка "жила" в м'ясі тварин і ґрунті у дворі, де забивали хвору худобу.</p>
      <p>Вже наприкінці жовтня 2019 року сибірку запідозрили в 14-річної мешканки Тернопільщини. Такі думки у лікарів з'явилися через рану темного кольору на ключиці дівчинки. На щастя, цей діагноз не підтвердився.</p>
      <h3>Біологічні атаки: сибірка та погрози у США</h3>
      <p>На початку 2000-х у США трапилася вкрай загадкова історія. Незабаром після трагедії 11 вересня в офіси кількох ЗМІ, серед яких NBC та New York Post, та двом сенаторам поштою надійшли листи — і в них були записки з погрозами.</p>
      <p>Згодом виявилося, що в листах є ще порошок — і в ньому спори сибірки. П'ять американців були вбиті, а 17 постраждали внаслідок того, що назвали найгіршими біологічними атаками в США. </p>
      <figure>
        <img src="https://24tv.ua/resources/photos/news/620_DIR/201911/1237460_10180154.jpg?201911164749"/>
        <figcaption>Листи з погрозами, у яких були спори сибірки</figcaption>
      </figure>
      <p>Подальше слідство у справі, яку назвали "Амерітракс", стало одним з найбільших і найскладніших в історії правоохоронних органів. Підозрюваними стали мікробіолог Стівен Хетфіл і вчений, який працював на владу, Брюс Айвінс. </p>
      <p>Хетфіл через підозри спецпризначенців втратив роботу, репутацію, але офіційних звинувачень йому таки не висунули. У 2003 році Стівен подав на ФБР до суду. І чотири роки потому бюро виплатило йому компенсацію — майже шість мільйонів доларів.</p>
      <figure>
        <img src="https://24tv.ua/resources/photos/news/620_DIR/201911/1237460_10180226.jpg?201911165350"/>
        <figcaption>Мікробіолог Стівен Хетфіл</figcaption>
      </figure>
      <p>А ось із Айвінсом історія цікавіша. Він — вчений, член Червоного хреста, сім'янин із двома дітьми, католик. А ще — соціопат та головний підозрюваний у справі "Амерітракс". Полювання за ним поновили тоді, коли Хетфіл перестав бути підозрюваним.</p>
      <p>Річ у тім, що у 2001 році невелика кількість спор антраксу потрапила за межі лабораторії, де працював Брюс Айвінс. Він не доповів про це керівництву — за його словами, не хотів стати ініціатором паніки. Натомість самотужки знищив матеріал.</p>
      <figure>
        <img src="https://24tv.ua/resources/photos/news/620_DIR/201911/1237460_10180259.jpg?201911165605"/>
        <figcaption>Вчений Брюс Айвінс</figcaption>
      </figure>
      <p>Та для ФБР це було достатньою причиною, аби готувати Айвінсу офіційні звинувачення. Вручити підозру йому не встигли. У 2008-му Айвінс покінчив життя самогубством. Його так і не змогли відкачати після передозування знеболювальним. Адвокат вченого запевняв, що до самогубства його довели слідчі.</p>
      <h3>Як вберегти себе від сибірки</h3>
      <p>  Сибірка – профілактика захворювання:  • купуйте м’ясо лише в місцях, де якість продуктів контролюється, <br/>• дотримуйтеся гігієнічних норм під час забою обробки м'яса, <br/>• якщо займаєтеся тваринництвом — впорядковуйте захоронення тваринних трупів, <br/>• контролюйте з допомогою ветеринара хутряну та шкіряну сировину, <br/>• щеплюйте худобу від сибірки.</p>
      <p>Бонусна порада: уважно перевіряйте листівки, аби часом не підхопити смертельну недугу.</p>
    </article>
  </body>
</html>