<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/politic/iohannis-istorie-sustinatori-galati-326730.html"/>
    <meta property="og:site_name" content="Observator"/>
    <meta property="article:published_time" content="2019-11-21T18:42:00+00:00"/>
    <meta property="og:title" content="Iohannis, în faţa susţinătorilor din Galaţi: &quot;Am reuşit să schimbăm cursul istoriei&quot;"/>
    <meta property="og:description" content="Klaus Iohannis, candidatul Partidului Naţional Liberal, a avut, în cursul zilei de joi, o întâlnire cu susţinătorii săi din Galaţi."/>
  </head>
  <body>
    <article>
      <h1>Iohannis, în faţa susţinătorilor din Galaţi: "Am reuşit să schimbăm cursul istoriei"</h1>
      <address><time datetime="2019-11-21T18:42:00+00:00">21 Nov 2019, 18:42</time> by <a rel="author">Cristi Ioniţă</a></address>
      <p>
        <b>
          <b>Klaus Iohannis, candidatul Partidului Naţional Liberal, a avut, în cursul zilei de joi, o întâlnire cu susţinătorii săi din Galaţi.</b>
        </b>
      </p>
      <p>Cu această ocazie, Iohannis i-a lăudat pe gălăţeni în legătură cu modul în care au votat la ultimele alegeri şi s-a declarat încântat de modul în care s-a dezvoltat oraşul.</p>
      <h3>Iohannis aşteaptă de la gălăţeni să-l voteze în majoritate</h3>
      <p>Mai mult, Iohannis a spus despre gălăţeni că sunt "<i>oameni faini şi harnici</i>" şi le-a transmis că "<i>de fapt, nu politicienii sunt eroii alegerilor, ci alegătorii, cei care pot îmbunătăţi situaţia României cu ajutorul ştampilei</i>".</p>
      <p>Şeful statului, care candidează pentru al doilea mandat, a anunţat că "<i>obiectivul nostru comun, al meu şi al dumneavoastră, ar trebui să câştigăm şi următoarele alegeri, cele prezidenţiale, localele şi parlamentarele. Doar atunci vom fi în situaţia de a pune clar în practică proiectul nostru comun, cel al unei Românii normale</i>".</p>
      <p>Iohannis a ţinut să-i asigure pe susţinătorii săi din Galaţi şi că "<i>semnalele sunt bune. Schimbarea se produce acum în România. În timp ce noi vorbim, se produce schimbarea în România. Am reuşit în acest an să obţinem ceva la care nu se aştepta nimeni. Am reuşit să schimbăm cursul istoriei, iar voi aţi contribuit din plin prin votul vostru</i>".</p>
      <p>Iohannis nu a ezitat să-şi atace rivala precizând că "<i>am reuşit să eliminăm prin moţiune acel guvern PSD-ist eşuat, condus de contracandidata mea. A fost Guvernul eşuat al regimului de tristă amintire Dragnea-Dăncilă</i>".</p>
      <p>Concluzia lui Iohannis a fost cât se poate de clară: "<i>Îmi doresc şi ar fi fantastic să avem un preşedinte care vine din PNL, eu, şi un guvern liberal</i>".</p>
    </article>
  </body>
</html>