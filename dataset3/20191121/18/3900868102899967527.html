<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562702/aegean-ayxisi-kata-10-sta-enopoiimena-esoda-to-9mino-toy-2019"/>
    <meta property="og:site_name" content="NOOZ."/>
    <meta property="article:published_time" content="2019-11-21T18:33:00+00:00"/>
    <meta property="og:title" content="Aegean: Aύξηση κατά 10% στα ενοποιημένα έσοδα το 9μηνο του 2019"/>
    <meta property="og:description" content="Αύξηση στα ενοποιημένα έσοδα κατά 10% παρουσίασε το εννεάμηνο του 2019 η Aegean."/>
  </head>
  <body>
    <article>
      <h1>Aegean: Aύξηση κατά 10% στα ενοποιημένα έσοδα το 9μηνο του 2019</h1>
      <address>
        <time datetime="2019-11-21T18:33:00+00:00">21 Nov 2019, 18:33</time>
      </address>
      <p>
        <b>Αύξηση στα ενοποιημένα έσοδα κατά 10% παρουσίασε το εννεάμηνο του 2019 η Aegean.</b>
      </p>
      <p>Συγκεκριμένα, σύμφωνα με τα οικονομικά αποτελέσματα της εταιρείας, σε σχέση με το ίδιο διάστημα για την περσινή χρονιά, τα ενοποιημένα έσοδα είναι αυξημένα κατά 10% στα 1,0319 δισ. ευρώ, ενώ τα καθαρά κέρδη μετά από φόρους ανήλθαν σε 77,1 εκατ. ευρώ από 80,9 εκατ. ευρώ την αντίστοιχη περίοδο του 2018.</p>
      <p>Η επιβατική κίνηση αυξήθηκε κατά 7% και ανήλθε σε 11,6 εκατ. επιβάτες, με την εταιρεία να επενδύει σε 6% υψηλότερη χωρητικότητα, η οποία ανήλθε σε 13,9 εκατ. θέσεις.</p>
      <p>Στο δίκτυο εσωτερικού η Aegean και η Olympic Air μετέφεραν 4,9 εκατ. επιβάτες, παρουσιάζοντας αύξηση 2%, ενώ στο δίκτυο εξωτερικού ταξίδεψαν 6,7 εκατ. επιβάτες, σημειώνοντας αύξηση 12% σε σχέση με το ίδιο διάστημα του 2018.</p>
      <p>Η μέση πληρότητα πτήσεων βελτιώθηκε σε 84,5% το 2019 από 83,6% το 2018. Ο Όμιλος προσέφερε 8% περισσότερες χιλιομετρικές θέσεις, πραγματοποιώντας 5% περισσότερες πτήσεις.</p>
      <p>Η εφαρμογή του λογιστικού προτύπου Δ.Π.Χ.Α. 16 επιβάρυνε τα καθαρά κέρδη προ φόρων κατά 14 εκατ. ευρώ, ενώ αρνητική ήταν και η επίδραση από την αύξηση του μέσου μοναδιαίου κόστους καυσίμου που επηρέασε το αποτέλεσμα κατά 16 εκατ. ευρώ το εννεάμηνο του 2019.</p>
      <p>Η Aegean εξακολουθεί να διατηρεί καθαρά ταμειακά διαθέσιμα (Νet Cash) ύψους101 εκατ. ευρώ μετά και την κεφαλαιοποίηση του συνόλου των μελλοντικών υποχρεώσεων που προκύπτουν από τις λειτουργικές μισθώσεις των αεροσκαφών και την υποχρέωση που προέκυψε από την έκδοση του ομολόγου.</p>
      <p>Τα λειτουργικά κέρδη προ φόρων, χρηματοδοτικών αποτελεσμάτων και αποσβέσεων (EBITDA) διαμορφώθηκαν στα 231 εκατ. ευρώ στο εννεάμηνο του 2019.</p>
      <p>Σχολιάζοντας τα αποτελέσματα ο διευθύνων σύμβουλος Δημήτρης Γερογιάννης δήλωσε ότι "η Aegean σημείωσε σημαντική βελτίωση των επιχειρησιακών της μεγεθών το εννεάμηνο του 2019 και κατάφερε να επιτύχει 12% αύξηση στην κίνηση εξωτερικού παρά την οριακή αύξηση του εισερχόμενου τουρισμού στο σύνολο της χώρας".</p>
    </article>
  </body>
</html>