<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159039_1031.html"/>
    <meta property="og:site_name" content="Novsport"/>
    <meta property="article:published_time" content="2019-11-21T18:31:00+00:00"/>
    <meta property="og:title" content="Подолски може да продължи кариерата си в Полша"/>
    <meta property="og:description" content="Нападателят преговаря с Гурник Забже"/>
  </head>
  <body>
    <article>
      <h1>Подолски може да продължи кариерата си в Полша</h1>
      <address><time datetime="2019-11-21T18:31:00+00:00">21 Nov 2019, 18:31</time> by <a rel="author">Христо Иванов</a></address>
      <p> Бившият германски национал Лукас Подолски може да заиграе в отбора на Гурник Забже, след като изтече договорът му с японския Висел Кобе, пишат медиите в Полша.</p>
      <p> <br/>"Клубът е контакт с Подолски, но няма да коментирам характера на тези разговори", заяви говорителят на Гурник Бартоломей Перек пред ДПА.<br/> <br/>34-годишният Подолски, който спечели с Германия световната титла през 2014 година, е роден в полския град Гливице и от дете е фен на Гурник. Според пресата в Полша обаче Подолски е воден и от бизнес интереси, а не само от сантиментални чувства.<br/> <br/>Гурник Забже е един от най-успешните отбори в Полша в исторически план, като има 14 титли. Последната от тях обаче е от далечната вече 1988 година, а в момента тимът се намира на 12-о място от 16 отбора в Екстралигата. Гурник е и единственият полски отбор, играл финал в европейски клубен турнир. Това се случва през 1970 година, когато тимът отстъпва на Манчестър Сити във финала за Купата на носителите на национални купи. </p>
    </article>
  </body>
</html>