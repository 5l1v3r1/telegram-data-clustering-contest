<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/benjamin-netanyahu-inculpat-de-coruptie-frauda-si-abuz-de-incredere-1924403721002019111819176902"/>
    <meta property="og:site_name" content="News.ro"/>
    <meta property="article:published_time" content="2019-11-21T18:37:00+00:00"/>
    <meta property="og:title" content="Benjamin Netanyahu, inculpat de corupţie, fraudă şi abuz de încredere"/>
    <meta property="og:description" content="Premierul israelian în exerciţiu Benjamin Netanyahu a fost inculpat joi de corupţie, fraudă şi abuz de încredere în trei dosare, a decis joi seara procurorul general al Israelului Avichai Mandelblit, a anunţat Ministerul israelian al Justiţiei, relatează AFP."/>
  </head>
  <body>
    <article>
      <h1>Benjamin Netanyahu, inculpat de corupţie, fraudă şi abuz de încredere</h1>
      <address><time datetime="2019-11-21T18:37:00+00:00">21 Nov 2019, 18:37</time> by <a rel="author">Valentin Vidu</a></address>
      <p>
        <b>Premierul israelian în exerciţiu Benjamin Netanyahu a fost inculpat joi de corupţie, fraudă şi abuz de încredere în trei dosare, a decis joi seara procurorul general al Israelului Avichai Mandelblit, a anunţat Ministerul israelian al Justiţiei, relatează AFP.</b>
      </p>
      <related>
        <a href="https://www.news.ro/externe/afp-dosarele-in-care-este-inculpat-netanyahu-1922401721552019112019176968?utm_source=News&amp;utm_medium=Click%2BCitesteSi&amp;utm_campaign=CitesteSi%2Bnews"/>
      </related>
      <p>”Procurorul general Avichai Mandelblit a decis să-l inculpe pe premierul Benjamin Netanyahu de corupţie, fraudă şi abuz de încredere în dosarul 4000”, a anunţat într-un comunicat Ministerul israelian al Justiţiei.</p>
      <p>În acest ”dosar 4000” - numit şi dosarul "Bezeq", după numele unui grup israelian de telecomunicaţii, justiţia îl suspectează pe Netanyahu de faptul că a acordat favoruri guvernamentale care ar putea să-i fi adus milioane de dolari patronului Bezeq, în schimbul unei acoperiri mediatice favorabile într-una dintre publicaţiile grupului, site-ul Walla.</p>
      <p>Procurorul general a decis, de asemenea, să-l inculpe pe Netanyahu de ”fraudă şi abuz de încredere” în alte două dosare, şi anume dosarele ”1000” - în care Netanyahu este suspectat că a primit cadouri de lux din partea unor personalităţi extrem de bogate - şi ”2000” - în care care acesta ar fi încercat să obţină o acoperire mediatică mai favorabilă în cel mai mare cotidian din ţară.</p>
      <p>Procurorul a luat această decizie după ce a examinat argumentele prezentate de către avocaţii lui Netanyahu într-o audiere de patru zile luna trecută.</p>
      <p>Netanyahu, cel mai longeviv premier din istoria Israelului, devine astfel primul şef de Guvern din istoria ţării care este inculpat în timp ce este în funcţie.</p>
      <p>Decizia procurorului general ar putea avea consecinţe politice importante, în contextul în care deputaţii israelieni au fost însărcinaţi de preşedinte să găsească, în trei săptămâni, un premier care să fie susţinut de cel puţin 61 dintre ei. Knessetul (Parlamentul israelian) are 120 de deputaţi.</p>
      <p>Inculparea lui Netanyahu ar putea să-i minimizeze şansele de a aduna în jurul numelui său anumiţi deputaţi din Knesset.</p>
      <p>Potrivit legii israeliene, Netanyahu poate rămâne premier în pofida acestei inculpări, însă el nu poate deveni un simplu ministru, în cazul unuii eventual guvern de coaliţie.</p>
      <p>Liderul Partidului Likud (dreapta), care neagă că a comis vreo infracţiune, riscă până la zece ani de închisoare cu privire la corupţie şi câte trei ani de închisoare pentru fiecare dintre celelalte două capete de inculpare, de fraudă şi abuz de încredere.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/procurorul-general-al-israelului-avichai-mandelblit-urmeaza-sa-anunte-daca-il-inculpa-sau-nu-pe-netanyahu-de-coruptie-anunta-guvernul-1922404221002019111719176844"/>
      </related>
    </article>
  </body>
</html>