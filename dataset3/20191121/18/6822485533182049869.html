<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830067.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T18:32:00+00:00"/>
    <meta property="og:title" content="هند سه جنگنده رافائل از فرانسه تحویل گرفت"/>
    <meta property="og:description" content="وزارت دفاع هند در یک پاسخ کتبی به پارلمان این کشور اعلام کرد که شرکت داسالت فرانسه تاکنون سه فروند جنگنده رافائل را به نیروی هوایی هند تحویل داده است."/>
  </head>
  <body>
    <article>
      <h1>هند سه جنگنده رافائل از فرانسه تحویل گرفت</h1>
      <address>
        <time datetime="2019-11-21T18:32:00+00:00">21 Nov 2019, 18:32</time>
      </address>
      <p>وزارت دفاع هند در یک پاسخ کتبی به پارلمان این کشور اعلام کرد که شرکت داسالت فرانسه تاکنون سه فروند جنگنده رافائل را به نیروی هوایی هند تحویل داده است.</p>
      <p>شبکه خبری " ان دی تی وی"  روز پنجشنبه نوشت: این بیانیه وزارت دفاع هند چند روز پس از مخالفت دادگاه عالی هند با اتهامات فساد در قرارداد ۸.۷ میلیارد دلاری هند با فرانسه منتشر می شود.</p>
      <p>وزارت دفاع هند افزود: این جنگنده ها که تا سال آینده به خدمت نیروی هوایی در خواهند آمد هم اکنون به منظور آموزش خلبانان نیروی هوایی مورد استفاده قرار می گیرند.</p>
      <p>اولین جنگنده رافائل  ساخته شرکت داسالت فرانسه، ماه گذشته  با حضور راجنات سینگ وزیر دفاع هند در ساختمان مرکزی شرکت داسالات در شهر مریگناک واقع در جنوب فرانسه  به هند تحویل داده شد.</p>
      <p>دهلی نو در سپتامبر(شهریور) سال ۲۰۱۶ قرارداد خرید ۳۶ فروند جنگنده رافائل به ارزش هشت میلیارد یورو را با فرانسه امضا کرد.</p>
      <p>هند از سال ۲۰۰۷ جست و جوی خود را برای خرید جنگنده های جدید آغاز کرد. این کشور ابتدا شرکت داسالت فرانسه را برای خرید ۱۲۶ جنگنده رافائل به قیمت ۱۱ میلیارد دلار انتخاب کرد. اما به دلیل اختلاف هند و فرانسه بر سر قیمت و ضمانت  کیفیت، دهلی نو مجبور شد به منظور سرعت دادن به امور تنها به  خرید ۳۶ فروند جنگنده رافائل کفایت کند.</p>
      <p>جنجال قرارداد رافائل در هند</p>
      <p>در یک سال گذشته، مساله خرید جنگنده های رافائل ساخت فرانسه توسط دولت به جنجال سیاسی تبدیل شد اما تنش ها بر سر این موضوع  پس از سخنان رییس جمهوری سابق فرانسه درباره این قرارداد باعث افزایش تنش ها شد.</p>
      <p>'فرانسوا اولاند' رییس جمهوری سابق فرانسه اعلام کرده بود که این کشور هیچ گزینه ای برای انتخاب همکار هندی در قرارداد جنگنده های رافائل نداشته است.</p>
      <p>مخالفان به رهبری راهول گاندی رهبر حزب مخالف کنگره هم تا آنجا پیش رفت که مودی را به خیانت به کشور متهم کرد و خواستار استعفای وی به جرم هدر دادن منابع ملی شدند.</p>
      <p>احزاب مخالف اعلام کرده بودند که قرارداد ۸.۷ میلیارد دلاری برای خرید ۳۶ فروند رافائل شفاف نیست.</p>
      <p>فرانسه قرار است ۳۰ درصد ازمبلغ ۷.۸ میلیارد یورو را در برنامه های تحقیقاتی هوایی هند و ۲۰ درصد را در تولید محلی قطعات رافائل در هند سرمایه گذاری کند.</p>
      <p>بر اساس گزارش های منتشر شده ،جنگنده های رافائل مجهز به موشک های پیشرفته ای است که می تواند جنگنده ها و موشک های کروز دشمن را از فاصله ی ۱۰۰ کیلومتری هدف قرار دهد.</p>
    </article>
  </body>
</html>