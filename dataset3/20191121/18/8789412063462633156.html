<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/recenze-panzerglass-dual-privacy/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-21T18:24:05+00:00"/>
    <meta property="og:title" content="Recenze PanzerGlass Dual Privacy: filtr, se kterým uvidíte na obrazovku MacBooku pouze vy"/>
    <meta property="og:description" content="Soukromí je možné chránit mnoha způsoby. Jednou nechceme odhalit svou identitu na internetu, jindy zase potřebujeme před ostatními skrýt, co se odehrává na našem displeji. V případě druhé varianty vám může pomoct nový doplněk od dánské firmy PanzerGlass. Její speciální filtr pro MacBooky a další počítače totiž skryje obsah zobrazený na displeji před pohledy ostatních, zatímco vy na něj zpříma uvidíte. Filtr jsme vyzkoušeli v redakci, proto se pojďme podívat, zda a za jakých podmínek se vyplatí ho pořídit."/>
  </head>
  <body>
    <article>
      <h1>Recenze PanzerGlass Dual Privacy: filtr, se kterým uvidíte na obrazovku MacBooku pouze vy</h1>
      <address><time datetime="2019-11-21T18:24:05+00:00">21 Nov 2019, 18:24</time> by <a rel="author">Dan Pražák</a></address>
      <p>Soukromí je možné chránit mnoha způsoby. Jednou nechceme odhalit svou identitu na internetu, jindy zase potřebujeme před ostatními skrýt, co se odehrává na našem displeji. V případě druhé varianty vám může pomoct nový doplněk od dánské firmy PanzerGlass. Její speciální filtr pro MacBooky a další počítače totiž skryje obsah zobrazený na displeji před pohledy ostatních, zatímco vy na něj zpříma uvidíte. Filtr jsme vyzkoušeli v redakci, proto se pojďme podívat, zda a za jakých podmínek se vyplatí ho pořídit.</p>
      <p>PanzerGlass Dual Privacy, jak se příslušenství oficiálně nazývá, je speciální filtr, který snadno přichytnete na displej MacBooku pomocí magnetu. I díky tomu je možné jej kdykoli v případě potřeby sundat a zase opětovně použít. Hlavní funkce doplňku spočívá v tom, že po jeho nasazení se displej při pohledu zprava nebo zleva stane prakticky nečitelný, zatímco zpříma je vidět veškerý obsah. Filtr je tudíž vhodný pro uživatele, kteří svůj notebook používají na veřejných místech, protože skryje obsah obrazovky před kolemjdoucími nebo nechtěnými pohledy.</p>
      <p>Podobných filtrů je na trhu hned několik, ale PanzerGlass svůj Dual Privacy obohatil ještě o několik přidaných hodnot, které stojí za zmínku. Vyjma skrytí obsahu při pohledu z úhlu nabízí filtr také krytku webkamery, kdy pohybem doprava nebo doleva změníte mezi uzavřením a otevřením kamery. Navíc povrch je potažen antireflexní vrstvou, tudíž zredukuje odlesky na displeji a umožní tak pracovat ve světlých prostorech nebo venku. Filtr také redukuje záření modrého světla, což přijde vhod zejména ve večerních hodinách.</p>
      <slideshow>
        <figure>
          <img src="https://jablickar.cz/wp-content/uploads/2019/11/PanzerGlass-Dual-Privacy-4.jpg"/>
        </figure>
        <figure>
          <img src="https://jablickar.cz/wp-content/uploads/2019/11/PanzerGlass-Dual-Privacy-3.jpg"/>
        </figure>
        <figure>
          <img src="https://jablickar.cz/wp-content/uploads/2019/11/PanzerGlass-Dual-Privacy-1.jpg"/>
        </figure>
        <figcaption>
          <a href="https://jablickar.cz/recenze-panzerglass-dual-privacy/gallery/148986,148989,148988,148986,148987,148872,148873">+ 3 Fotky</a>
        </figcaption>
      </slideshow>
      <p>Z osobní zkušenosti mohu říct, že filtr funguje spolehlivě. Po jeho nasazení se samozřejmě změní podání barev a znát je zejména matná úprava, obzvlášť v porovnání s lesklými displeji na MacBoocích. Nicméně na filtr si navyknete hned po prvních minutách používání a při pohledu zpříma nijak nelimituje v práci na počítači. Dobře funguje i skrytí obsahu při pohledu zprava nebo zleva a pokud například sedí někdo přímo vedle vás v autobuse, přednáškové místnosti nebo v kanceláři, nemá prakticky šanci zřetelně vidět, co se na displeji právě odehrává. Nutno však podotknout, že záleží také na intenzitě jasu a pokud nastavíte maximální hodnotu, tak se nepatrně sníží schopnost filtru skrývat obsah a přibližně jedna třetina obrazovky je z úhlu částečně viditelná. Stačí nicméně snížit jas přibližně na 85 % a rázem se vše skryje.</p>
      <p>Svoji primární funkci zajišťuje Dual Privacy více než dobře, ale bohužel má i jednu nevýhodu, kterou sdílí s ostatními doplňky podobného charakteru. Tou je nutnost filtr sundat pokaždé, kdy chcete notebook zavřít a uklidit jej například do pouzdra. Tloušťka filtru zkrátka nedovoluje MacBook úplně dovřít a byť by bylo možné počítač takto přenášet, riskujete tím poškození nejenom samotného filtru, ale také displeje a pantů. Zmíněný neduh kompenzuje opravdu snadné a rychlé sundávání filtru a poté také fakt, že PanzerGlass ke svému doplňku přibaluje kvalitně zpracované pouzdro z umělé kůže, ve kterém můžete filtr snadno přenášet a chráníte jej před případným poškozením.</p>
      <slideshow>
        <figure>
          <img src="https://jablickar.cz/wp-content/uploads/2019/11/PanzerGlass-Dual-Privacy-baleni-6-squashed.jpg"/>
        </figure>
        <figure>
          <img src="https://jablickar.cz/wp-content/uploads/2019/11/PanzerGlass-Dual-Privacy-baleni-5-squashed.jpg"/>
        </figure>
        <figure>
          <img src="https://jablickar.cz/wp-content/uploads/2019/11/PanzerGlass-Dual-Privacy-baleni-4-squashed.jpg"/>
        </figure>
        <figcaption>
          <a href="https://jablickar.cz/recenze-panzerglass-dual-privacy/gallery/148868,148866,148867,148868,148869,148870,148871,148874">+ 4 Fotky</a>
        </figcaption>
      </slideshow>
      <p>Až na jedno výše zmíněné negativum není filtru Dual Privacy od PanzerGlass v podstatě co vytknout. Svoji hlavní úlohu, která spočívá ve skrývání obsahu obrazovky před kolemjdoucími, plní více než dobře a nabízí i několik přidaných hodnot navíc, zejména pak krytku pro FaceTime kameru. Kromě toho chrání displej MacBooku před poškozením. Pokud tedy často používáte notebook na veřejných místech a je vám nepříjemné, když někdo vidí co si právě prohlížíte nebo na čem pracujete, pak PanzerGlass Dual Privacy určitě oceníte.</p>
      <p>PanzerGlass Dual Privacy je dostupný pro <a href="https://www.mp.cz/panzerglass-dual-privacy-filter-macbook-proair-12-p-106101?utm_source=jablickar&amp;utm_medium=banner-BF&amp;utm_campaign=jablickar">12″ MacBook</a>, <a href="https://www.mp.cz/panzerglass-dual-privacy-filter-macbook-proair-13-p-106102?utm_source=jablickar&amp;utm_medium=banner-BF&amp;utm_campaign=jablickar">13″ MacBook Pro/Air</a> a <a href="https://www.mp.cz/panzerglass-dual-privacy-filter-macbook-proair-15-p-106103?utm_source=jablickar&amp;utm_medium=banner-BF&amp;utm_campaign=jablickar">15″ MacBook Pro</a>. V případě notebooků jiných značek je k dispozici pro <a href="https://www.mp.cz/panzerglass-dual-privacy-filter-notebook-14-p-106099?utm_source=jablickar&amp;utm_medium=banner-BF&amp;utm_campaign=jablickar">14palcové</a> a <a href="https://www.mp.cz/panzerglass-dual-privacy-filter-notebook-15-p-106100?utm_source=jablickar&amp;utm_medium=banner-BF&amp;utm_campaign=jablickar">15palcové</a> displeje a s tím rozdílem, že se nepřipevňuje magneticky, ale zahákne se za horní hranu víka.</p>
      <hr/>
      <p>
        <b>Sleva pro čtenáře:</b>
      </p>
      <p>U menších uhlopříček (12″ a 13″) vychází Privacy filtr na 2 190 korun, u větší (14″ a 15″) pak na 2 390 korun. Pokud plánujete jeho koupi, můžete při nákupu na Mobil Pohotovost využít slevového kódu <b>panzer3010</b>, po jehož uplatnění se konečně cena sníží o 500 Kč. Platnost kódu je časově omezená.</p>
      <figure>
        <a href="https://jablickar.cz/recenze-panzerglass-dual-privacy/panzerglass-dual-privacy-porovnani-fb/">
          <img src="https://jablickar.cz/wp-content/uploads/2019/11/PanzerGlass-Dual-Privacy-porovnani-FB.jpg"/>
        </a>
      </figure>
    </article>
  </body>
</html>