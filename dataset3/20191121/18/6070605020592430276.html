<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/PSOE-PP-excloure-Vox-Congres_0_2348165341.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T18:13:07+00:00"/>
    <meta property="og:title" content="El PSOE ofereix al PP una cadira més a la mesa del Congrés per excloure'n Vox"/>
    <meta property="og:description" content="Casado avisa que no participarà en &quot;cordons sanitaris&quot;"/>
  </head>
  <body>
    <article>
      <h1>El PSOE ofereix al PP una cadira més a la mesa del Congrés per excloure'n Vox</h1>
      <h2>Casado avisa que no participarà en "cordons sanitaris" </h2>
      <address>
        <time datetime="2019-11-21T18:13:07+00:00">21 Nov 2019, 18:13</time>
      </address>
      <p>El resultat de les eleccions del 10 de novembre ha obert un triple front negociador entre els partits amb representació al Congrés. Mentre Pedro Sánchez i Pablo Iglesias capitanegen l'estructura d'un govern de coalició i les segones espases del PSOE i de Podem busquen suports per a la investidura, paral·lelament s'incrementen les converses per configurar la mesa de la cambra baixa, que es constitueix el 3 de desembre. Socialistes i conservadors han escenificat un distanciament públic des que el president en funcions hagi triat mirar cap a l'esquerra per formar govern, però en contactes informals el PSOE ja ha proposat al PP d'excloure l'extrema dreta de la mesa. Fonts socialistes asseguraven aquest dijous que l'oferta passaria per cedir un lloc més al PP –passaria de dues a tres cadires– i donar-ne un altre a Cs per evitar que Vox assoleixi una vicepresidència i una secretaria.</p>
      <p>Les combinacions, tenint en compte el nombre d'escons de cada partit, no són tan diferents de la legislatura anterior i les esquerres es podran assegurar la majoria absoluta de la mesa amb cinc cadires respecte a les quatre de les dretes. Suposant que el PSOE i Podem tornin a ajudar-se per tenir tres i dos representants, el PP assoliria de nou la primera vicepresidència i la primera secretaria, mentre que a Vox, amb els seus 52 diputats, li correspondria la quarta vicepresidència i la quarta secretaria. Fonts del PSOE asseguraven aquest dijous que no tenien la intenció de "desvirtuar" les majories, de manera que la dreta conservaria quatre cadires, però sí que proposen deixar-ne fora Vox tot i ser la tercera força del Congrés. La fórmula inclouria igualar el PSOE i el PP amb tres llocs i fer-hi entrar Cs, que només té 10 escons.</p>
      <p>Però Pablo Casado va advertir aquest dimecres al vespre des de Croàcia que no participaria en "cordons sanitaris", per bé que des del PSOE tenen previst intensificar les converses pròximament per explorar aquesta via. Un acord a tres juntament amb Unides Podem permetria que fructifiqués el veto, malgrat que els socialistes no descarten altres escenaris per deixar-ne fora l'extrema dreta si el PP no hi vol col·laborar. Amb tot, seria força més complicat: implicaria una gran aliança amb els sobiranistes i la resta de forces minoritàries per escollir un diputat d'una altra formació, amb la incògnita de si Cs es prestaria a aquesta fórmula, ja sigui participant-hi directament o no obstaculitzant-la votant el seu propi candidat. Caldrà veure com avancen les negociacions, però de moment el PNB ja ha expressat públicament que s'avindria a buscar la manera d'apartar la formació de Santiago Abascal.</p>
      <p>El PP, si no s'afegís a la jugada, també podria encarir-la cedint alguns vots a Vox, cosa que deixaria ja una primera marca en la política d'aliances dels conservadors en la nova legislatura. De fet, Abascal ja va afirmar fa alguns dies que sol·licitaria a Casado una reunió aviat per abordar les negociacions sobre la constitució de la mesa.</p>
    </article>
  </body>
</html>