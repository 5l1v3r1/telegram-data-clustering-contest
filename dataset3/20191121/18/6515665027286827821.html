<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/region/bosna-i-hercegovina/3362145/strucnjaci-o-vezivanju-dece-u-pazaricu-to-nije-nista-novo-svi-zele-da-sklone-te-malisane-foto"/>
    <meta property="og:site_name" content="kurir.rs"/>
    <meta property="article:published_time" content="2019-11-21T18:25:00+00:00"/>
    <meta property="og:title" content="STRUČNJACI O VEZIVANJU DECE U PAZARIĆU: To nije ništa novo, svi žele da sklone te mališane! (FOTO)"/>
    <meta property="og:description" content="Jecaji dece vezane za radijatore i krevete, šake su im zarobljene krpama, na licu modrice - ovo pokazuju fotografije i snimci nastali u centru za brigu o deci sa invaliditetom u blizini Sarajeva."/>
  </head>
  <body>
    <article>
      <h6 class="kicker">brutalno</h6>
      <h1>STRUČNJACI O VEZIVANJU DECE U PAZARIĆU: To nije ništa novo, svi žele da sklone te mališane! (FOTO)</h1>
      <address>
        <time datetime="2019-11-21T18:25:00+00:00">21 Nov 2019, 18:25</time>
      </address>
      <p>
        <b>Jecaji dece vezane za radijatore i krevete, šake su im zarobljene krpama, na licu modrice - ovo pokazuju fotografije i snimci nastali u centru za brigu o deci sa invaliditetom u blizini Sarajeva.</b>
      </p>
      <p>Iako su ove scene dovele do protesta u Bosni, aktivisti i stručnjaci kažu da sada ipak nije otkriveno ništa novo i da se deca ovako tretiraju godinama, a da mnogi samo okreću glavu.</p>
      <p>„Ljuta sam što se sve svodi na zblažavanje", kaže Ana Kotur-Erkić, pravnica i aktivistkinja za ljudska prava osoba sa invaliditetom u Bosni i Hercegovini za BBC na srpskom.</p>
      <p>„Ta deca nisu društveno prihvaćena, jer kada biste pitali te koji su sada zblanuti, rekli bi da nisu spremni da njihovo dete sedi u klupi s mentalno invalidnim detetom", dodaje Erkić.</p>
      <p>Federalna poslanica opozicione Naše stranke Sabina Ćudić objavila je fotografije štićenika Zavoda za zbrinjavanje mentalno invalidne dece i omladine u Pazariću.</p>
      <figure>
        <img src="https://www.kurir.rs/data/images/2019/11/21/18/2059655_epa-pazaric01_ff.jpg?ver=1574356872"/>
        <figcaption>
          <cite>foto: EPA</cite>
        </figcaption>
      </figure>
      <p>U Zavodu kažu da fotografije nisu nastale u poslednjih šest meseci i da decu i mlade u ovoj ustanovi ne vezuju.</p>
      <p>„Uvek sam tražio da se deca ne vezuju", rekao je direktor Zavoda Pazarić Redžep Salići za Oslobođenje i dodao da su deca verovatno tretirana „na ovaj stravičan način" pre njegovog mandata.</p>
      <p>Ćudić je u sredu objavila snimke i fotografije dece iz Zavoda u Pazariću. Na njima se vide deca umotana i vezana u košulje, mladi štićenici sa rukama vezanih iza leđa, kao i deca i mladi vezani rukama ili nogama za radijatore i krevete.</p>
      <figure>
        <img src="https://www.kurir.rs/data/images/2019/11/21/18/2059661_epa-pazaric03_ff.jpg?ver=1574356892"/>
        <figcaption>
          <cite>foto: EPA</cite>
        </figcaption>
      </figure>
      <p>„Ova situacija se može nazvati modernim ropstvom", rekla je Ćudić na konferenciji za medije u sredu.</p>
      <p>Poslanica je fotografije objavila nakon posete Zavodu. Al Džazira Balkans objavila je da su fotografije i snimci nastali u proteklih godinu dana.</p>
      <p>U Sarajevu su zatim organizovana dva protesta, a najavljena su i okupljanja u Tuzli i Mostaru.</p>
      <p>Građani zahtevaju momentalnu smenu upravnog odbora Zavoda u Pazariću, kao i formiranje komisije koju će činiti zdravstveni radnici i predstavnici domaćih i stranih NVO za zaštitu prava dece.</p>
      <p>Takođe, traže i 24-očasovni nadzor nad Zavodom, podizanje krivičnih prijava protiv pojedinaca za koje se ustanovi da su radili na štetu dece, kao i izradu plana kako bi zavod počeo da radi sa decom u skladu sa savremenim metodama.</p>
      <figure>
        <img src="https://www.kurir.rs/data/images/2019/11/21/18/2059665_epa-pazaric05_ff.jpg?ver=1574356914"/>
        <figcaption>
          <cite>foto: EPA</cite>
        </figcaption>
      </figure>
      <p>Iz Zavoda u Pazariću oglasili su se demantijem. Kažu da je Ćudić iznela netačne informacije i da tokom jedne kratke posete nije mogla da stekne pravi uvid u funkcionisanje Zavoda.</p>
      <p>Navode i da su ustanovu posetile različite i komisije i inspekcije koje je organizovalo ministarstvo.</p>
      <p>„One su ustanovile u kojim uslovima žive korisnici i u koji se tretmani sprovode nad njima", pišu u saopštenju ali se ne precizira kakvi su to uslovi.</p>
      <p>Oni navode da tokom 2019. godine nije bilo „fiksiranja pacijenata", kao i da fotografije koje je objavila Ćudić nisu zabeležene ove godine.</p>
      <p>Saopšteno je i da će se sprovesti interna istraga o postupanju prema korisnicima i da će ispitati ko je fotografije uradio.</p>
      <p>Direktor Salić rekao je da fotografije nisu nastale za vreme njegovog mandata. On je na dužnost stupio u aprilu ove godine.</p>
      <figure>
        <img src="https://www.kurir.rs/data/images/2019/11/21/18/2059667_epa-pazaric06_ff.jpg?ver=1574356925"/>
        <figcaption>
          <cite>foto: EPA</cite>
        </figcaption>
      </figure>
      <p>„Nemojte da odnese stanje u Pazariću u pogrešnom pravcu, da se sakrije korupcija, a da ovo izađe na videlo", rekao je Salić.</p>
      <p>Poslanici parlamenta Federacije Bosne i Hercegovine o stanju u Zavodu u Pazariću i u drugim ustanovama raspravljaće na sednici zakazanoj za 4. decembar.</p>
      <p>Iz Unicefa su saopštili da već godinama sarađuju sa bosanskim institucijama kako bi se trenutni sistem brige o deci sa invaliditetom preobratio u sistem podrške porodicama.</p>
      <p>„Za svako dete, porodično okruženje je jedino pravo okruženje u kom može razviti potencijale i napredovati, bez obzira na to o kakvom se obliku fizičkih ili mentalnih teškoća radi.</p>
      <p>„Nijedno dete nikad ne bi smelo biti u situaciji kakvu smo u medijima videli", saopšteno je iz Unicefa.</p>
      <p>Kotur-Erkić kaže da se „mučenje dešava svaki dan u godini" i da bi ustanove poput Pazarića trebalo zatvoriti, a deci i omladini obezbediti život van institucija.</p>
      <p>On kaže da situacija „nije ništa bolja" ni u nekim drugim ustanovama u Bosni, a da su ipak neke institucije stanje u Pazariću ocenile pozitivno.</p>
      <p>„Slušali smo kako je stanje u zavodima bolje, da su zidovi okrečeni u vesele boje", kaže Kotur-Erić.</p>
      <figure>
        <img src="https://www.kurir.rs/data/images/2019/11/21/18/2059659_epa-pazaric02_ff.jpg?ver=1574356948"/>
        <figcaption>
          <cite>foto: EPA</cite>
        </figcaption>
      </figure>
      <p>Aleksandra Ivanković, pravnica iz Banja Luke koja je pred sudom za ljudska prava u Strazburu zastupala lica sa invaliditetom, na Fejsbuku je napisala da „Pazarić i slični postoje decenijama".</p>
      <p>„To su mahom ustanove u kojima se deca i odrasli sa kompleksnim potrebama skladište, i održavaju na životu podalje od nas - 'zdravih, pravih i normalnih'.</p>
      <p>„Potresne fotografije koje se od juče vrte po medijima nisu ništa novo (bar meni i kolegama koje se ovom problematikom bave decenijama) i iskreno, iznenađena sam da vas ima još iznenađenih na takve prizore", napisala je Ivanković.</p>
      <p>Haris Haverić, direktor Sumero centra za podršku osobama sa invaliditetom, kaže da je u institucijama poput zavoda u Pazariću smešteno 3.000 osoba.</p>
      <p>On navodi da je pre sedam godina, ombudsman predstavio izveštaje o uslovima u kojima štićenici žive i da je tada otkriveno „da su uslovi u zavodu gori nego u zatvoru".</p>
      <p>Sumero je nevladina organizacija koja pomaže deci i omladini sa kompleksnim potrebama da žive van institucija.</p>
      <p>Haverić navodi da su aktivisti „uspeli da iz istih izvedu 100 ljudi u četiri kantona".</p>
      <figure>
        <img src="https://www.kurir.rs/data/images/2019/11/21/18/2059663_epa-pazaric_ff.jpg?ver=1574357145"/>
        <figcaption>
          <cite>foto: EPA</cite>
        </figcaption>
      </figure>
      <p>„To su momci i devojke iz Sarajeva, Bugojna, Tuzle koji su sada zaposleni, koji se druže, zaljubljuju. Ostvarena su im osnova ljudska prava", kaže on.</p>
      <p>Dodaje da su najmanje krivi zaposleni u zavodu, psiholozi i sestre, već „uprava, nadzor i Vlada."</p>
      <p>„Na kraju krajeva, to nije naš posao, već njihov koji oni ne obavljaju kako treba", kaže Haverić.</p>
      <p>Smatra da se „nakon ovog šoua sa fotografijama koje su isplivale" ništa neće dogoditi, jedino da će se možda podići svest građana o tome odakle ta deca tu uopšte.</p>
      <p>„Deca će i dalje ostati tamo, jer sistem ne valja", kaže Haverić.</p>
      <p>Kurir.rs/BBC Foto: EPA</p>
      <related>
        <h4>NE PROPUSTITE</h4>
        <a href="https://www.kurir.rs/region/bosna-i-hercegovina/3362013/hoce-li-i-moje-dete-biti-vezano-kad-ja-umrem-emotivan-govor-majke-deteta-sa-teskocama-u-razvoju-dirnuo-sve-video"/>
        <a href="https://www.kurir.rs/region/bosna-i-hercegovina/3361867/ovako-vise-ne-moze-besni-gradjani-bih-izlaze-na-ulice-zbog-stravicnog-stanja-u-zavodu-pazaric-video"/>
        <a href="https://www.kurir.rs/region/bosna-i-hercegovina/3361627/doktor-o-vezivanju-dece-u-psihijatrijskoj-bolnici-oni-znaju-da-sebi-ili-drugima-odgizu-komad-mesa"/>
        <a href="https://www.kurir.rs/region/bosna-i-hercegovina/3361363/potresne-slike-iz-zavoda-u-sarajevu-deca-vezana-za-radijatore-i-krevete-sama-pruzaju-ruku-iz-navike-foto"/>
      </related>
    </article>
  </body>
</html>