<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714623-staikoyras-o-proypologismos-apopneei-aisiodoxia-einai-realistikos-kai-isorrophmenos.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T18:10:00+00:00"/>
    <meta property="og:title" content="Σταϊκούρας: Ο προϋπολογισμός αποπνέει αισιοδοξία, είναι ρεαλιστικός και ισορροπημένος"/>
    <meta property="og:description" content="Αποπνέει αισιοδοξία αλλά δεν υπερβαίνει τα όρια του ρεαλισμού, ανέφερε ο υπουργός Οικονομικών Χρήστος Σταϊκούρας κατά την τοποθέτησή του για τον κρατικό προϋπολογισμό του 2020.    Αναλυτικά,"/>
  </head>
  <body>
    <article>
      <h1>Σταϊκούρας: Ο προϋπολογισμός αποπνέει αισιοδοξία, είναι ρεαλιστικός και ισορροπημένος</h1>
      <address>
        <time datetime="2019-11-21T18:10:00+00:00">21 Nov 2019, 18:10</time>
      </address>
      <p>Αποπνέει αισιοδοξία αλλά δεν υπερβαίνει τα όρια του ρεαλισμού, ανέφερε ο υπουργός Οικονομικών Χρήστος Σταϊκούρας κατά την τοποθέτησή του για τον κρατικό προϋπολογισμό του 2020.  </p>
      <p> Αναλυτικά, η τοποθέτησή του:</p>
      <p>«Καταθέσαμε, ως Υπουργείο Οικονομικών, τον Κρατικό Προϋπολογισμό οικονομικού έτους 2020.  Τον 1 ο Προϋπολογισμό Κυβέρνησης της Νέας Δημοκρατίας, με Πρωθυπουργό τον Κυριάκο Μητσοτάκη. Προϋπολογισμός που καταρτίσθηκε σε συνθήκες εντεινόμενης προσπάθειας για την πλήρη κανονικοποίηση της οικονομίας, σε εξωτερικό περιβάλλον αυξανόμενης αβεβαιότητας. Ο Προϋπολογισμός αποτυπώνει την υλοποίηση προγραμματικών  δεσμεύσεων της Κυβέρνησης, σε συνθήκες δημοσιονομικής πειθαρχίας.</p>
      <p>Αποπνέει αισιοδοξία, αλλά δεν υπερβαίνει τα όρια του ρεαλισμού. Επιτυγχάνει ισορροπία μεταξύ οικονομικής αποτελεσματικότητας και κοινωνικής δικαιοσύνης. Εμπεριέχει πολιτικές υλοποίησης ρεαλιστικών στόχων. Ενσωματώνει πρωτοβουλίες ενίσχυσης τόσο της προσφοράς όσο και της  ζήτησης στην οικονομία. Είναι προσανατολισμένος στην υποβοήθηση της αναπτυξιακής διαδικασίας, μέσω της ενίσχυσης των επενδύσεων.</p>
      <p>Συμπερασματικά, πρόκειται για ένα Προϋπολογισμό που αποδεικνύει ότι η ελληνική οικονομία προχωράει, με σταθερό και ιεραρχημένο βηματισμό, στο ανοδικό σπιράλ της κανονικοποίησης και της ισχυροποίησης.</p>
      <p>Συγκεκριμένα:</p>
      <p>1ον. Ο Κρατικός Προϋπολογισμός αποτυπώνει την υλοποίηση προγραμματικών μας δεσμεύσεων. Ήδη, μέσα στους 4 πρώτους μήνες, ως Υπουργείο Οικονομικών:</p>
      <ul>
        <li>Καλύψαμε το σημαντικό δημοσιονομικό κενό για το 2019, που είχε αφήσει «παρακαταθήκη» η προηγούμενη Κυβέρνηση.</li>
        <li>Συμφωνήσαμε με τους θεσμούς για το δημοσιονομικό αποτέλεσμα του 2020.</li>
        <li>Προχωρήσαμε σε γενναία μείωση του ΕΝΦΙΑ, η οποία είναι μεγαλύτερη για τα χαμηλά και μεσαία εισοδηματικά στρώματα.</li>
        <li>Βελτιώσαμε σημαντικά το πλαίσιο ρυθμίσεων οφειλών των ιδιωτών προς την εφορία, με αποτέλεσμα, τελικά, περίπου 600.000 πολίτες να αξιοποιούν τη ρύθμιση.</li>
        <li>Προχωρήσαμε σε συστηματικές και συντονισμένες ενέργειες για να απλοποιήσουμε τις διαδικασίες για την προστασία της πρώτης κατοικίας, προκειμένου περισσότεροι ιδιοκτήτες να ενταχθούν στη σχετική ρύθμιση. Επιπροσθέτως, παρατείνουμε το υφιστάμενο πλαίσιο προστασίας της πρώτης κατοικίας για ακόμη τέσσερις μήνες, από το τέλος τους έτους που προβλεπόταν από την προηγούμενη Κυβέρνηση.</li>
      </ul>
      <ul>
        <li> Καταργήσαμε τους κεφαλαιακούς περιορισμούς, που είχαν επιβληθεί το 2015, μετά την ανεύθυνη διαπραγμάτευση της τότε Κυβέρνησης.</li>
      </ul>
      <ul>
        <li>Προχωρήσαμε εμβληματικά έργα που είχαν τελματώσει, όπως είναι το                Ελληνικό.</li>
        <li>Προωθήσαμε αποκρατικοποιήσεις, που επί μακρόν «σέρνονταν», όπως είναι η πώληση του 30% του Διεθνούς Αερολιμένα Αθηνών.</li>
        <li>Προχωρήσαμε στην αποπληρωμή του ακριβού τμήματος των δανείων του                ΔΝΤ, διαδικασία η οποία άμεσα ολοκληρώνεται.</li>
        <li>Δρομολογήσαμε σχέδιο συστημικής αντιμετώπισης του υψηλού αποθέματος «κόκκινων δανείων» στα χαρτοφυλάκια των τραπεζών.</li>
        <li>Νομοθετήσαμε ένα συνεκτικό και αποτελεσματικό νομοθετικό πλαίσιο για την αγορά τυχερών παιγνίων μέσω Διαδικτύου. </li>
      </ul>
      <p>Προχωράμε μπροστά, γρήγορα και με ασφάλεια, με σοβαρότητα, υπευθυνότητα και μετριοπάθεια!</p>
      <p>2ον. Ο Κρατικός Προϋπολογισμός αποπνέει αισιοδοξία, αλλά δεν υπερβαίνει τα όρια του ρεαλισμού. Αυτή την αισιοδοξία, σε συνδυασμό με τον ρεαλισμό, την μοιραζόμαστε με τους εταίρους, τους επενδυτές, τις αγορές, τους οίκους αξιολόγησης και πρωτίστως με τους Έλληνες πολίτες.</p>
      <p>Όπως αποδεικνύεται:</p>
      <ul>
        <li>Από την θετική χθεσινή, 4η Έκθεση Ενισχυμένης Εποπτείας της Ευρωπαϊκής Επιτροπής, την θετικότερη από τις μέχρι σήμερα τέσσερις εκθέσεις που έχουν εκπονηθεί.</li>
        <li>Από τις επιτυχημένες ως προς το επιτόκιο και την ποιότητα εκδόσεις χρέους, ομολόγων και εντόκων γραμματίων.</li>
        <li>Από τις αναβαθμίσεις των οίκων αξιολόγησης.</li>
        <li>Από τη σημαντική βελτίωση του Δείκτη Οικονομικού Κλίματος και Καταναλωτικής Εμπιστοσύνης,</li>
      </ul>
      <p>              η Ελλάδα, βήμα-βήμα, επιστρέφει στην κανονικότητα, και αυτό αναγνωρίζεται!</p>
      <p>3ον. Ο Κρατικός Προϋπολογισμός επιδιώκει και εν πολλοίς επιτυγχάνει μια καλή ισορροπία μεταξύ οικονομικής αποτελεσματικότητας και κοινωνικής δικαιοσύνης. Η Κυβέρνηση και το οικονομικό επιτελείο στέλνουν ένα ξεκάθαρο μήνυμα σε όλους τους πολίτες. Πλέον σχεδιάζονται και εφαρμόζονται πολιτικές όχι ταξικές, αλλά αυτές που απευθύνονται σε όλες τις Ελληνίδες και σε όλους τους Έλληνες. Μειώνονται φόροι που ανακουφίζουν χιλιάδες νοικοκυριά και επιχειρήσεις,  χωρίς να διαταράσσεται η δημοσιονομική πειθαρχία της χώρας. Και ο όποιος διαθέσιμος δημοσιονομικός χώρος αξιοποιείται επ’ ωφελεία, κυρίως, των χαμηλότερων εισοδηματικών στρωμάτων και της μεσαίας τάξης.</p>
      <p>4ον . Ο Κρατικός Προϋπολογισμός εμπεριέχει πολιτικές υλοποίησης ρεαλιστικών στόχων.</p>
      <p>Στόχοι όπως είναι:</p>
      <p>1ος Στόχος: Η επίτευξη ρυθμού οικονομικής μεγέθυνσης 2% για το 2019 και  2,8% για το 2020. Η επίδοση της ελληνικής οικονομίας ως προς το ρυθμό μεγέθυνσης, κατά το δεύτερο εξάμηνο του τρέχοντος έτους θα είναι αρκετά υψηλότερη από αυτόν που υπήρξε κατά το πρώτο, όταν και διαμορφώθηκε στο 1,5%. Ενώ η επίδοση του 2020 θα είναι υψηλότερη από αυτή του 2019.  Τουλάχιστον διπλάσια από τον ευρωπαϊκό μέσο όρο, όπως συνηγορούν και  οι εκτιμήσεις της Ευρωπαϊκής Επιτροπής. Με όλα τα συστατικά της μεγέθυνσης, δηλαδή την κατανάλωση, τις εξαγωγές αλλά κυρίως τις επενδύσεις να εμφανίζουν θετικό, αρκετά σημαντικό πρόσημο.</p>
      <p>2ος Στόχος: Η ενίσχυση της σταθερότητας του τραπεζικού συστήματος. Το σχέδιο «Ηρακλής» έχει ήδη αποσταλεί στις αρμόδιες υπηρεσίες για επίσημη γνωμοδότηση. Ενώ και οι θετικές προοπτικές της ελληνικής οικονομίας μετά την αλλαγή Κυβέρνησης έχουν μειώσει το κόστος δανεισμού, με αποτέλεσμα, η πρόσβαση των τραπεζών στις αγορές κεφαλαίου σταδιακά να αποκαθίσταται, καταθέσεις να επιστρέφουν στο τραπεζικό σύστημα και η πιστοληπτική ικανότητα εταιρειών και νοικοκυριών να βελτιώνεται.</p>
      <p>3ος Στόχος: Η ενίσχυση της ρευστότητας στην πραγματική οικονομία.Αυτή μπορεί να επιτευχθεί μέσω:</p>
      <ul>
        <li> Της εμπροσθοβαρούς αξιοποίησης των διαθέσιμων ευρωπαϊκών χρηματοδοτικών εργαλείων, που επί μακρόν «λιμνάζουν».</li>
        <li>Της εκτέλεσης του Προγράμματος Δημοσίων Επενδύσεων, που συστηματικά, τα τελευταία χρόνια, υπο-εκτελείται.</li>
        <li>Της μείωσης των ληξιπρόθεσμων οφειλών του Δημοσίου, που παραμένουν σταθερά υψηλές.</li>
        <li>Και της σταδιακής τόνωσης της πιστωτικής επέκτασης, μετά τη συρρίκνωση των προηγούμενων ετών.</li>
      </ul>
      <p>Συμπερασματικά, ο Κρατικός Προϋπολογισμός καταδεικνύει ότι η οικονομία της χώρας έχει θετική δυναμική. Δυναμική η οποία σταθεροποιείται, βελτιώνεται και κεφαλαιοποιείται. Η Ελληνική οικονομία, μετά από μακρόχρονη περιπέτεια λόγω σφαλμάτων, ημών και άλλων, φαίνεται να βγαίνει στο ξέφωτο. Βέβαια, μαγικές συνταγές και εύκολες λύσεις δεν υφίστανται. Αβεβαιότητες εξακολουθούν να υπάρχουν. Οι κίνδυνοι δεν πέρασαν. Γι’ αυτό δεν θριαμβολογούμε! Επιβάλλεται και προσπαθούμε να κρατήσουμε γερά, χωρίς ταλάντευση, το τιμόνι του εθνικού σκάφους, για να ολοκληρώσουμε την τελευταία δύσκολη στροφή. Και θα το πράξουμε, χωρίς προσωπικούς και κομματικούς υπολογισμούς, χωρίς λαϊκισμούς, χωρίς ελιτισμούς.  Ο στόχος για ολόπλευρη ισχυροποίηση της χώρας στην ευρωπαϊκή και παγκόσμια σκηνή επιβάλει κοινωνικές και πολιτικές συγκλίσεις, δημιουργικές συνθέσεις, εθνικό σχέδιο και σκληρή δουλειά από όλους.  Επιτάσσει πατριωτική συνείδηση, σύνεση, συναίνεση και ρεαλισμό. Απαιτεί πολιτική και κοινωνική σταθερότητα, ασφάλεια, αίσθημα δικαιοσύνης. Για να διαμορφώσουμε το νέο, σύγχρονο, εγχώριο ολιστικό υπόδειγμα. Υπόδειγμα που μπορεί να ωθήσει την οικονομία και την κοινωνία σε έναν ενάρετο κύκλο ευημερίας για όλους τους πολίτες, σε μία ισχυρή Ελλάδα.</p>
      <p>Θέλω να ευχαριστήσω τον υφυπουργό κ. Σκυλακάκη, όπως επίσης και τον Γενικό Γραμματέα Δημοσιονομικής Πολιτικής κ. Πετραλιά, αλλά και τα στελέχη του Γενικού Λογιστηρίου του Κράτους για τη μεθοδική, σοβαρή κι αποτελεσματική δουλειά τους, προκειμένου να προκύψει το σημερινό εξαιρετικό αποτέλεσμα.»</p>
    </article>
  </body>
</html>