<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%86%D8%AA%D8%B8%D8%A7%D9%85%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D8%AF%D8%B3%D8%AA%DA%AF%DB%8C%D8%B1%DB%8C-%D9%88-%D8%A7%D8%AD%D8%B6%D8%A7%D8%B1-%D9%81%D8%B9%D8%A7%D9%84%D8%A7%D9%86-%D9%85%D8%AF%D9%86%DB%8C-%D9%88-%D8%B3%DB%8C%D8%A7%D8%B3%DB%8C-%D8%B1%D8%A7-%D8%B4%D8%AF%D8%AA-%D8%A8%D8%AE%D8%B4%DB%8C%D8%AF%D9%87%E2%80%8C%D8%A7%D9%86%D8%AF-20191121/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-21T18:56:37+00:00"/>
    <meta property="og:title" content="نیروهای انتظامی در ایران دستگیری و احضار فعالان مدنی و سیاسی را شدت بخشیده‌اند"/>
    <meta property="og:description" content="مقامات امنیتی و قضایی جمهوری اسلامی ایران‌، که از نخستین روزهای اعتراضات به افزایش اعلام نشده و شدید بهای بنزین، دست به «سرکوب خشونت بار» تظاهرکنندگان زدند، اینک بگزارش منابع گوناگون تعقیب و بازداشت گستردۀ آنان را دنبال می‌کنند. مقامات امنیتی در ششمین..."/>
  </head>
  <body>
    <article>
      <h1>نیروهای انتظامی در ایران دستگیری و احضار فعالان مدنی و سیاسی را شدت بخشیده‌اند</h1>
      <address>
        <time datetime="2019-11-21T18:56:37+00:00">21 Nov 2019, 18:56</time>
      </address>
      <p>
        <b>مقامات امنیتی و قضایی جمهوری اسلامی ایران‌، که از نخستین روزهای اعتراضات به افزایش اعلام نشده و شدید بهای بنزین، دست به «سرکوب خشونت بار» تظاهرکنندگان زدند، اینک بگزارش منابع گوناگون تعقیب و بازداشت گستردۀ آنان را دنبال می‌کنند. مقامات امنیتی در ششمین روز ابراز ناخرسندی‌ها، بگفتۀ خود صدها تن دیگر را در استان‌های «کهگیلویه و بویراحمد، فارس، مازندران، تهران، کرمانشاه، آذربایجان شرقی، لرستان، خوزستان و البرز» دستگیر کردند. خبرگزاری فارس نزدیک به نهادهای امنیتی ایران نیز از دستگیری تعدادی از شهروندان دوتابعیتی خبر می‌دهد. در همین حال، همزمان با دستگیری و احضار مردم معترض و فعالان مدنی و سیاسی، برگزاری راهپیمائی‌ها و گردهمائی‌هائی به طرفداری از رژیم و آیت‌الله خامنه‌ای در دستور کار مسئولان قرار گرفته است.</b>
      </p>
      <p>گزارش‌های دریافت شده از ایران و آگاهی‌هائی که در گفتگو با شماری از کنشگران مدنی و سیاسی بدست آمده، از گستردگی دستگیری‌ها در سراسر کشور حکایت می‌کند. نیروی انتظامی جمهوری اسلامی ایران امروز پنجشنبه ٣٠ آبان با صدور اطلاعیه‌ای از مردم خواست معترضان را که در این اطلاعیه از آنان به عنوان «اغتشاشگران» یاد شده است، به پلیس معرفی کنند. نیروی انتظامی در این اطلاعیه از شهروندان خواسته است «فیلم وتصاویر مربوط به ناآرامی‌های اخیر» را در اختیار پلیس قرار دهند.</p>
      <p>
        <b>دستگیری دانشجویان</b>
      </p>
      <p>محمود نیلی احمدآبادی، رئیس دانشگاه تهران، امروز پنجشنبه، دستگیری تعدادی از دانشجویان این دانشگاه را «تائید» کرد، اما در بارۀ شمار آنان ابراز بی اطلاعی کرد   و گفت «تعدادی از آنها نیز آزاد شده‌اند». اسماعیل سلیمانی، رئیس حراست دانشگاه شمار افراد آزاد شده را «حدود ٨ ـ ٩ نفر» دانست و با ذکر اینکه شماری از دانشجویان دانشگاه علامه نیز بازداشت شده‌اند گفت «نسبت به ارقام این دستگیری‌ها بزرگ نمائی می‌شود». وی با این هیچ رقمی در این زمینه ارائه نکرد و گفت «هنوز آمار کاملی وجود ندارد».</p>
      <p>دکتر غلامرضا غفاری، معاون فرهنگی و اجتماعی وزارت علوم نیز در واکنش به بازداشت دانشجویان گفت «وقتی یک حرکت یا یک سیاست به صورت وسیع انجام می شود، طبیعی است که همراه آن اعتراض‌هائی وجود داشته باشد». وی نیز در بارۀ شمار دانشجویان دستگیر شده گفت «من هیچ آماری در این زمینه ندارم».</p>
      <p>شوراهای صنفی دانشجویان کشور پیش از این اعلام کرده بود که به هنگام گردهمائی عصر و شامگاه دوشنبه در دانشگاه تهران، «چندین آمبولانس حامل نیروهای لباس شخصی وارد این دانشگاه شدند» و با دستگیری «ده‌ها تن از دانشجویان»، آنان را به بازداشتگاه‌ها بردند. بیانیۀ شوراهای صنفی دانشجویان، شمار «افراد دستگیر شده در عصر دوشنبه را بین ۴٠ تا ۵٠ نفر» ذکر کرده است. بر پایۀ همین بیانیه، «شماری از دانشجویان بازداشت شده به زندان فشافویه و تعدادی دیگر به زندان اوین منتقل شده‌اند».</p>
      <p>بر اساس اطلاعات بدست آمده از منابع مختلف، شماری از دانشجویان نیز در منازل، هنگام خروج از دانشگاه و یا در خوابگاه‌های دانشجوئی دستگیر شده و در مواردی به زندان و در موارد دیگر به مکان‌های نامعلومی برده شده‌اند.</p>
      <p>ملیکا قرگوزلو، دانشجوی روزنامه نگاری دانشگاه علامۀ تهران، علی نانوایی، دانشجوی دانشگاه تهران، کامیار ذوقی، دانشجوی دانشکدۀ علوم اجتماعی دانشگاه تهران، سها مرتضایی، امیر فرصتی و نرگس باقری دانشجویان هنرهای زیبا و دانشگاه هنر شماری از دانشجویان دستگیر شده هستند.</p>
      <p>
        <b>تداوم درگیری‌ها و اعتراضات</b>
      </p>
      <p>به گزارش خبرگزاری هرانا، ارگان خبری مجموعه فعالان حقوق بشر در ایران، اعتراضات در مریوان همچنان ادامه دارد و معترضان با بستن برخی جاده‌ها از ورود نیروهای نظامی به داخل شهر ممانعت به عمل آورده‌اند.</p>
      <p>با این حال، آرتیکاس اقبال، سرپرست فرمانداری مریوان اعلام کرد «اوضاع در شهر به حالت عادی برگشته است» و در همان حال معترضان را به برخورد و اِعمال «اشد مجازات» تهدید کرد.</p>
      <p>یک منبع محلی در کرمانشاه از ادامه درگیری‌ها در این شهر در روز گذشته خبر داده و گفته است جنوب کرمانشاه از کنترل نیروهای دولتی خارج شده، اما نیروهای امنیتی در شمال شهر کماکان به سرکوب معترضان مشغولند.</p>
      <p>برخی گزارش‌ها از تجمع و اعتصاب بازاریان در رشت حکایت می کند.</p>
      <p>در شیراز بگفتۀ شاهدلان عینی جو امنیتی و انتظامی سنگینی بر شهر حاکم است و خودروهای زرهی در خیابان ها در رفت و آمد هستند. فرمانده سپاه استان فارس اعلام کرد که  تعدادی زیادی از معترضان در این استان دستگیر شده‌اند. بگفتۀ او آنان « قصد ایجاد ناامنی دایمی» داشته‌اند.  </p>
      <p>منابع محلی در استان فارس به هرانا گفته‌اند نیروهای ضد شورش از تهران و سایر شهرهای همجوار به شیراز فرستاده شده اند و اجتماع بیش از ۵ نفر در سطح این شهر ممنوع اعلام شده است. حیدر اسکندرپور، شهردار شیراز اظهار داشته است که زیرساخت‌های شهری در مناطق ۴، ۵، ۹ و۱۰ کاملا از بین رفته است.</p>
      <p>یک شاهد عینی در کرج از حضور تک تیراندازها بر روی پل مهرشهر کرج خبر می‌دهد.</p>
      <p>منابع محلی در اهواز، خرمشهر و ماهشهر می‌گویند اعتراضات در این شهرها حداقل تا شب گذشته ادامه داشته است. به گفته شاهدان، نیروهای غیربومی در اهواز حضور دارند و تا چهارشنبه شب حداقل ۳۰ نفر در این شهر کشته شده‌اند. هرانا گزارش‌هایی ازرویاروئی مسلحانه میان معترضین با نیروهای ضدشورش در این شهرها دریافت کرده است.</p>
      <p>هرانا گزارش‌های تائید نشده‌ای دریافت داشته که از کشته شدن حداقل ١۵٠ تن در اعتراضات دو روز سه شنبه و چهارشنبه در شهرهای سیرجان، شیراز، بهبهان، مریوان، خرمشهر، اهواز، آبادان، کرج، اصفهان، جوانرود، مهشهر، شادگان، اسلامشهر، کرمانشاه، سنندج، شهرصدرا و شهریار حکایت می‌کند.</p>
      <p>این خبرگزاری اسامی ۵٩ تن از کشته شدگان را درج کرده و پژوهش‌های خود را برای تائید نام سایر قربانیان دنبال می‌کند.</p>
      <p>کشته شدن رئیس کلانتری سه راه آدران واقع در محدوده جاده ساوه، رویاروئی مسلحانه با نیروهای انتظامی در نسیم شهر، خارج ساختن اجساد قربانیان از بیمارستان تامین اجتماعی تهران با استفاده از یخچال گوشت، از جمله دیگر اخباری است که گزارش آنها به رسانه‌ها رسیده است.</p>
      <p>
        <b>برگزاری تجمعات برای حمایت از رژیم</b>
      </p>
      <p>رسانه‌های دولتی در ایران اخبار و تصاویر راهپیمائی‌ها و گردهمائی‌های هواخواهان رژیم و آیت‌الله علی خامنه‌ای را در برخی شهرها منتشر کرده‌اند.</p>
      <p>خبرگزاری فارس با انتشار تصاویری به تجمعاتِ «دفاع از اقتدار و امنیت» در استان‌ها اشاره دارد. این خبرگزاری نزدیک به نهادهای امنیتی، در گزارش‌های مختلف از «راهپیمائی خودجوش مردم پاکدشت، رباط کریم و اسلامشهر» صبح امروز پنجشنبه ٣٠ آبان، «خروش مردم قم در حمایت از اقتدار و امنیت کشور»، «فریادهای کوبندۀ مردم شاهرود بر سر آشوبگران» و «نه گفتن مردم شیراز» به آنها گزارش‌هائی منتشر کرده است. این خبرگزاری در همان حال نوشته است که تظاهرکنندگان دولت حسن روحانی را مورد انتقاد قرار داده و به عنوان مثال شعارهائی نظیر «تورم و گرانی، جواب بده روحانی» و یا «وظیفۀ هر دولت، شفافیت با ملت» سر داده‌اند.</p>
    </article>
  </body>
</html>