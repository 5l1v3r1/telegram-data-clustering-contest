<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/21/leggi-notizia/argomenti/eventi/articolo/a-cuneo-famiglie-presenti-ciclo-di-incontri-per-genitori-con-figli-adolescenti.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-21T18:00:00+00:00"/>
    <meta property="og:title" content="A Cuneo Famiglie presenti: ciclo di incontri per genitori con figli adolescenti"/>
    <meta property="og:description" content="I tre appuntamenti si terranno, a ingresso libero, si terranno nella sala del Centro Documentazione Territoriale in Largo Barale. Il primo convegno è previsto il 28 novembre"/>
  </head>
  <body>
    <article>
      <h1>A Cuneo Famiglie presenti: ciclo di incontri per genitori con figli adolescenti</h1>
      <h2>I tre appuntamenti si terranno, a ingresso libero, si terranno nella sala del Centro Documentazione Territoriale in Largo Barale. Il primo convegno è previsto il 28 novembre</h2>
      <address><time datetime="2019-11-21T18:00:00+00:00">21 Nov 2019, 18:00</time> by <a rel="author">comunicato stampa</a></address>
      <p>
        <i>“Come possiamo tenere aperto il dialogo con i nostri figli in un periodo complicato come l’adolescenza? E’ possibile favorire un clima di comprensione reciproca in famiglia? Quanto le nuove tecnologie digitali cambiano i modi di relazionarsi fra ragazzi e fra questi e il mondo adulto? Come possiamo accompagnare i figli nel gestire il denaro?”</i>
      </p>
      <p>A partire da queste e altre domande che i genitori si pongono, la Cooperativa Sociale Emmanuele, l’Istituto di Istruzione Superiore Grandis, Lab.Ins e la città di Cuneo, che ha concesso il gratuito patrocinio all’iniziativa, organizzano un ciclo di incontri per genitori con figli adolescenti.</p>
      <p>Il primo incontro si terrà il <b>28 novembre </b>dal titolo<b> “Madri e padri di fronte all’adolescenza. La gestione emotiva e la comunicazione genitori-figli”</b>.</p>
      <p>Il <b>12 dicembre</b> sarà la volta dell’incontro <b>“Le relazioni fra coetanei ai tempi del web. La gestione dei dispositivi e le dinamiche relazionali in adolescenza”</b></p>
      <p>Il <b>13 gennaio 2020</b> avrà luogo l’incontro <b>“Genitorialità economica. Profili economico-finanziari degli adolescenti e rapporto col denaro”.</b></p>
      <p>Per i genitori partecipanti sarà un’occasione per riflettere e confrontarsi sulla centralità del proprio ruolo, anche in un’età come l’adolescenza in cui i figli si stanno “lanciando verso il mondo”. La presenza delle famiglie è infatti indispensabile per una crescita serena dei figli e per la costruzione di un legame positivo tra questi e la scuola.</p>
      <p>Gli incontri, a ingresso libero, si terranno a <b>Cuneo </b>presso la <b>sala del Centro Documentazione Territoriale in Largo Barale 1</b>, gentilmente concessa dal Comune e saranno condotti da<b> Enrico Santero</b>, counsellor educativo della cooperativa Emmanuele e da <b>Patricia Pulido</b>, responsabile di educazione finanziaria di Lab.ins.</p>
      <p>Il ciclo di incontri è realizzato all’interno del progetto Bella Presenza – metodi, relazioni e pratiche nella comunità educante, progetto multiregionale selezionato dall’Impresa Sociale “Con i Bambini” nell’ambito del Fondo per il contrasto della povertà educativa minorile, che coinvolge oltre 60 partner fra cooperative sociali, scuole e associazioni in tre Regioni, Campania, Piemonte e Toscana, e la cooperativa Sociale Dedalus quale soggetto capofila.  </p>
      <p>Bella Presenza si prefigge di prevenire e contrastare il fallimento scolastico e la povertà educativa, mettendo al centro la bellezza intesa come bussola che orienta l’agire educativo e che consente, an­che dentro le fragilità, di dissodare risorse e produrre convivenza e inclusione.</p>
      <p>Cuneo è uno dei territori di sperimentazione di questo agire educativo, grazie alla collaborazione fra la Cooperativa Sociale Emmanuele, l’I.I.S. Grandis, il C.P.I.A. Cuneo e il Consorzio Socio Assistenziale del Cuneese.  </p>
      <p>Cooperativa sociale Emmanuele Enrico Santero – <a href="mailto:progetti@emmanuele-onlus.org">progetti@emmanuele-onlus.org</a></p>
      <p> </p>
    </article>
  </body>
</html>