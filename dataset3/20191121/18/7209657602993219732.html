<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ferrara/cronaca/processo-cenci-1.4899286"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-21T18:51:19+00:00"/>
    <meta property="og:title" content="Processo Cenci, pena dimezzata in Appello. Da 30 a 16 anni per Guidarelli"/>
    <meta property="og:description" content="Imputato accusato di aver ucciso colui che considerava un rivale in amore. L'avvocato dei famigliari: “Inspiegabile il riconoscimento delle attenuanti equivalenti alle aggravanti”"/>
  </head>
  <body>
    <article>
      <h1>Processo Cenci, pena dimezzata in Appello. Da 30 a 16 anni per Guidarelli</h1>
      <h2>Imputato accusato di aver ucciso colui che considerava un rivale in amore. L'avvocato dei famigliari: “Inspiegabile il riconoscimento delle attenuanti equivalenti alle aggravanti”</h2>
      <address><time datetime="2019-11-21T18:51:19+00:00">21 Nov 2019, 18:51</time> by <a rel="author">il Resto del Carlino</a></address>
      <p>Ferrara, 21 novembre 2019 – Seminfermità mentale, attenuanti generiche e l'aggravante della minorata difesa: aspetti, quelli riconosciuti dalla Corte di Appello di Bologna, che hanno indotto i giudici a <b>dimezzare la pena</b> inflitta in <a href="https://www.ilrestodelcarlino.it/ferrara/cronaca/cenci-omicidio-eder-valencia-1.4396986"><b>primo grado</b></a> a <b><a href="https://www.ilrestodelcarlino.it/ferrara/cronaca/omicidio-valencia-1.3992655">Eder Guidarellli</a> </b>per l'<a href="http://www.ilrestodelcarlino.it/ferrara/cronaca/omicidio-cenci-confessione-1.3715265"><b>omicidio di Marcello Cenci</b></a>, considerato un rivale in amore: da 30 a 16 anni.</p>
      <p>Il riconoscimento delle attenuanti equivalenti alle aggravanti è “<b>inspiegabile</b>” per l'avvocato dei famigliari della vittima, Valentina Bordonaro, che attende di leggere le motivazioni. La Procura generale, che con il sostituto pg Valter Giovannini aveva chiesto la conferma della sentenza di primo grado, potrebbe fare ricorso in <b>Cassazione</b>.</p>
      <p>Guidarelli aveva <b>picchiato </b>la prima volta Cenci il 26 agosto 2016 in piazza a <b>Pontelagoscuro</b>, frazione di Ferrara. Poi il primo di novembre era andato a <b>Valencia</b>, dove l'altro si era trasferito per lavorare come barista, e gli aveva rotto il setto nasale. Il 26 dicembre, ancora a Pontelagoscuro, la terza aggressione che aveva mandato Cenci all'ospedale con 55 punti alla testa. La notte tra l'1 e il 2 luglio 2017, Eder è tornato a Valencia e ha ucciso Marcello strangolandolo. <b>Arrestato </b>a Ventimiglia, Guidarelli è in carcere a Ferrara dove lo scorso luglio ha tentato il suicidio.</p>
      <p>Nella sua requisitoria il pg Giovannini ha chiesto di non riconoscere nessuna delle due diminuenti, perché il perito d'ufficio, in primo grado, aveva valutato Guidarelli capace di intendere e volere al momento dell'omicidio. Ha detto inoltre che le attenuanti generiche non potevano essere concesse solo sulla base dell'<b>infanzia</b> molto difficile vissuta dall'imputato a Bahia, in Brasile, dove è cresciuto nelle favelas prima di essere adottato, come chiesto dalla difesa. Questo avrebbe significato, ha detto, la «creazione di un precedente che potrebbe essere interpretato come una sorta di automatismo cui avrebbe sempre diritto chi, trascorsa un'infanzia difficilissima, commettesse poi reati gravissimi».</p>
      <figure>
        <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3246156.1499158751%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=291&amp;h=500&amp;fmt=jpg"/>
        <figcaption>Marcello Cenci, il barista ferrarese di 32 anni trovato morto a Valencia nella notte tra sabato e domenica</figcaption>
      </figure>
      <figure>
        <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3246157.1499158750%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=500&amp;h=500&amp;fmt=jpg"/>
        <figcaption>Eder Guadarelli, brasiliano 32enne adottato da una famiglia ferrarese, in una foto tratta dal suo profilo Facebook (Ansa)</figcaption>
      </figure>
      <figure>
        <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3246158.1499158750%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=370&amp;h=500&amp;fmt=jpg"/>
        <figcaption>Marcello Cenci dopo uno dei pestaggi</figcaption>
      </figure>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/ferrara/cronaca/foto/omicidio-valencia-marcello-cenci-morto-1.3246159"/>
        <a href="https://www.ilrestodelcarlino.it/ferrara/cronaca/cenci-omicidio-eder-valencia-1.4396986"/>
        <a href="https://www.ilrestodelcarlino.it/ferrara/cronaca/omicidio-valencia-1.4244403"/>
      </related>
    </article>
  </body>
</html>