<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/salariile-gardienilor-de-petrolisti-din-marea-neagra/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T18:30:04+00:00"/>
    <meta property="og:title" content="Salariile gardienilor de petroliști din Marea Neagră"/>
    <meta property="og:description" content="La ACROPO (Autoritatea Competentă de Reglementare a Operațiunilor Petroliere Offshore) se câștigă bine. Salariile de bază sunt mult peste medie (...)"/>
  </head>
  <body>
    <article>
      <h1>Salariile gardienilor de petroliști din Marea Neagră</h1>
      <address><time datetime="2019-11-21T18:30:04+00:00">21 Nov 2019, 18:30</time> by <a rel="author">Mihai Soare</a></address>
      <p>La ACROPO (Autoritatea Competentă de Reglementare a Operațiunilor Petroliere Offshore) se câștigă bine. Salariile de bază sunt mult peste medie, se dau sporuri, tichete de vacanță și de masă, și sunt direct de la bugetul de stat, prin Secretariatul General al Guvernului, autoritatea tutelară. Anagajații iau și diurnă, pentru deplasările în țară și străinătate, care probabil că sunt multe, pentru că inspecțiile și lucrul propriu zis de teren nu e poate face decât la Constanța, pentru că în mare sunt rezervele de hidrocarburi și petroliștii care trebuie verificați și în Europa sunt traning-urile pentur angajați, pentru că acest tip de activități sunt noi în România iar expertiza vine de la alții.</p>
      <p>Potrivit informațiilor publicate pe site-ul propriu, directorul ACROPO (cu rang de secretar de stat), Gheorghe Constantin primește un venit de bază brut de 16.640 de lei lunar. Este importantă precizarea “de bază”, pentru că la acest venit se adaugă și alte beneficii, cum ar fi sporul de conducere, sporul de vechimeposibil și alte sporuri. Directorul adjunct, cu rang de susecretar de stat, încasează un venit de bază de 14.560 de lei. Directorii de cabinet, doi la număr, au bazacuprinsă între 5.700 și 7.100 de lei, diferența fiind făcută de vechimea în muncă pe care o aveau la încadrare. Consilierii, la fel, au baza între 5.400 și 6.800 lei, însă doar cei de la cabinete. Consilierii de specialitate, grad 1 A încasează între 7.400 și 8.100 lei, plus sporuri, la care li se adaugă o majorare de 50% (3.700 – 4.000 lei) făcută prin lege  – 321/2018. Practic, acești consilieri iau între 11.000 și 12.000 de lei brut lunar, plus sporuri. Un Director grad II are baza la 12.000 de lei, la care se adaugă 50% prin legea menționată, plus sporuri, adică încasează în jurul a 20.000 de lei lunar</p>
      <p>
        <a href="http://acropo.gov.ro/web/wp-content/uploads/2019/09/Salarii_30.09.2019.pdf">Vedeți aici toată grila salarială de la ACROPO</a>
      </p>
      <p>Potrivit documentului, toți angajații primesc, pe lângă salariu, vouchere de vacanță de 1.450 lei pe an, bonuri de masa de 347 lei lunar, diurne și indemnizații de cazare în deplasări.</p>
      <p>
        <b>Actor într-un joc cu miză de zeci de miliarde</b>
      </p>
      <p>ACROPO are prin legea de înfiinţare o schemă de personal alcătuită din 54 de persoane, care nu este completă încă, bugetul anual depășește 2 milioane de euro, din care mare parte reprezintă cheltuieli cu salariile iar șeful este numit de Prim Ministru. Actualul director a venit de la Grup Servicii Petroliere, compania de foraj marin a lui Gabriel Comănescu care are mai multe contracte pe explorare, exploatare și servicii adiacente cu petroliștii din Marea Neagră. Scopul principal al ACROPO este să verifice ca petroliștii să respecte prevederile legislative și de mediu ale României în timpul lucrărilor de extragere a resurselor de hidrocarburi submarine. Cu alte cuvinte, să stea cu ochii pe companii ca să facă lucrurile ca la carte și să nu se poată crea un dezastru ecologic precum cel făcut de BP în Golful Mexic. Într-un limbaj mai de specialitate, instituția s-ar ocupa de “evaluarea şi acceptarea rapoartelor privind pericolele majore, evaluarea notificărilor privind proiectarea şi evaluarea notificărilor privind operaţiunile la sondă care îi sunt prezentate, precum şi de consilierea altor autorităţi sau organisme, inclusiv a autorităţii semnatare a acordurilor petroliere, ANRM, pentru operaţiuni petroliere offshore”. Totodată, ACROPO instituie o politică pentru o evaluare completă a rapoartelor privind pericolele majore şi a notificărilor prezentate, incluzând inspecţii, investigaţii şi măsuri de constrângere.</p>
      <p>Nicio lucrare din domeniul explorării și exploatării de hidrocarburi offshore nu se poate face fără avizul ACROPO, ceea ce face din această instituție un actor foarte important în miza de zeci de miliarde de euro a Mării Negre. Spre exemplu, la începutul acestui an, Back Sea Oil&amp;Gas a primit avizul pentru exploatarea gazelor și, doar ulterior, a anunțat că decizia lor de investiție în România este clară. Mai recent, LukOil, care deține și ea o concesiune în Marea Neagră, a avut și ea nevoie davizul ACROPO pentru a săpa o nouă sondă exploratorie.</p>
      <related>
        <h4>Articole asemănătoare</h4>
        <a href="https://www.cotidianul.ro/energonuclear-cifra-de-afaceri-zero-salarii-de-milioane-de-euro/"/>
        <a href="https://www.cotidianul.ro/promisiunile-facute-de-liviu-dragnea-in-presa-straina/"/>
        <a href="https://www.cotidianul.ro/olguta-paruiala-cu-sindicalistii-minte-cu-tupeu/"/>
      </related>
    </article>
  </body>
</html>