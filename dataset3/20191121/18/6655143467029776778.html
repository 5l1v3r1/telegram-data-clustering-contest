<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/pontedera/cronaca/fauglia-continental-viteco-lezi-sciopero-fiom-1.4899034"/>
    <meta property="og:site_name" content="La Nazione"/>
    <meta property="article:published_time" content="2019-11-21T18:12:00+00:00"/>
    <meta property="og:title" content="Ex Continental, gli esuberi salgono a 750: gli operai scioperano"/>
    <meta property="og:description" content="Sarà il giorno della rabbia ai cancelli, il sindaco di Fauglia: &quot;Incomprensibile la strategia dell'azienda&quot;"/>
  </head>
  <body>
    <article>
      <h1>Ex Continental, gli esuberi salgono a 750: gli operai scioperano</h1>
      <h2>Sarà il giorno della rabbia ai cancelli, il sindaco di Fauglia: "Incomprensibile la strategia dell'azienda"</h2>
      <address><time datetime="2019-11-21T18:12:00+00:00">21 Nov 2019, 18:12</time> by <a rel="author">CARLO BARONI</a></address>
      <p>Fauglia, 21 novembre 2019 - Gli esuberi, per l'azienda, salgono a 750. Siamo alla <b><b>Continental</b></b> con stabilimenti a <b><b>Fauglia e San Piero a Grado</b></b>. A rendere nota la drastica riduzione è stato il cda dell'ex Contintental, ora Vitesco. Un fulmine che arriva, pesante e grave, sotto un cielo già minaccioso di taglio importanti. "Non capisco quale sia la strategia aziendale - dice <b><b>il sindaco di Fauglia Alberto Lenzi </b></b>che nelle settimane scorse, per questo caso, ha avuto anche incontri al Mise -. Anche i dirigenti locali, da quanto ho potuto apprendere, non ne sapevamo alcunché di questo aggravamento del piano aziendale. <b><b>Domani (22 novembre) è stato indetto uno sciopero</b></b> ed io sarò con gli operai ai cancelli". "M'impegno da ora - aggiunge Lenzi - a riportare il caso, e questo ulteriore e incomprensibile aggravamento, nelle sedi opportune, sia regionali che locali".  Il taglio progressivo dei dipendenti  - prima 500 ed ora 750 - è previsto nel periodo 2023-2028.<b> </b></p>
      <p><b><b>La Fiom Cgil - si apprende - si è detta molto preoccupata, anche perché i lavoratori coinvolti nei tagli sarebbero 1000, ovvero i 750 esuberi più i 250 interinali. </b></b>La drastica riduzione annunciata già a settembre era funzionale ad una nuova strategia: uscire dal mercato della combustione con l’avvio di un processo di dismissione del ramo di azienda a cui fanno capo entrambi gli stabilimenti.  "Ci sorprende ancora di più questo ulteriore annuncio anche perché stavamo lavorando ad un progetto di riconversione volta a salvare i posti di lavoro valorizzando il personale _ aggiunge Lenzi - . Continuiamo a credere che l'unica soluzione possa essere, appunto, la valorizzazione del know-how presente oggi in azienda investendo sulla riconversione delle competenze idraulico-meccaniche del personale che già opera negli impianti".</p>
      <p>© Riproduzione riservata</p>
    </article>
  </body>
</html>