<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837101-olena-zelenska-zustrilas-z-predstavnitseyu-yunisef-v-ukrayini"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T18:21:00+00:00"/>
    <meta property="og:title" content="Олена Зеленська зустрілась з представницею ЮНІСЕФ в Україні"/>
    <meta property="og:description" content="КИЇВ. 21 листопада. УНН. Дружина президента України Олена Зеленська з нагоди 30-ї річниці Конвенції ООН про права дитини зустрілася з головою представництва …"/>
  </head>
  <body>
    <article>
      <h1>Олена Зеленська зустрілась з представницею ЮНІСЕФ в Україні</h1>
      <address><time datetime="2019-11-21T18:21:00+00:00">21 Nov 2019, 18:21</time> by <a rel="author">Тарас Джміль</a></address>
      <p><b>КИЇВ. 21 листопада. УНН.</b> Дружина президента України Олена Зеленська з нагоди 30-ї річниці Конвенції ООН про права дитини зустрілася з головою представництва ЮНІСЕФ в Україні Лоттою Сільвандер. Про це йдеться на сайті глави держави, передає <b>УНН</b>.</p>
      <p>Зеленська та Сільвандер обговорили досягнення та виклики у сфері захисту прав українських дітей.</p>
      <p>"Голова представництва Дитячого фонду ООН в Україні висловила прихильність до реформи шкільного харчування, ініційованої командою першої леді, та готовність до співпраці", - йдеться у повідомленні.</p>
      <p>Лотта Сільвандер звернула увагу Олени Зеленської на гостру проблему булінгу у навчальних закладах та в соціальних мережах.</p>
      <p>Дружина глави держави та голова представництва ЮНІСЕФ в Україні домовилися про робочу зустріч, під час якої планують поділитися баченням розв’язання згаданих проблем.</p>
      <p>ЮНІСЕФ захищає права дітей у 190 країнах світу. Дитячий фонд ООН відкрив своє представництво у Києві 1997 року. За цей час Фонд надав уряду України допомогу на загальну суму 130 мільйонів доларів США, що дало змогу розробити та реалізувати низку програм у галузі охорони здоров’я, освіти та захисту прав дітей.</p>
      <p>Нагадаємо, українські школярі під час зустрічі з Оленою Зеленською <a href="https://www.unn.com.ua/uk/news/1836911-nedovarene-perevarene-abo-kholodne-shkolyari-poskarzhilis-zelenskiy-na-kharchuvannya-u-shkolakh">поскаржились на недоварену, переварену та холодну їжу</a> в школах.</p>
    </article>
  </body>
</html>