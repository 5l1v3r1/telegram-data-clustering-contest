<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831586-Otkriveno-ko-je-Srbin-na-snimku-sa-ruskim-obavestajcem"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T18:09:00+00:00"/>
    <meta property="og:title" content="Otkriveno ko je Srbin na snimku sa ruskim obaveštajcem"/>
    <meta property="og:description" content="Na snimku se sa Georgijem Klebanom sastaje jedan potpukovnik Vojske Srbije"/>
  </head>
  <body>
    <article>
      <h1>Otkriveno ko je Srbin na snimku sa ruskim obaveštajcem</h1>
      <address><time datetime="2019-11-21T18:09:00+00:00">21 Nov 2019, 18:09</time> by <a rel="author">Novosti Online</a></address>
      <p>
        <b>Na snimku se sa Georgijem Klebanom sastaje jedan potpukovnik Vojske Srbije</b>
      </p>
      <p>MUŠKARAC na snimku sa ruskim obaveštajcem Georgijem Klebanom, čije je objavljivanje 17. novembra pokrenulo aferu "Ruski špijun" je identifikovan kao srpski potpukovnik Z. K. potvrđeno je “Novostima”. <br/><br/>Takođe, ovo nije jedini snimak na kom je on akter, saznaje “Blic”.<br/><br/><i><b>Pročitajte još:<a href="https://www.novosti.rs/vesti/naslovna/drustvo/aktuelno.290.html:831432-Srbija-popriste-spijunskog-rata-Otkrivamo-pozadinu-snimka-ruskog-agenta-koji-je-digao-nase-sluzbe-na-noge"> Srbija poprište špijunskog rata: Otkrivamo pozadinu snimka ruskog agenta koji je digao naše službe na noge</a></b></i><br/><br/>Snimak je nastao decembra 2018. godine u Zemunu i nije jedini do kog su došle srpske obaveštajne službe.<br/><br/>Po nezvaničnim saznanjima beogradskog lista, na tim snimcima Z. K. nije jedina osoba, nego je snimljeno više njih.<br/><br/>Snimak sa ruskim obaveštajcem objavljen je 17. novembra na "Jutjubu", a na njemu se vidi kako ruski obaveštajac, identifikovan kao Georgij Kleban, dobija crvenu kesu od "srpskog visokog zvaničnika sa činom oficira", a zauzvrat mu daje kesu u kojoj se nalazi koverta sa novcem.<br/><br/>Autentičnost snimka potvrdila je i BIA, a predsednik Aleksandar Vučić je naložio Vojno-bezbednosnoj agenciji da ispita ceo slučaj. Tim povodom večeras je sazvana i sednica Saveta za nacionalnu bezbednost.<br/><br/>Da je snimak autentičan, potvrdio je sinoć i načelnik Uprave za analitiku BIA Relja Željski, navodeći da je srpskim bezbednosnim službama poznat identitet muškarca snimljenog sa Klebanom, kao i šta je bio predmet trgovine, ali nije želeo da otkriva detalje.<br/><br/><b>KLEBAN BORAVIO U BEOGRADU OD 2016. DO 2019. GODINE</b><br/><br/>Georgij Kleban u Beogradu je, kao pomoćnik vojnog atašea ruske ambasade boravio najverovatnije od 2016. godine do juna 2019. godine, kada je iznenada napustio tu poziciju. U periodu dok je bio na dužnosti u srpskoj prestonici, Kleban je prisustovao i na nekoliko javnih događaja.<br/><br/>Željski je naveo i da je Kleban sada van Srbije.<br/><br/>- Ruski obaveštajac se ponaša prirodno na ovom snimku, a trenutno je van teritorije Srbije. Ovakvi odnosi mogu da izgledaju ovako, a obaveštajci mogu da budu veoma maštoviti. Ovo je jedan u nizu načina na koji rade pripadnici obaveštajnih struktura i njihovih agenturnih pozicija, da ih tako nazovemo - kazao je on juče gostujući na RTS-u.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/politika/aktuelno.289.html:831583-Vucic-posle-sednice-Saveta-za-nacionalnu-bezbednost-Uskoro-vise-akcija-protiv-pripadnika-razlicitih-agencija-Nasa-namenska-industrija-pod-strahovitim-pritiskom"/>
        <a href="http://www.novosti.rs/vesti/naslovna/politika/aktuelno.289.html:831633-Istrazujemo-U-Srbiji-vrslja-200-stranih-spijuna-a-najaktivnija-je-jedna-cuvena-zapadna-sluzba"/>
        <a href="http://www.novosti.rs/vesti/planeta.299.html:831584-Veliki-brat-je-stigao-Drzava-pocinje-da-prati-milione-gradjana-preko-mobilnih-telefona"/>
        <a href="http://www.novosti.rs/vesti/naslovna/politika/aktuelno.289.html:831597-Oglasio-se-ruski-ambasador-o-spijunskoj-aferi-Nista-ne-moze-da-naudi-odnosima-Srbije-i-Rusije-navikli-smo-na-provokacije"/>
        <a href="http://www.novosti.rs/vesti/naslovna/politika/aktuelno.289.html:831632-Perisic-Monkton-Hrvati-Ovo-su-najvece-spijunske-afere-u-Srbiji-u-ovom-veku"/>
      </related>
    </article>
  </body>
</html>