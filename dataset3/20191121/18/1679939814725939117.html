<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/vezi-care-sunt-cele-mai-bune-laptopuri-pentru-gaming-din-2019-criterii-care-ar-putea-sa-iti-fie-de-ajutor_3059785.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-21T18:47:20+00:00"/>
    <meta property="og:title" content="Vezi care sunt cele mai bune laptopuri pentru gaming din 2019. Criterii care ar putea să îţi fie de ajutor"/>
    <meta property="og:description" content="Cele mai bune laptopuri pentru gaming nu mai sunt neapărat cele cu procesor Intel. Acum există şi modele echipate cu procesoare AMD din familia Ryzen 7 şi Ryzen 5, oferind un nivel de performanţă foarte bun pentru rularea celor mai noi jocuri PC, la un pr"/>
  </head>
  <body>
    <article>
      <h1>Vezi care sunt cele mai bune laptopuri pentru gaming din 2019. Criterii care ar putea să îţi fie de ajutor</h1>
      <address><time datetime="2019-11-21T18:47:20+00:00">21 Nov 2019, 18:47</time> by <a rel="author">PUBLIKA.MD</a></address>
      <p><b>Cele mai bune laptopuri pentru gaming nu mai sunt neapărat cele cu procesor Intel.</b> Acum există şi modele echipate cu procesoare AMD din familia Ryzen 7 şi Ryzen 5, oferind un nivel de performanţă foarte bun pentru rularea celor mai noi jocuri PC, la un preţ chiar mai mic decât alternativele Intel cu performanţe similare, scrie <a href="https://www.go4it.ro/">go4it.ro</a>.</p>
      <p>Dacă plănuieşti să echipezi viitorul tău laptop de gaming cu o placă video dedicată, atunci nu contează prea mult dacă alegi un procesor din familia Ryzen 5 sau Ryzen 7, principala diferenţă dintre acestea fiind nivelul de performanţă al soluţiei de grafică integrată (pe care tu oricum nu o vei folosi atunci când de joci).</p>
      <p>Dacă preferi tabăra Intel, alegerile se împart între familiile de procesoare Core i5, i7 şi Core i9. Cele din urmă sunt pentru mega-bugete şi nu aduc mult în plus faţă de seria Core i7. Poţi încerca şi Intel Core i5 dacă ai buget limitat, însă unele jocuri ar putea să te penalizeze mai târziu cu scăderi de performanţă şi în general, un framerate impredictibil.</p>
      <p>
        <b>Decât un procesor scump, mai bine o placă video mai puternică</b>
      </p>
      <p>Degeaba alegi viitorul tău laptop după criteriul unui procesor cât mai puternic, dacă nu-ţi rămâne suficient buget şi pentru o placă video capabilă să redea jocurile la un nivel optim de performanţă. Vei pierde astfel avantajul competitiv în sesiunile multiplayer.</p>
      <p>Cel mai bun laptop pentru gaming din 2019 trebuie să aibă o placă video GeForce RTX 2080, dar nu mai jos de RTX 2070 dacă laptopul tău are ecran 4K. Dacă ecranul tău este cu rezoluţie Full HD, sau până la WQHD, atunci un RTX 2060 îţi va permite să încerci orice jocuri lansate în 2019, probabil şi cele din următorii 1-2 ani, fără să tai prea mult din setările pentru calitatea graficii.</p>
      <p>
        <b>Memoria RAM, niciodată de ajuns de multă pe un laptop de gaming</b>
      </p>
      <p>Cele mai bune laptopuri pentru gaming din 2019 vin echipate cu cel puţin 32GB memorie RAM şi lasă un slot-două pentru completare la 64GB RAM. Dar, dacă bugetul nu permite mai mult, atunci 16GB RAM este de ajuns pentru a rula orice joc la setări maxime de calitate, anul acesta.</p>
      <p>Memoria RAM pentru laptop nu este ieftină, dar nici exagerat de scumpă, pune cât de multă îţi permite buzunarul şi te vei putea bucura de laptopul tău de gaming fără să închizi browserul Chrome, de fiecare dată când ai chef de jucat.</p>
      <p>
        <b>Hard disk-ul pe un laptop de gaming este util doar pentru colecţia de filme. Alege şi un SSD încăpător</b>
      </p>
      <p>Contrar mesajelor transmise în campaniile de marketing, diferenţa de performanţă între un SSD ultra-rapid şi unul ieftin, din punct de vedere al timpilor de aşteptare la încărcarea nivelelor din jocuri, este practic insesizabilă. Da, cel mai bun laptop pentru gaming din 2019 trebuie să aibă un SSD pe interfaţă M.2, de ultimă generaţie. Însă pentru un laptop de gaming echilibrat, un SSD din gama Value este probabil de ajuns. Criteriul trebuie să fie în continuare interfaţa M.2 şi o capacitate minimă de 1TB. Dacă laptopul tău are şi slot 2.5”, atunci populează-l mai bine cu un hard disk cât mai încăpător, care să te facă să uiţi de limitările SSD-ului la acest capitol.</p>
      <p>Dacă nu poţi pune hard disk-uri suplimentare în laptop, atunci alege cu grijă SSD-ul. Un hard disk extern este mai scump şi limitează serios viteza de încărcare a jocurilor, iar un SSD extern nu-ţi va rezolva prea uşor deficitul capacităţii de stocare.</p>
      <p>
        <b>Cele mai bune laptopuri pentru gaming din 2019 nu sunt cele cu ecran 4K</b>
      </p>
      <p>Ecranul UHD 4K este bun pentru filme, dar nu pentru jocuri PC, nu când diagonala ecranului este de 15 - 17 inch. Penalizarea de performanţă este uriaşă, iar detaliile în plus le vei sesiza cu greu pe un ecran atât de mic, cu atât mai puţin atunci când eşti prins în firul acţiunii. Cel mai probabil, vei ajunge să-ţi foloseşti laptopul tău cu ecran 4K într-o rezoluţie non-nativă pentru a ameliora scăderea de performanţă, pierzând însă şi mai mult la partea de calitate a imaginii.</p>
      <p>Criteriile după care ar trebui să alegi ecranul sunt: rată de refresh cât mai mare (120Hz este ideal), prezenţa tehnologiei G-Sync (merge şi FreeSync dacă poţi afla de la aţi utilizatori care au cumpărat deja că nu există probleme de compatibilitate cu plăcile video NVIDIA), tipul panoului LCD (ideal IPS cu rată de refresh mare), iluminare LED cu tehnologie flicker-free. Certificarea HDR nu este esenţială la un laptop de gaming, dar e bine să o ai pentru o experienţă de gaming mai bogată şi vizionarea de filme HDR.</p>
      <p>
        <b>Tipul tastaturii</b>
      </p>
      <p>Aici nu e prea complicat. Un laptop de gaming în 2019 trebuie să aibă obligatoriu tastatură iluminată, RGB doar dacă ai buget suficient şi vrei să-şi maximizezi opţiunile de personalizare. Grupul de taste numerice nu este obligatoriu, dar este foarte bine să îl ai pentru definirea grupurilor de taste personalizate şi comenzi macro în jocurile de strategie.</p>
      <p>Nu există prea multe laptopuri de gaming echipate cu tastatură mecanică, dar dacă găseşti unul care să-ţi placă şi ai buget pentru el, atunci nu prea ai cum să dai greş.</p>
      <p><b>Laptop de gaming cu extra garanţie </b>        </p>
      <p>Laptopurile de gaming sunt achiziţii costisitoare. Nu vrei să dai acea sumă pe un laptop cu garanţie 1 an, care ar putea să se defecteze iremediabil la scurt timp după ce expiră garanţia. Cel puţin doi ani de garanţie sunt esenţiali pentru un laptop de gaming care va fi folosit intensiv. Cele mai bune laptopuri pentru gaming vin cu trei ani garanţie. Pe acestea ar trebui să le cauţi primele.</p>
      <related>
        <h4>Pe aceeaşi temă</h4>
        <a href="https://www.publika.md/xiaomi-lanseaza-prima-tastatura-de-gaming_3015779.html"/>
        <a href="https://www.publika.md/asus-livreaza-rog-phone-telefonul-sau-de-gaming-intr-o-valiza-imensa_3018731.html"/>
        <a href="https://www.publika.md/google-inchide-serviciul-youtube-gaming-ce-se-va-intampla-cu-autorii-de-continut_3019343.html"/>
      </related>
    </article>
  </body>
</html>