<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830084.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T18:48:00+00:00"/>
    <meta property="og:title" content="هفته آینده آژانس اتمی با مقامات ایرانی جلسه دارد"/>
    <meta property="og:description" content="مدیرکل موقت آژانس اتمی از سفر برخی مقامات این سازمان به تهران و برگزاری جلسه‌ای با مسئولان ایرانی در هفته آینده خبر داد. "/>
  </head>
  <body>
    <article>
      <h1>هفته آینده آژانس اتمی با مقامات ایرانی جلسه دارد</h1>
      <address>
        <time datetime="2019-11-21T18:48:00+00:00">21 Nov 2019, 18:48</time>
      </address>
      <p>مدیرکل موقت آژانس اتمی از سفر برخی مقامات این سازمان به تهران و برگزاری جلسه‌ای با مسئولان ایرانی در هفته آینده خبر داد. </p>
      <p>به گزارش گروه بین‌الملل خبرگزاری فارس، «کورنل فروتا» مدیرکل موقت آژانس بین‌المللی انرژی اتمی امروز (پنجشنبه) اعلام کرد که هفته آینده جلسه‌ای بین مقامات آژانس و مقامات ایرانی در تهران برگزار خواهد شد.</p>
      <p>فروتا در جلسه ارائه گزارش به شورای حکام آژانس اتمی، گفت: «گزارش من درباره "راستی‌آزمایی و نظارت بر جمهوری اسلامی ایران در پی قطعنامه 2231 شورای امنیت سازمان ملل (2015)"، فعالیت‌های مرتبط آژانس در این کشور طی چند ماه قبل را پوشش داد».</p>
      <p>به نوشته وبگاه اطلاع‌رسانی آژانس اتمی، وی با بیان اینکه در این گزارش اطلاعاتی درباره نصب تعداد بیشتری سانتریفیوژ پیشرفته در تاسیسات نطنز درج شده، توضیح داد: «که فقط برای اهداف تحقیق و توسعه نیستند بلکه برای ذخیره‌کردن اورانیوم غنی‌شده و از سرگیری غنی‌سازی اورانیوم در [تاسیسات] فردو است».</p>
      <p>این مقام ارشد آژانس ضمن اشاره به گزارش روز دوشنبه درباره افزایش ذخایر آب سنگین ایران به بیش از 130 تن (متریک تن)، افزود: «ما به اطلاع‌رسانی به شورای حکام، طبق اجرای تعهدات مرتبط هسته‌ای ایران ذیل برنامه جامع اقدام مشترک ادامه می‌دهیم».</p>
      <p>فروتا با بیان اینکه آژانس به راستی‌آزمایی عدم انحراف مواد هسته‌ای اعلامی توسط ایران تحت توافق پادمان ادامه می‌دهد، تصریح کرد: «ارزیابی‌های درباره عدم وجود مواد و فعالیت‌های هسته‌ای اعلام نشده در ایران نیز ادامه دارد».</p>
      <p>وی همچنین اضافه کرد: «همانطور که در هفتم نوامبر به شورای حکام گزارش دادم، آژانس ذرات اورانیوم طبیعی را از منشأ انسانی در مکانی در ایران که قبلا به آژانس اعلام نشده بود، پیدا کرده است. ما از آن زمان به تعاملات با ایران ادامه دادیم اما اطلاعات بیشتری دریافت نکرده و این موضوع هنوز حل نشده باقی مانده است».</p>
      <p>مدیرکل موقت آژانس اتمی با بیان اینکه جلسه‌ای در این خصوص با مقامات ایرانی خواهند داشت، گفت: «هفته آینده نشستی بین آژانس و ایران در تهران برگزار می‌شود تا درباره این [موضوع] بیشتر صحبت شود. ضروری است که ایران به آژانس همکاری کرده تا این موضوع به شکل مناسبی حل شود. من از ایران می‌خواهم همکاری کامل و به‌موقعی با آژانس، در اجرای توافق پادمان و پروتکل الحاقی داشته باشد».</p>
      <p>پیشتر شورای حکام آژانس اتمی در تاریخ شانزدهم آبان جلسه‌ای درباره موضوعات پادمانی در ایران برگزار کرد که در آن نشست نیز فروتا گفته بود اقدامات این سازمان برای روشن شدن سوالات مرتبط با کامل‌بودن اظهارات پادمانی ایران ادامه دارد. (جزئیات بیشتر)</p>
      <p>با گذشت یک سال از خروج آمریکا از برجام، احیای تحریم‌های هسته‌ای و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست. </p>
      <p>جمهوری اسلامی ایران تا کنون در چهار گام از تعهدات برجامی خود شامل عبور از سقف ۳۰۰ کیلوگرمی ذخایر اورانیوم غنی‌شده ۳.۶۷ درصد، عدم فروش آب سنگین و مازاد اورانیوم غنی‌شده، افزایش سطح غنی‌سازی به 4.5 درصد و برداشتن محدودیت‌ها روی فعالیت‌های تحقیق و توسعه (R &amp; D) کاسته است.</p>
      <p>گام چهارم کاهش تعهدات برجامی ایران از صبح روز پانزدهم آبان با گازدهی به سانتریفیوژهای نصب‌شده در تأسیسات فردو و غنی‌سازی ۴.۵ درصدی در این تاسیسات (از نیمه شب شانزدهم آبان) آغاز شد.</p>
    </article>
  </body>
</html>