<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/yorgen-fenech-vrazda-maltske-novinarky-daphne-galiziova/r~6f2e52760c6a11ea8776ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T18:56:17+00:00"/>
    <meta property="og:title" content="Zavražděná maltská novinářka mu byla na stopě. Mocný podnikatel je venku na kauci"/>
    <meta property="og:description" content="Vlivný podnikatel Yorgen Fenech se pokusil odplout z Malty na své luxusní jachtě."/>
  </head>
  <body>
    <article>
      <h1>Zavražděná maltská novinářka mu byla na stopě. Mocný podnikatel je venku na kauci</h1>
      <address>
        <time datetime="2019-11-21T18:56:17+00:00">21 Nov 2019, 18:56</time>
      </address>
      <p>Yorgen Fenech je první významnou stopou v pátrání po vrazích maltské investigativní žurnalistky. Pochází z bohaté <a href="https://www.aktualne.cz/wiki/geografie/staty-a-mesta/malta-maltska-republika/r~2fc4fbc4f0e611e5bb3a0025900fea04/">maltské</a> rodiny, která už padesát let stojí v čele obchodní společnosti Tumas Group, jež vlastní řadu nemovitostí v ostrovní zemi.</p>
      <p>Yorgen Fenech byl ještě do úterka jejím ředitelem. Díky tomu také vedl například hotel Hilton Malta, několik místních kasin a řadu turistických resortů. Kromě toho byl ředitelem maltské energetické společnosti ElectroGas.</p>
      <figure>
        <img src="https://cdn.xsd.cz/original/c9ed53ebf05c3bdebedd8054fefb5d0d.jpg"/>
      </figure>
      <p>Jen několik hodin předtím, než se pokusil z Malty odplout, na obě pozice rezignoval.</p>
      <p>Policisté zastavili jeho jachtu ve středu, když za rozbřesku vyplula z přístavního města St. Julian's. Podnikatelovo zatčení oznámil maltský premiér Joseph Muscat. Neupřesnil ale, jestli souvisí s vraždou investigativní novinářky. Agentura Reuters to nicméně potvrdila s odvoláním na dva nejmenované zdroje. Ve čtvrtek byl Fenech propuštěn na kauci, podle úřadů ale zůstává pod neustálým dohledem policie. Podle zákona musel být propuštěn do pátku v případě, že proti němu nebyla vznesena obvinění. Vyšetřování však pokračuje.</p>
      <p>Fenechovo jméno se dosud v souvislosti se smrtí Daphne Galiziové nikdy neobjevilo. Galiziová, která zemřela před dvěma lety po výbuchu bomby nainstalované v jejím voze, se zabývala odhalováním korupce. Zmínka o Fenechovi se v jejích článcích objevila jen jednou, a to už v roce 2013. V té době psala o podezřelém vítězi státní zakázky na stavbu plynové elektrárny. V čele firmy, která soutěž vyhrála, stál právě Yorgen Fenech.</p>
      <p>Nedávno se ale ukázalo, že maltský magnát stojí v centru úplně jiné aféry.</p>
      <h3>Premiérovi muži</h3>
      <p>Jen osm měsíců před svou smrtí Galiziová psala o další podezřelé firmě. Byla na stopě dubajské společnosti 17 Black Limited, která byla podle ní napojena na vysoce postavené maltské politiky. Díky úniku milionu tajných dokumentů, který před třemi lety vešel do povědomí jako aféra <a href="https://zpravy.aktualne.cz/panama-papers/l~2a62ef54fa3e11e585df002590604f2e/">Panama Papers</a>, zjistila, že společnost 17 Black Limited posílala peníze skrytým panamských firmám napojeným na maltské politiky a naopak přijímala vysoké částky z Ázerbájdžánu.</p>
      <p>Související</p>
      <h4>Na Maltě zadrželi muže, kterého podezírají ze zprostředkování vraždy novinářky</h4>
      <figure>
        <img src="https://cdn.xsd.cz/resize/c5e70cf64eb531dd8924b9b7a8b2bf3e_resize=240,135_.jpg?hash=084f4d39cc8dbf28890ae1a72963a46e"/>
      </figure>
      <p>Panamské firmy Hearnville a Tillgate zřídili muži z okolí maltského premiéra Josepha Muscata. Konkrétně šlo o Keitha Schembera, šéfa kanceláře premiérova personálu, a Konrada Mizziho, současného ministra turismu.</p>
      <p>Kvůli tomuto odhalení se třiapadesátiletá investigativní novinářka dostala do nelibosti. Významný maltský politik John Dalli ji dokonce označil za teroristku. </p>
      <p>Její syn Matthew Caruana Galizia, který je datovým analytikem pro Mezinárodní konsorcium investigativních novinářů (ICIJ), z vraždy své matky nepřímo obvinil maltskou vládu. "Má matka byla zavražděna, protože hájila právní řád proti těm, kteří se jej snažili porušit," napsal po její smrti na Facebooku. "Vybrali si ji, protože o tom psala jako jediná."</p>
      <p>V té době ale ještě nikdo nevěděl, že majitelem firmy 17 Black Limited je Yorgen Fenech. Jeho jméno se podařilo odhalit až loni reportérům z Times of Malta a agentury Reuters.</p>
      <p>Žádné obvinění proti Fenechovi v souvislosti s vraždou Galiziové zatím zveřejněno nebylo.</p>
    </article>
  </body>
</html>