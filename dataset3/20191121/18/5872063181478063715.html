<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/elliniko/1560948/o-paulos-dermitzakis-kai-ta-anthropina-podosfairika-tou-minumata/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T18:56:00+00:00"/>
    <meta property="og:title" content="Ο Παύλος Δερμιτζάκης και τα ανθρώπινα ποδοσφαιρικά του μηνύματα"/>
    <meta property="og:description" content="Πραγματικός ύμνος στο fair play από τον Καβαλιώτη και πάντα &quot;δικό μας&quot; τεχνικό, για ένα ποδόσφαιρο που &quot;πουλάει&quot; το αρνητικό και αξίζει να υπάρχει με αρετές"/>
  </head>
  <body>
    <article>
      <h1>Ο Παύλος Δερμιτζάκης και τα ανθρώπινα ποδοσφαιρικά του μηνύματα</h1>
      <address><time datetime="2019-11-21T18:56:00+00:00">21 Nov 2019, 18:56</time> by <a rel="author">Μαλτεζάκης Στέλιος</a></address>
      <p>
        <b>Πραγματικός ύμνος στο fair play από τον Καβαλιώτη και πάντα "δικό μας" τεχνικό, για ένα ποδόσφαιρο που "πουλάει" το αρνητικό και αξίζει να υπάρχει με αρετές</b>
      </p>
      <p>Μερικές στιγμές η ανθρωπιά και το φιλότιμο ξεχειλίζουν μέσα από το ποδόσφαιρο. Το περιστατικό στο ματς της Καβάλας με τον σοβαρό τραυματισμό του ποδοσφαιριστή της Καλαμάτας, Μιχάλη Κουϊρουκίδη (συγκρούστηκε στον αέρα με τον συμπαίκτη του Τρύφωνα Καζβιρόπουλο, με αποτέλεσμα ο πρώτος να πέσει στο έδαφος αιμόφυρτος, ενώ και ο δεύτερος έμεινε, επίσης, πεσμένος στο έδαφος) αποκάλυψε τα σπουδαία πρόσωπα των αντιπάλων.</p>
      <p>Τρεις ποδοσφαιριστές της Καβάλας, οι Καζαντζίδης, Κουτσούμπας και Κέρθι, παρότι η ομάδα τους έχανε με 1-0 και έπαιζε με δέκα παίκτες είπαν σε έντονο ύφος προς το διαιτητή του αγώνα: «Άσε τα παιδιά, είναι θέμα υγείας. Χτύπησαν, τρέχει αίμα. Ας μείνουν εντός γηπέδου όσο χρειαστεί». Ο φίλαθλος κόσμος το έμαθε από ανακοίνωση της Καλαμάτας, παρά το γεγονός πως στο τέλος τελικά ηττήθηκε με 2-1.</p>
      <p>Για τον ύμνο αυτό του fair play ο πάλαι ποτέ ("δικός" μας) Παύλος Δερμιτζάκης απογείωσε τις αρετές που δίνουν νόημα στη ζωή μας. <a href="https://www.sdna.gr/podosfairo/661442_dermitzakis-sto-sdna-theloyme-kai-mporoyme-na-ehoyme-ena-podosfairo-anthropias">Μιλώντας στο Sdna</a>, υπερτόνισε ότι θέλουμε ένα ποδόσφαιρο ανθρωπιάς και αξιών:</p>
      <p>«Αυτό που προσπαθώ να περνάω εγώ στους ποδοσφαιριστές μου και αυτό που θέλουμε να έχουμε ως ταυτότητα της ομάδας είναι το ήθος, η αλληλεγγύη και φιλοσοφία πως το ποδόσφαιρο είναι ένα σπορ και τίποτα παραπάνω. Αυτά είναι στοιχεία που σε κάνουν μεγάλη ομάδα, ξέχωρα από το όνομα, το σήμα και την ιστορία που κουβαλά ο κάθε σύλλογος. Όταν προκύπτει μια δύσκολη στιγμή, πρέπει να είμαστε πάνω από όλα άνθρωποι. Να είμαστε αυτοί που θα δώσουμε λύση και όχι θα διογκώσουμε το πρόβλημα…».</p>
      <p>Και επισήμανε με έμφαση αυτό που βιώνουμε στη γενική εικόνα των επαγγελματικών πρωταθλημάτων: «Το ποδόσφαιρό μας έχει πατώσει. Είναι λυπηρό το γεγονός πως προβάλλεται και «πουλάει» το αρνητικό…»<br/>Κι ακόμη: «Μπορούμε να το αλλάξουμε. Θέλει προσπάθεια. Για να συμβεί αυτό όμως θα πρέπει να ασχοληθούμε και να δώσουμε μεγαλύτερη έμφαση σε αυτό όλοι εμείς που είμαστε μέσα στον χώρο του αθλητισμού. Τότε, θα δείτε πως από μειοψηφία θα γίνουμε η πλειοψηφία»</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/1455339/parakatathikes-aksiwn-apo-ton-eygenio-gkerarnt/"/>
        <a href="https://www.neakriti.gr/article/sport/podosfairo/1560861/o-kaluteros-proponitis-sto-podosfairo-borei-na-einai-i-mousiki/"/>
        <a href="https://www.neakriti.gr/article/sport/podosfairo/diethnes/1559737/erik-kadona-enas-agonas-podosfairou-na-allaxei-o-kosmos/"/>
        <a href="https://www.neakriti.gr/article/sport/podosfairo/1558482/to-podosfairo-itan-pada-kati-pio-megalo-apo-ton-athlitismo/"/>
        <a href="https://www.neakriti.gr/article/sport/podosfairo/elliniko/omades/ofi/1557106/autes-oi-fotografies-einai-to-megalutero-psuhiko-farmako/"/>
      </related>
    </article>
  </body>
</html>