<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/21/121-yillik-fotografin-baslattigi-tartisma-greta-thunberg-zamanda-yolculuk-mu-yapti-iklim"/>
    <meta property="og:site_name" content="euronews"/>
    <meta property="article:published_time" content="2019-11-21T18:33:03+00:00"/>
    <meta property="og:title" content="Greta Thunberg'e benzeyen 121 yıllık fotoğraf sosyal medya gündeminde"/>
    <meta property="og:description" content="Washington Üniversitesi'nin arşivinde yer alan 121 yıl önce çekilmiş bir fotoğraftaki kız çocuğunun İsveçli iklim aktivisti Greta Thunberg'e benzerliği sosyal medyada gündem oldu. 1898 yılında çekilen fotoğrafta İsveçli 3 göçmen çocuğu yer alıyor"/>
  </head>
  <body>
    <article>
      <h1>Greta Thunberg'e benzeyen 121 yıllık fotoğraf sosyal medya gündeminde</h1>
      <address><time datetime="2019-11-21T18:33:03+00:00">21 Nov 2019, 18:33</time> by <a rel="author">Kerem Congar</a></address>
      <p>Washington Üniversitesi'nin arşivinde yer alan 121 yıl önce çekilmiş bir fotoğraftaki kız çocuğunun İsveçli iklim aktivisti Greta Thunberg'e benzerliği sosyal medyada gündem oldu. Bazı kullanıcılar Thunberg'in "dünyayı kurtarmak için zamanda yolculuk yaparak günümüze gönderildiği" teorisini ortaya attı.</p>
      <p>1898 yılında çekilen söz konusu fotoğrafta Kanada'nın Yukon bölgesinde maden ocağında çalışan 3 çocuk bulunuyor. Çocuklardan biri örgülü saçları ve yüz ifadesiyle iklim aktivisti Greta Thunberg'i andırıyor. Çocukların o dönemde Yukon'da yaşayan ve maden işinde çalışan İsveç göçmenlerinden bir ailenin kızı olduğu düşünülüyor. Söz konusu fotoğrafın İsveç asıllı Amerikalı fotoğrafçı Eric Hegg tarafından çekilmesi de bu teoriyi doğrular nitelikte.</p>
      <figure>
        <iframe data-src="https://twitter.com/euronewses/status/1196514905320501248" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Söz konusu fotoğraf ABD Virginia'da yaşayan bir sosyal medya kullanıcısı tarafından internet ortamına 9 Kasım'da yüklendi. Zamanla yayılan ve popüler birçok platformda ilgi çeken fotoğrafla ilgili birçok iddia ortaya atıldı.</p>
      <p>Birçokları benzerliğin inanılmaz bir boyutta olduğunu ifade ederek <a href="https://tr.euronews.com/2019/09/25/greta-cin-ve-abd-dururken-neden-turkiyeyi-sikayet-etti">Greta Thunberg</a>'in "zamanda yolculuk" yaptığını yazdı. Kimileriyse fotoğrafın dijital ortamda oynandığını ve gerçek olmadığını yazdı.</p>
      <figure>
        <iframe data-src="https://twitter.com/euronewses/status/1196795668549054464" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Söz konusu fotoğraf, sanatçı <a href="https://digitalcollections.lib.washington.edu/digital/collection/hegg/id/601/">Eric Hegg'in Washington Üniversitesi'nde bulunan özel koleksiyonunda</a> internet ortamında görülebiliyor.</p>
      <p>16 yaşındaki İsveçli iklim aktivisti Greta Thunberg, İspanya'nın başkenti Madrid'de düzenlenecek olan Birleşmiş Milletler İklim Değişikliği Zirvesi'ne katılmak için şu anda Atlantik Okyanusu üzerinde avrupa'ya doğru yol alıyor. Tamamıyla yenilenebilir enerji kaynaklarıyla çalışan bir gemide olan Thunberg'in seyahatinin yaklaşık 2 hafta sürmesi bekleniyor.</p>
      <ul>
        <li>
          <b>
            <a href="https://tr.euronews.com/2019/10/30/iklim-aktivisti-greta-thunberg-75-bin-dolar-degerindeki-cevre-odulunu-reddetti">İklim aktivisti Greta Thunberg 75 bin dolar değerindeki çevre ödülünü reddetti</a>
          </b>
        </li>
        <li>
          <b>
            <a href="https://tr.euronews.com/2019/11/13/video-abd-nin-san-francisco-sehrinde-bir-binaya-greta-thunberg-in-dev-resmi-yapildi">ABD'nin San Francisco şehrinde bir binaya Greta Thunberg'in dev resmi yapıldı</a>
          </b>
        </li>
        <li>
          <a href="https://tr.euronews.com/2019/11/20/time-dergisi-nin-y-l-n-kisisi-aday-listesinde-suriyeli-kurtler-ve-greta-thunberg-de-yer-al">
            <b>Time Dergisi’nin 'Yılın Kişisi' aday listesinde Suriyeli Kürtler ve Greta Thunberg de yer aldı</b>
          </a>
        </li>
      </ul>
    </article>
  </body>
</html>