<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/osadiha-pravitelstvoto-na-orban-zaradi-lazhi-sreshtu-soros-i-bezhantsite.html"/>
    <meta property="og:site_name" content="News.bg"/>
    <meta property="article:published_time" content="2019-11-21T18:54:01+00:00"/>
    <meta property="og:title" content="Осъдиха правителството на Орбан заради лъжи срещу Сорос и бежанците"/>
    <meta property="og:description" content="Глоба от 6000 евро…"/>
  </head>
  <body>
    <article>
      <h1>Осъдиха правителството на Орбан заради лъжи срещу Сорос и бежанците</h1>
      <address>
        <time datetime="2019-11-21T18:54:01+00:00">21 Nov 2019, 18:54</time>
      </address>
      <p><b>Правителството на Виктор Орбан е осъдено</b> да плати компенсация от 2 милиона форинта на Унгарския хелзинкски комитет <b>заради разпространяване на лъжи срещу Джордж Сорос и имигрантите</b>. Освен това Орбан ще трябва да понесе извинение, предаде Дойче веле.</p>
      <p>Върховният съд на Унгария постанови в сряда, че правителството на Виктор Орбан е разпространило "подвеждаща информация и погрешно представени факти" за правозащитната организация. Те се съдържат във в<b>ъпросник, разпратен до милиони унгарски домакинства,</b> съобщи AFP.</p>
      <p>В изявление, изпратено от Унгарския хелзинкски комитет (УХК) до медиите се посочва, че според Върховния съд на страната правителството на Орбан е накърнило репутацията му в "национално допитване" относно американския милиардер Джордж Сорос.</p>
      <p>От съобщението става ясно още, че съдът е постановил<b> унгарското правителство да публикува извинение</b> към неправителствената организация - чрез медиите и на сайта на правителството. Публикацията с извинението трябва да остане активна не по-малко от 30 дни. Глобата от 2 милиона форинта, която правителството в Будапеща трябва да изплати на УХК като <b>обезщетение</b> е равностойна на<b> 6000 евро.</b></p>
      <p><b>Правителството на свой ред разпространи позиция</b>, в която се казва, че <b>приема решението на съда</b>. Независимо от това обаче, кабинетът<b> продължава да разглежда УХК като промигрантска организация</b>, финансирана от Джордж Сорос: "Въпреки че отрича и увърта, факт е, че Унгарският хелзинкски комитет е финансирана от Сорос промигрантска организация", се казва в правителствено изявление, цитирано от АФП.</p>
      <p>През 2017 година<b> в анкетата за "Плана Сорос"</b> - част от т. нар. "национални консултации" през 2015 г., фокусирани върху миграцията, гражданите бяха запитани дали са съгласни с позицията на правителството. В един от въпросите се твърди, че УХК, който е приел финансиране от Сорос, <b>се застъпвал за мигранти, осъдени</b> за нарушаване на закона, да получат по-леки присъди, отколкото получават унгарските граждани. В своя защита от УХК припомниха, че <b>от десетилетия се борят за равноправие</b> в Унгария.</p>
      <p>С решението си Върховният съд потвърди становищата на по-долните инстанции, в които се казва, че <b>правителството е представило своето мнение като факти</b> и по този начин е поставило УХК в лоша светлина.</p>
      <p>Виктор Орбан, който е известен с непримиримата си позиция срещу мигрантите, многократно е обвинявал американския милиардер от унгарски произход Джордж Сорос, че подкрепя и дори направлява имиграцията към Европа. Въпросната анкета, придружена от мощна информационна кампания с плакати и реклами в медиите, е кулминационната точка от негативната кампания на Орбан срещу Сорос.</p>
      <p>От Унгарския хелзинкски комитет обявиха, че <b>ще използват средствата от обезщетението</b> за предоставяне на безплатна <b>правна помощ.</b></p>
    </article>
  </body>
</html>