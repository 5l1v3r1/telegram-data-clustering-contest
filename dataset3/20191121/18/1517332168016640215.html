<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/lamezia-terme-cani-poliziotto-fanno-arrestare-una-33enne-incinta-spacciava-in-casa/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T18:12:25+00:00"/>
    <meta property="og:title" content="Lamezia Terme, cani poliziotto fanno arrestare una 33enne: incinta, spacciava in casa"/>
    <meta property="og:description" content="Gli agenti del Commissariato di polizia di Lamezia Terme hanno rivenuto nella casa di una donna di 33 anni, in avanzato stato di gravidanza, tre tipi di sostanze stupefacenti e in quantità tali da poter confezionare decine e decine di dosi di marijuana, hashish ed eroina. Per la scoperta della droga fondamentale l’aiuto dei cani poliziotto Bruce e Max."/>
  </head>
  <body>
    <article>
      <h1>Lamezia Terme, cani poliziotto fanno arrestare una 33enne: incinta, spacciava in casa</h1>
      <h2>Gli agenti del Commissariato di polizia di Lamezia Terme hanno rivenuto nella casa di una donna di 33 anni, in avanzato stato di gravidanza, tre tipi di sostanze stupefacenti e in quantità tali da poter confezionare decine e decine di dosi di marijuana, hashish ed eroina. Per la scoperta della droga fondamentale l’aiuto dei cani poliziotto Bruce e Max.</h2>
      <address><time datetime="2019-11-21T18:12:25+00:00">21 Nov 2019, 18:12</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>A <b>Lamezia Terme</b> (Catanzaro) una donna di trentatré anni è stata arrestata per<b> detenzione ai fini di spaccio di sostanze stupefacenti</b>. La persona finita in manette è B.G.E., originaria della Romania ma residente a Lamezia Terme, che nascondeva in casa tre diversi tipi di sostanze stupefacenti, utili per confezionare decine di dosi. Già nota alle forze dell’ordine la donna, tra l’altro fermata <b>in avanzato stato di gravidanza</b>, è stata “incastrata” dai cani poliziotto Bruce e Max, che hanno trovato tutta la droga che nascondeva nelle varie stanze della casa. Nei dettagli, nell’abitazione della donna sono stati rinvenuti 28,4 grammi di marijuana, 20,8 grammi di hashish e 10 grammi di eroina. Era inoltre presente un bilancino di precisione ben funzionante. L'operazione è stata portata a termine dal personale del Commissariato di polizia di Lamezia Terme e dall'unità cinofila, scovando gli stupefacenti nascosti appunto nei vari ambienti dell'abitazione.</p>
      <p><b>Eroina, marijuana e hashish nell'abitazione della donna incinta –</b> Nel soggiorno sono stati rinvenuti un bilancino di precisione e una bustina di cellophane contenente eroina. In cucina, dietro una porta che conduce a un vano interrato, era stata nascosta una seconda bustina di cellophane con marijuana, mentre all'interno di un mobiletto c'erano due bustine di cellophane contenenti hashish e un pacchetto di sigarette con della marijuana. Le sostanze stupefacenti e il bilancino di precisione sono stati posti sotto sequestro. La trentatreenne, arrestata nella mattinata di mercoledì, anche considerato il suo stato avanzato di gravidanza è stata posta ai domiciliari <b>in attesa del rito per direttissima.</b></p>
    </article>
  </body>
</html>