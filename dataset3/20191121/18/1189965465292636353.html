<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260155/foniki-pyrkagia-sto-mati-aporrifthike-to-aitima-gia-orismo-eidikoy-efeti-anakriti"/>
    <meta property="og:site_name" content="LiFO"/>
    <meta property="article:published_time" content="2019-11-21T18:21:00+00:00"/>
    <meta property="og:title" content="Φονική πυρκαγιά στο Μάτι: Απορρίφθηκε το αίτημα για ορισμό ειδικού εφέτη ανακριτή"/>
    <meta property="og:description" content="Η Ολομέλεια Εφετών απέρριψε την ανάθεση της δικογραφίας για τη φονική πυρκαγιά στο Μάτι σε εφέτη ανακριτή"/>
  </head>
  <body>
    <article>
      <h1>Φονική πυρκαγιά στο Μάτι: Απορρίφθηκε το αίτημα για ορισμό ειδικού εφέτη ανακριτή</h1>
      <h2>Η Ολομέλεια Εφετών απέρριψε την ανάθεση της δικογραφίας για τη φονική πυρκαγιά στο Μάτι σε εφέτη ανακριτή</h2>
      <address><time datetime="2019-11-21T18:21:00+00:00">21 Nov 2019, 18:21</time> by <a rel="author">NEWSROOM</a></address>
      <p>
        <b>Σχεδόν καθολική ήταν η άρνηση της Ολομέλειας Εφετών να αναλάβει τη <a href="https://www.lifo.gr/tags/%CE%B4%CE%B9%CE%BA%CE%BF%CE%B3%CF%81%CE%B1%CF%86%CE%AF%CE%B1">δικογραφία</a> για τη <a href="https://www.lifo.gr/tags/%CE%A6%CE%BF%CE%BD%CE%B9%CE%BA%CE%AE+%CF%80%CF%85%CF%81%CE%BA%CE%B1%CE%B3%CE%B9%CE%AC+%CF%83%CF%84%CE%BF+%CE%9C%CE%AC%CF%84%CE%B9">φονική πυρκαγιά στο Μάτι</a>, ειδικός εφέτης <a href="https://www.lifo.gr/tags/%CE%B1%CE%BD%CE%B1%CE%BA%CF%81%CE%B9%CF%84%CE%AE%CF%82">ανακριτής</a>.</b>
      </p>
      <p>Η Ολομέλεια Εφετών συνήλθε σήμερα μετά το μεσημέρι προκειμένου να εξετάσει την πρόταση του προϊσταμένου της Εισαγγελίας Εφετών Ι. Μωραϊτάκη που ζητούσε να οριστεί εφέτης για τον χειρισμό της ανάκρισης για την πολύνεκρη τραγωδία, λόγω της σοβαρότητας, της εξαιρετικής φύσης και της δημοσιότητας που είχε η υπόθεση. Η Ολομέλεια, αφού άκουσε την αρνητική επί της πρότασης του κ. Μωραϊτάκη, τοποθέτηση του εισηγητή, προχώρησε σε ψηφοφορία κατά την οποία μόνον τρεις εφέτες τάχθηκαν υπέρ της ανάθεσης της υπόθεσης σε συνάδελφό τους, ενώ οι πλέον των 85 παρισταμένων ενέκριναν την εισήγηση που ζητούσε να παραμείνει η δικογραφία στον τακτικό ανακριτή που ήδη χειρίζεται τον φάκελο διατυπώνοντας ένα ηχηρό «όχι» στην αφαίρεση της δικογραφίας από το Πρωτοδικείο.</p>
      <p>Σύμφωνα με πληροφορίες, οι εφέτες φαίνεται να έλαβαν υπόψη τους έγγραφο του προϊσταμένου του Πρωτοδικείου με το οποίο τους ενημέρωνε πως εντός του Δεκεμβρίου ο πρόεδρος Πρωτοδικών που χειρίζεται την κύρια ανάκριση θα έχει συντάξει κατηγορητήρια για όλους τους κατηγορουμένους, γεγονός που σημαίνει πως η διαδικασία θα βρίσκεται στο τελικό στάδιο ώστε μετά τις απολογίες των κατηγορουμένων να φθάσει προς κρίση στο αρμόδιο Δικαστικό Συμβούλιο που θα αποφανθεί ποιοι και γιατί θα παραπεμφθούν να δικαστούν για την τραγωδία.</p>
      <p>Για την ολέθρια πυρκαγιά στο Μάτι, τον Ιούλιο του 2018, που κόστισε την ζωή 102 ανθρώπων, διενεργήθηκε πολύμηνη εισαγγελική έρευνα από τους εισαγγελείς Ηλία Ζαγοραίο, Νίκο Φυστόπουλο και Κώστα Σπυρόπουλο η οποία κατέληξε στην άσκηση ποινικών διώξεων, σε βαθμό πλημμελήματος κατά είκοσι κρατικών λειτουργών και στελεχών της Αυτοδιοίκησης μεταξύ των οποίων η τότε περιφερειάρχης Ρένα Δούρου, ο τέως δήμαρχος Μαραθώνα Ηλίας Ψινάκης, ο δήμαρχος Ραφήνας Ευάγγελος Μπουρνούς, ο πρώην γενικός γραμματέας Πολιτικής Προστασίας Ιωάννης Καπάκης και στελέχη της Πολιτικής Προστασίας, της ΕΛΑΣ, και της Πυροσβεστικής αλλά και ο 65χρονος που ευθύνεται για την έναρξη της φωτιάς στο Νταού Πεντέλης.</p>
      <p>Η δίωξη αφορά τα αδικήματα του εμπρησμού από αμέλεια, ανθρωποκτονίας από αμέλεια κατά συρροή και διά παραλείψεως και σωματικών βλαβών κατά συρροή, δια παραλείψεως και από αμέλεια από υπόχρεους και μη.</p>
      <p>
        <i>Με πληροφορίες από ΑΠΕ-ΜΠΕ</i>
      </p>
    </article>
  </body>
</html>