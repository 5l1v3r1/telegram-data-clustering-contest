<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23505786-marius-sumudica-nu-voi-accepta-postul-selectioner-raman-gaziantep-imi-respect-cuvantul.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T18:09:00+00:00"/>
    <meta property="og:title" content="Marius Șumudică: &quot;Nu voi accepta postul de selecționer, rămân la Gaziantep. Îmi respect cuvântul&quot;"/>
    <meta property="og:description" content="Marius Șumudică a pus capăt speculațiilor cu privire la posibila sa numire pe postul de selecționer al naționalei României. Antrenorul a declarat în presa din Turcia că nu se pune problema"/>
  </head>
  <body>
    <article>
      <h1>Marius Șumudică: "Nu voi accepta postul de selecționer, rămân la Gaziantep. Îmi respect cuvântul"</h1>
      <address><time datetime="2019-11-21T18:09:00+00:00">21 Nov 2019, 18:09</time> by <a rel="author">A.I.</a></address>
      <p><b>Marius Șumudică a pus capăt speculațiilor cu privire la posibila sa numire pe postul de selecționer al naționalei României. Antrenorul a declarat în presa din Turcia că nu se pune problema să plece de la Gaziantep. Se simte foarte bine și vrea să își ducă proiectul la bun sfârșit, informează Mediafax.<br/></b><br/>Marius Șumudică vrea să mai stea cel puțin doi ani la echipa turcă, când îi expiră contractul. <br/><br/>"Sunt trei antrenori candidaţi pentru acel post, însă nu voi merge acolo, pentru că sunt fericit aici. Sunt o persoană căreia îi place să-şi respecte cuvântul. Am mai avut oferte înainte din Golf, însă am promis că rămân. Sper să-mi închei proiectul de doi ani pe care îl am aici.<br/><br/>Hagi m-a sunat şi m-a întrebat: ‘Ce faci acolo, sunt atât de multe critici, e un oraş mic’. Iubesc însă să fiu aici, este a doua mea casă. Preşedintele şi fanii sunt alături de echipă. Nu este vorba de bani. Am câştigat mai mult la fosta mea echipă (n.r. Al Shabab). Mă simt deja ca şi cum aş fi turc", a declarat <b>Marius Şumudică</b> în presa din Turcia.<br/><br/>Antrenorul român a semnat cu Gaziantep în iunie 2019. A obținut rezultate satisfăcătoare, iar în acest moment echipa se clasează pe locul 9, cu 15 puncte după 11 etape. La gruparea turcă este legitimat și fundașul Alin Toșca. <br/><br/>Naţionala României a ratat calificarea la turneul final al Campionatului European din 2020, după ce a ocupat locul 4 în Grupa F a preliminariilor Euro 2020.<br/><br/><b>Barajul din Liga Națiunilor, ultima șansă<br/></b><b><br/></b>Tricolorii ar putea, totuși, să ajungă la Euro 2020, ei fiind prezenți în barajul din Liga Națiunilor. <br/><br/>Vineri (22 noiembrie, de la ora 13:00) va avea loc tragerea la sorți la Nyon. România va afla împotriva cui va juca în semifinale. Ar putea fi Islanda sau Scoția. În oricare din cazuri, tricolorii vor disputa meciul în deplasare. <br/><br/>În cazul variantei Scoția (play-off Divizia C), în cealaltă semifinală se vor duela Norvegia și Serbia. <br/><br/>Dacă vor fi trimiși în play-off-ul Diviziei A, atunci semifinalele vor fi contra Islandei, iar în finală ar putea fi Ungaria, Bulgaria sau Israel. <br/><br/>Semifinalele barajelor din Liga Națiunilor vor avea loc pe 26 martie, iar finalele pe 31 martie 2020.<br/><br/><b>Echipele calificate la Euro: </b>Anglia, Cehia, Ucraina, Portugalia, Germania, Olanda, Elveția, Danemarca, Croația, Țara Galilor, Spania, Suedia, Polonia, Austria, Franța, Turcia, Belgia, Rusia, Italia și Finlanda.</p>
    </article>
  </body>
</html>