<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3384021/yokten-sehir-universitesi-aciklamasi-ciddiyetinin-farkindayiz"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T18:07:00+00:00"/>
    <meta property="og:title" content="YÖK’ten Şehir Üniversitesi açıklaması: Ciddiyetinin farkındayız"/>
    <meta property="og:description" content="Açıklamada, Türkiye’de 129 devlet, 74 vakıf ve 5 vakıf meslek yüksekokulu olmak üzere toplam 207 yükseköğretim kurumu bulunduğunu hatırlatan YÖK, gerekli sayısal büyümenin tamamlandığını, şimdi nitelik, kalite ve keyfiyet itibariyle büyümeye, yani “yatay büyüme yerine dikey büyümeye” öncelik verilmesi gerektiğini kaydetti."/>
  </head>
  <body>
    <article>
      <h1>YÖK’ten Şehir Üniversitesi açıklaması: Ciddiyetinin farkındayız</h1>
      <h2>Halkbank’ın tüm mal varlığına tedbir koydurduğu İstanbul Şehir Üniversitesi büyük bir mali krizle boğuşurken Yükseköğretim Kurulu (YÖK) konuyla ilgili bir açıklama yaptı.</h2>
      <address>
        <time datetime="2019-11-21T18:07:00+00:00">21 Nov 2019, 18:07</time>
      </address>
      <p>Açıklamada, Türkiye’de 129 devlet, 74 vakıf ve 5 vakıf meslek yüksekokulu olmak üzere toplam 207 yükseköğretim kurumu bulunduğunu hatırlatan YÖK, gerekli sayısal büyümenin tamamlandığını, şimdi nitelik, kalite ve keyfiyet itibariyle büyümeye, yani “yatay büyüme yerine dikey büyümeye” öncelik verilmesi gerektiğini kaydetti.</p>
      <h3>"Yasalar belli sorunlara çözüm olamıyor"</h3>
      <p>Son yıllarda sayısı artan vakıf üniversitelerine ilişkin yasaların belli sorunlara yönelik çözümlerde yetersiz kaldığını belirten YÖK, İstanbul Şehir Üniversitesi'ne uygulanan haciz işlemini, bu işlemin sonuçlarını ve YÖK’ün konuya ilişkin pozisyonunu da bu çerçevede değerlendirmenin yerinde olduğunu vurgulandı.</p>
      <h3>"Vakıf üniversiteleri özerk bir statüye sahip"</h3>
      <p>2008’de kurulan İstanbul Şehir Üniversitesi'nin yedi fakültesi ve bir meslek yüksekokulunda 7 bini aşkın öğrencinin eğitimine devam ettiğinin vurgulandığı açıklamada, vakıf üniversitelerinin, mali işlemlerinde YÖK’ün idaresi ya da yönlendirmesi dışında ve özerk bir statüye sahip olduğu, YÖK’ün yetkisinin kaynak aktarımı hallerinde geçerli bulunduğu ifade edildi.</p>
      <p>Vakıf üniversitelerinin bankalardan kredi kullanmasının üniversiteler ve bankalar arasındaki özel hukuk ilişkisi olduğu anlatılan açıklamada, “İstanbul Şehir Üniversitesi'nin kullandığı banka kredisi ile ilgili olarak, kredi veren banka tarafından kullandırılan kredinin teminatsız kalması nedeni ile uyguladığı haciz işlemi kamuoyunda yer bulmuştur. Danıştay tarafından kredi tahsisinde teminat olarak gösterilen taşınmazın üniversiteye devrine ilişkin idari işlemin iptaline yönelik yargı kararı da bankanın bu işlemine esas teşkil etmiştir” denildi.</p>
      <h3>"Gecikmeye yol açmadan iletişime geçtik"</h3>
      <p>YÖK’ün, üniversite yetkilileriyle “bir gecikmeye yol açmadan” iletişime geçtiğinin belirtildiği açıklamada, “(Üniversitenin) yaşadığı sorunlara çözüm olabilecek bütün imkanları ve yolları kullanması beklentisini kendilerine iletmiştir” ifadeleri yer aldı.</p>
      <h3>"Süreci, üniversitenin yetkilileri ile görüşmek dahil, takip etmekteyiz"</h3>
      <p>“Bir vakıf üniversitesinin kendi yetkileri dahilinde ve özerk yapıları gereği mali konularda almış olduğu kararların sonucunda karşılaştığı yasal süreçlerden Yükseköğretim Kurulu'nun mesul tutulamayacağı açıktır” denilen açıklamada şu ifadelere yer verildi:</p>
      <p>Diğer taraftan bu durum Yükseköğretim Kurulu'nun defaatle ifade ettiği gibi muhtemel sorunların önüne geçebilmek adına, konuya ilişkin bazı yasal düzenlemelere ihtiyaç olduğuna dair tespitlerinin de ne denli doğru olduğunu göstermektedir. Yükseköğretim Kurulu olarak durumun ciddiyetinin farkında olup yaşanan süreci üniversitenin yetkilileri ve karar alıcıları ile görüşmek de dahil, takip etmekteyiz.</p>
      <p>Bilinmelidir ki, eğitim-öğretimi devam eden öğrencilerimiz önceliğimizdir. Öğrencilerimizin herhangi bir mağduriyet yaşamaması hususunda azami dikkat ve hassasiyetin gösterileceğini, başta öğrencilerimiz olmak üzere kamuoyuna saygı ile duyururuz.</p>
    </article>
  </body>
</html>