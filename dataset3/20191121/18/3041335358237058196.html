<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/sports/astamatitos-o-olympiakos-synetripse-kai-ton-paok/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T18:33:44+00:00"/>
    <meta property="og:title" content="Ασταμάτητος ο Ολυμπιακός, συνέτριψε και τον ΠΑΟΚ"/>
    <meta property="og:description" content="Μετά το 3-0 στην Πυλαία, στην πρεμιέρα του πρωταθλήματος, ο Ολυμπιακός νίκησε ξανά τον ΠΑΟΚ με 3-0 σετ, αυτή τη φορά στο Ρέντη και έκανε καθοριστικό βήμα για την πρόκρισή του στους τελικούς του League Cup – Στις 5/12 η ρεβάνς στη Θεσσαλονίκη"/>
  </head>
  <body>
    <article>
      <h1>Ασταμάτητος ο Ολυμπιακός, συνέτριψε και τον ΠΑΟΚ</h1>
      <h2>Μετά το 3-0 στην Πυλαία, στην πρεμιέρα του πρωταθλήματος, ο Ολυμπιακός νίκησε ξανά τον ΠΑΟΚ με 3-0 σετ, αυτή τη φορά στο Ρέντη και έκανε καθοριστικό βήμα για την πρόκρισή του στους τελικούς του League Cup – Στις 5/12 η ρεβάνς στη Θεσσαλονίκη</h2>
      <address><time datetime="2019-11-21T18:33:44+00:00">21 Nov 2019, 18:33</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Σε παράσταση για ένα ρόλο μετέτρεψε ο Ολυμπιακός το πρώτο παιχνίδι με τον ΠΑΟΚ για τα ημιτελικά του League Cup. Οι Ερυθρόλευκοι χωρίς να αντιμετωπίσουν κανένα απολύτως πρόβλημα επικράτησαν στο κλειστό του Ρέντη με 3-0 σετ (25-16, 25-21, 25-23) του Δικεφάλου του Βορρά και έκαναν καθοριστικό βήμα για την πρόκρισή τους στους τελικούς της διοργάνωσης.</p>
      <p>Οι παίκτες του Φερνάντο Μουνιόθ Μπενίτεθ ήταν ανώτεροι σε όλη τη διάρκεια του αγώνα, κυριάρχησαν απόλυτα στο τάραφλεξ του «Μελίνα Μερκούρη» και έφτασαν πανεύκολα με σε μια επιβλητική νίκη. Μια νίκη, την οποία πανηγύρισαν με την ψυχή τους, μαζί με τους οπαδούς τους, που έδωσαν δυναμικό «παρών» στο κλειστό του Ρέντη.</p>
      <p>
        <a href="https://www.in.gr/2019/11/22/economy/diethnis-oikonomia/astatheia-stin-pagkosmia-oikonomia-poioi-einai-oi-kindynoi-gia-mellon/">Αστάθεια στην παγκόσμια οικονομία – Ποιοι είναι οι κίνδυνοι για το μέλλον</a>
      </p>
      <p>Μια ακόμα εξαιρετική εμφάνιση από τους Πειραιώτες, οι οποίοι μέσα στον Νοέμβριο κέρδισαν για δεύτερη φορά με 3-0 σετ τον ΠΑΟΚ. Με το ίδιο σκορ είχαν επικρατήσει και στο παιχνίδι που έγινε στις 4/11 στην Πυλαία για την 1η αγωνιστική της Volleyleague.</p>
      <p>Χαρακτηριστικό στοιχείο της άνετης επικράτησης του Ολυμπιακού είναι ότι το παιχνίδι διήρκησε μόλις 94 λεπτά.  Σε μιάμιση ώρα οι Ερυθρόλευκοι έκαναν φύλλο και φτερό τον ΠΑΟΚ και απέδειξαν περίτρανα για μια ακόμα φορά ότι είναι ανώτεροι από τον βασικό αντίπαλό τους για την κατάκτηση των εγχώριων τίτλων. Βέβαια, ο Δικέφαλος, όπως και στο παιχνίδι στην πρεμιέρα του πρωταθλήματος, αγωνίστηκε χωρίς τους Αλμπο και Σαντοβάλ, οι οποίοι το μεσημέρι αποδεσμεύτηκαν και επίσημα από τους Θεσσαλονικείς.</p>
      <p>Ο Ολυμπιακός με τη νίκη που πήρε σήμερα απέναντι στον Δικέφαλο του Βορρά βρίσκεται πλέον μια… ανάσα από την πρόκρισή του στους τελικούς του League Cup, όπου είναι πολύ πιθανό να συναντήσει τον Παναθηναϊκό. Οι Ερυθρόλευκοι καλούνται στον επαναληπτικό της Πυλαίας, που θα γίνει στις 5 Δεκεμβρίου, να σφραγίσουν το εισιτήριό τους για τους τελικούς της διοργάνωσης, ενώ ο ΠΑΟΚ θα παλέψει για μια επική ανατροπή.</p>
      <h3>Η εικόνα του αγώνα:</h3>
      <p>Οι γηπεδούχοι μπήκαν δυνατά στο παιχνίδι και προηγήθηκαν με 8-2, βάζοντας τις βάσεις για την κατάκτηση του πρώτου σετ. Οι Ερυθρόλευκοι συνέχισαν στον ίδιο ρυθμό και λίγο αργότερα προηγήθηκαν με 16-11, αλλά και με 21-14. Το 25-16 ήρθε απλά να επιβεβαιώσει την ανωτερότητα του Ολυμπιακού και να «σφραγίσει» το 1-0 για τους Πειραιώτες.</p>
      <p>Στην αρχή του δεύτερου σετ οι δύο ομάδες πήγαιναν χέρι – χέρι στο σκορ, με τον ΠΑΟΚ μάλιστα να προηγείται με 8-7. Οι πρωταθλητές Ελλάδας, ωστόσο, σε εκείνο το σημείο πάτησαν… γκάζι και ξέφυγαν με 5 πόντους (16-11). Ο Δικέφαλος του Βορρά προσπάθησε να αντιδράσει και μείωσε σε 21-18, αλλά οι Πειραιώτες παρέμειναν σοβαροί και με 25-21 έκαναν το 2-0 στα σετ.</p>
      <p>Η ίδια εικόνα συνεχίστηκε και στο τρίτο σετ, με τον ΠΑΟΚ να είναι ανταγωνιστικός, αλλά χωρίς να απειλήσει με αξιώσεις τον Ολυμπιακό. Το 8-6 έγινε 16-13 και λίγο αργότερα 21-17. Το τρίτο σετ ολοκληρώθηκε με τους Ερυθρόλευκους να το κατακτούν με 25-23 και να πανηγυρίζουν μαζί με τους φιλάθλους τους την κατάκτηση της νίκης.</p>
      <p>Τα σετ: 25-16, 25-21, 25-23</p>
      <p>Η διακύμανση:</p>
      <p>1ο σετ: 8-2, 16-11, 21-14, 25-16<br/>2ο σετ: 7-8, 16-11, 21-18, 25-21<br/>3ο σετ: 8-6, 16-13, 21-17, 25-23</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>