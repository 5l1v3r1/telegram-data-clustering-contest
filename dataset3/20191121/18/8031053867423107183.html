<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7%cf%81%ce%ac%ce%ba%ce%bb%ce%b5%ce%b9%ce%bf-%ce%b1%ce%ba%cf%8c%ce%bc%ce%b7-%ce%ba%ce%b1%ce%b9-3-000-%ce%b5%cf%85%cf%81%cf%8e-%cf%84%ce%bf-%ce%ba%ce%b5%cf%86%ce%ac%ce%bb%ce%b9-%ce%ae%cf%84%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T18:36:19+00:00"/>
    <meta property="og:title" content="Ηράκλειο: Ακόμη και 3.000 ευρώ το κεφάλι ήταν η «ταρίφα» των διακινητών «ψυχών»"/>
    <meta property="og:description" content="Διακινητές «ψυχών» που εντοπίστηκαν και συνελήφθησαν σε παραλία της Μεσαράς στην Κρήτη, φαίνεται πως πληρώνονταν με πάνω από 3.000 ευρώ το κεφάλι."/>
  </head>
  <body>
    <article>
      <h1>Ηράκλειο: Ακόμη και 3.000 ευρώ το κεφάλι ήταν η «ταρίφα» των διακινητών «ψυχών»</h1>
      <address>
        <time datetime="2019-11-21T18:36:19+00:00">21 Nov 2019, 18:36</time>
      </address>
      <p>
        <b>Διακινητές «ψυχών» που εντοπίστηκαν και συνελήφθησαν σε παραλία της Μεσαράς στην Κρήτη, φαίνεται πως πληρώνονταν με πάνω από 3.000 ευρώ το κεφάλι.</b>
      </p>
      <p>Σύμφωνα με πληροφορίες του cretapost, οι δύο Αιγύπτιοι – 28 και 35 ετών – οδηγήθηκαν στον εισαγγελέα ο οποίος τους άσκησε ποινικές διώξεις για διακίνηση μεταναστών, ενώ αναμένεται να απολογηθούν στον ανακριτή στο Ηράκλειο.</p>
      <p><b>Είχαν προορισμό την Κρήτη</b><br/>Όλα συνέβησαν όταν κάτοικος της περιοχής είδε στην παραλία “Πετράκη” του δήμου Γόρτυνας ένα… άγνωστο πλοιάριο στο οποίο υπήρχαν διάφορα είδη ρουχισμού και παπούτσια.</p>
      <p>Ο ίδιος ειδοποίησε τις αρχές και άνδρες του λιμενικού σώματος και της αστυνομίας έσπευσαν στο σημείο.</p>
      <p>Κατά τη διάρκεια των ερευνών εντόπισαν αρχικά έναν άνδρα και στη συνέχεια βρήκαν και τους υπόλοιπους δώδεκα.</p>
      <p>Ξεκίνησαν οι διαδικασίες της ταυτοποίησης με τις αρχές να διαπιστώνουν πως πρόκειται για 13 συνολικά Αιγύπτιους ενήλικες άνδρες, μεταξύ των οποίων και οι δύο διακινητές.</p>
      <p><b>Έφυγαν για ένα καλύτερο μέλλον από τη Λιβύη</b><br/>Οι 11 άνδρες έφυγαν από τη Λιβύη καθώς ήθελαν να ξεκινήσουν μία νέα αρχή σε μία χώρα της Ευρώπης.</p>
      <p>Πείστηκαν από τους δύο διακινητές και πήραν το… εισιτήριο για το πλοιάριο το οποίο – σύμφωνα με πληροφορίες του cretapost – κόστιζε 3.000 ευρώ το άτομο!</p>
      <p>Στη θάλασσα βρίσκονταν για δύο ολόκληρες μέρες μέχρι που έφτασαν στα νότια της Κρήτης.</p>
      <p>Ευτυχώς δεν υπήρξε κανένας τραυματίες ανάμεσα στους μετανάστες ωστόσο και οι 11 ήταν ταλαιπωρημένοι.</p>
      <p>Οδηγήθηκαν στο Αστυνομικό Μέγαρο όπου και έμειναν εκεί τη νύχτα.</p>
      <p>Αξίζει να σημειωθεί πως σε πλήρη εξέλιξη είναι η διαδικασία των απαιτούμενων εγγράφων για την προώθησή τους στις αρμόδιες αρχές.</p>
    </article>
  </body>
</html>