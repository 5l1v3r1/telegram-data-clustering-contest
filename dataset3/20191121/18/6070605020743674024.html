<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Alerta-Scarlett-Johansson-panxa-bracos_0_2348165361.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T18:36:13+00:00"/>
    <meta property="og:title" content="Alerta, Scarlett Johansson té panxa (i braços i orelles)"/>
    <meta property="og:description" content="Una notícia sobre el físic de l'actriu incendia la xarxa i reobre el debat sobre el cànon de bellesa"/>
  </head>
  <body>
    <article>
      <h1>Alerta, Scarlett Johansson té panxa (i braços i orelles)</h1>
      <h2>Una notícia sobre el físic de l'actriu incendia la xarxa i reobre el debat sobre el cànon de bellesa</h2>
      <address>
        <time datetime="2019-11-21T18:36:13+00:00">21 Nov 2019, 18:36</time>
      </address>
      <p>En l'habitualment esbojarrat planeta Twitter sempre hi ha una pantalla més surrealista que l’anterior. Tot i això, cal esforçar-se molt per trobar un<i> trending topic</i> més neci que el de l'última setmana: "Scarlett Johansson té panxa". El debat va amplificar-se a les xarxes socials, però l'origen de la polèmica és la divulgació d'aquest titular en un mitjà de comunicació: "Quina panxa que té Scarlett Johansson, fotografia en biquini sense Photoshop". En el contingut de la notícia, la redactora fa grans escarafalls al voltant d'una instantània de l'actriu a la platja. En el seu veredicte hi ha sentències com aquesta: "Com molts esperaven, la figura de la imatge no és que sigui precisament la mateixa que acostumem a veure als reportatges, amb fotos que han passat per les mans d'experts editors". A més, en un exercici de ficció digne d'una distopia imaginada per Philip K. Dick, la periodista fantasiejava amb la sort que té Johansson de no tenir perfil oficial d'Instagram: si en tingués, no tingueu cap dubte que els <i>haters</i> la criticarien en massa per tan magnànima protuberància, justificava.</p>
      <figure>
        <iframe data-src="https://twitter.com/ginadrieguez/status/1196703209622056960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Una notícia així té el mateix resultat explosiu a les xarxes socials que els malabarismes amb un Zippo mentre passeges per una benzinera. A Twitter les opinions d'aquesta redactora no van passar desapercebudes, sinó que van iniciar un acalorat debat sobre el cànon de bellesa femení que va durar tota la jornada. Com acostuma a passar en aquests casos, res millor que fixar-se, sobretot, en els mems i acudits creats per a l'ocasió, sobretot els que comparaven panxes pròpies amb la de Johansson o els que les ensenyaven amb orgull. És possible que el ventre de l'actriu estigui uns mil·límetres allunyat del criteri, sovint insà, d'una passarel·la, però en cas que fos gros, quin problema hi hauria? De panxes, com de braços, cames i orelles, n'hi ha que t'agradaran més i d’altres menys, però cap persona, tret d'un mateix, té la potestat de jutjar amb aquesta lleugeresa, sobretot quan ningú li ha demanat l’opinió.</p>
      <figure>
        <a href="https://www.ara.cat/2019/11/21/opinio/Alerta-Scarlett-Johansson-bracos-orelles_2348175435_67552750_1080x1335.jpg">
          <img src="https://www.ara.cat/2019/11/21/opinio/Alerta-Scarlett-Johansson-bracos-orelles_2348175435_67552750_1080x1335.jpg"/>
        </a>
      </figure>
    </article>
  </body>
</html>