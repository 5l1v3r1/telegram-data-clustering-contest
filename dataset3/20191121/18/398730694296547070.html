<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/stina-nilsson-avstar-premiaren-en-liten-kanning/"/>
    <meta property="og:site_name" content="DN.SE"/>
    <meta property="article:published_time" content="2019-11-21T18:07:58+00:00"/>
    <meta property="og:title" content="Stina Nilsson avstår premiären: ”En liten känning”"/>
    <meta property="og:description" content="Den svenska storstjärnan Stina Nilsson missar fredagens Sverigepremiär i längdskidor i Gällivare. Anledningen: en överansträngning i axeln."/>
  </head>
  <body>
    <article>
      <h1>Stina Nilsson avstår premiären: ”En liten känning”</h1>
      <address><time datetime="2019-11-21T18:07:58+00:00">21 Nov 2019, 18:07</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Den svenska storstjärnan Stina Nilsson missar fredagens Sverigepremiär i längdskidor i Gällivare.<br/>Anledningen: en överansträngning i axeln.<br/>Nilsson säger själv att hon ”tar det säkra före det osäkra”.</b>
      </p>
      <p>”Stina har en liten känning i ena axeln. Hon är i träning, men för att inte riskera något väljer hon att hoppa över tävlingarna i Gällivare”, säger landslagstränaren Magnus Ingesson till Svenska skidförbundets webbplats.</p>
      <p>Nilsson själv blickar mot världscuppremiären nästa helg.</p>
      <p><b>”Det känns bra </b>att ta det säkra före det osäkra och vila axeln från tävlingsbelastning i helgen. I stället har jag siktet inställt på världscuppremiären i Ruka, där jag alltid trivs väldigt bra med att kicka igång världscupsäsongen”, säger hon.</p>
      <p>Landslagsläkaren Magnus Oscarsson säger till Aftonbladet att det handlar om en överbelastning.</p>
      <p>– Det har vänt snabbt. Hon har inte ont i axeln nu, men det blir lopp flera dagar i Ruka så det är bättre att inte chansa nu. Så resonerar hon och vi, säger Oscarsson till Aftonbladet.</p>
      <p><b>Sedan tidigare </b>var det klart att Ebba Andersson blir borta till årsskiftet på grund av knäskadan hon fick när hon halkade under en löptur.</p>
    </article>
  </body>
</html>