<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/predseda-ruske-atletiky-ma-kvuli-podvodu-zastavenou-cinnost/1823815?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T18:28:00+00:00"/>
    <meta property="og:title" content="Předseda ruské atletiky má kvůli podvodu zastavenou činnost"/>
    <meta property="og:description" content="Monako - Předseda svazu Dmitrij Šljachtin je mezi pěti ruskými funkcionáři, kterým Komise pro bezúhonnost atletiky (AIU) zastavila činnost za zakrývání dopingu. Rusové podle AIU padělali doklady, aby se vyhnuli trestu pro výškaře Danila Lysenka, jenž získal předloni v Londýně stříbro na mistrovství světa. Lysenko byl spolu s trenérem Jevgenijem Zagorulkem suspendován rovněž."/>
  </head>
  <body>
    <article>
      <h1>Předseda ruské atletiky má kvůli podvodu zastavenou činnost</h1>
      <address><time datetime="2019-11-21T18:28:00+00:00">21 Nov 2019, 18:28</time> by <a rel="author" href="http://www.ctk.cz/" target="_blank">ČTK</a></address>
      <p>Monako - Předseda svazu Dmitrij Šljachtin je mezi pěti ruskými funkcionáři, kterým Komise pro bezúhonnost atletiky (AIU) zastavila činnost za zakrývání dopingu. Rusové podle AIU padělali doklady, aby se vyhnuli trestu pro výškaře Danila Lysenka, jenž získal předloni v Londýně stříbro na mistrovství světa. Lysenko byl spolu s trenérem Jevgenijem Zagorulkem suspendován rovněž.</p>
      <p>Lysenko dostal jako jeden z mála Rusů možnost startovat v Londýně v rámci neutrální výpravy a obsadil druhé místo. Měl si však odpykat trest, protože neposkytl dopingovým komisařům požadované informace o místě pobytu.</p>
      <p>Rusové dodatečně předložili potvrzení o tom, že byl nemocný, to však vystavila falešná klinika. Na případ letos v červnu upozornil britský list The Sunday Times.</p>
      <p>Ruská atletika je od listopadu 2015 v trestu kvůli systematickému dopingu v zemi, vybraní reprezentanti mohou na mezinárodních soutěžích závodit pouze jako neutrální sportovci. Lysenkův případ může zmařit ruskou snahu o účast atletů na olympijských hrách v příštím roce v Tokiu.</p>
    </article>
  </body>
</html>