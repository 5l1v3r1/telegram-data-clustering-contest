<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/21/bajban-a-vasarlok-osszefognak-az-europai-meheszek"/>
    <meta property="og:site_name" content="infostart"/>
    <meta property="article:published_time" content="2019-11-21T18:22:26+00:00"/>
    <meta property="og:title" content="Bajban a vásárlók, összefognak az európai méhészek"/>
    <meta property="og:description" content="A környezeti kihívások és az ázsiai versenytársak megjelenése miatt uniós szintű összefogást sürgetett a méhészek érdekében az agrárminiszter csütörtökön Budapesten."/>
  </head>
  <body>
    <article>
      <h1>Bajban a vásárlók, összefognak az európai méhészek</h1>
      <address><time datetime="2019-11-21T18:22:26+00:00">21 Nov 2019, 18:22</time> by <a rel="author">Infostart / InfoRádió - Kiss Melinda Katalin</a></address>
      <h3>A környezeti kihívások és az ázsiai versenytársak megjelenése miatt uniós szintű összefogást sürgetett a méhészek érdekében az agrárminiszter csütörtökön Budapesten.</h3>
      <p>Nagy István az Európai Méhészeti Egyesület alapítása alkalmából tartott rendezvényen kifejtette, hogy a piaci körülmények, és a klímaváltozás és a mezőgazdasági vegyszerhasználat egyre inkább ellehetetlenítik az európai méztermelőket. Ezzel nem csupán a hagyományos úton előállított méz került veszélybe, de a beporzás is, és ezzel együtt az élelmiszerek kétharmadának az előállítása, valamint a biológiai sokszínűség és az ökológiai egyensúly - tette hozzá.</p>
      <p>A miniszter a rendezvényen a kormány támogatásáról biztosította az Európai Méhészeti Egyesületet, tagjait pedig arra kérte, hogy más országokban is hívják föl a döntéshozók figyelmét a méheket és a méhészeteket fenyegető kihívásokra.</p>
      <p>Takács Ferenc, az Európai Méhészeti Egyesület elnöke közölte, hogy a hozzájuk csatlakozóknak vállalniuk kell a szigorú átvilágítást, a folyamatos ellenőrzést, és teljesíteniük kell a minőségi elvárásokat. Jogosultakká válnak ugyanakkor a "European Bee Made" védjegy használatára.</p>
      <p>Az egyesület a védjegyhasználati díjakból fedezi az ellenőrzéseket, és a kontinens EU-n kívüli országaiból is várja a csatlakozókat. Takács Ferenc a kezdeményezést azzal indokolta, hogy</p>
      <blockquote>Kína hatalmas mennyiségben értékesít cukorszirupból előállított készítményt, és ennek jelentős része Európába jut anélkül, hogy annak eredetét a csomagoláson feltüntetnék.</blockquote>
      <p>A belföldi élelmiszerláncokban a magyar eredetjelölésű, olcsó utánzatok is megjelentek, becsapva a vásárlókat, és ellehetetlenítve a méhészeteket - hangsúlyozta.</p>
      <p>Az érdekképviseletet - tette hozzá - nem csak a piacvédelem indokolja, hanem a drámai mértékű környezetpusztulás is. Véleménye szerint a kedvezőtlen folyamatokat a mézelő méhek megállíthatják, ha az őket fenntartó méhészek nem tűnnek el, és kevesebb vegyszer jut a környezetbe.</p>
      <p>Az ökoszisztéma védelme ezért nem csak az európai méhészek érdeke, és bárki támogathatja őket, ha védjegyes mézet vásárol - mondta az egyesület vezetője.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Nagy István</p>
      <figure>
        <audio src="https://infostart.hu/audio/00005/000053d7b.mp3"/>
      </figure>
      <p> </p>
    </article>
  </body>
</html>