<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/blogs/novini-zdorov-ya-chim-mi-dihayemo-yak-borotisya-iz-zabrudnennyam-povitrya-50054871.html"/>
    <meta property="og:site_name" content="НВ"/>
    <meta property="article:published_time" content="2019-11-21T18:43:00+00:00"/>
    <meta property="og:title" content="Хвороби наших будинків. Чому іноді дихати шкідливіше, ніж курити"/>
    <meta property="og:description" content="Що свіжіший ремонт, то більше в матеріалах формальдегіду"/>
  </head>
  <body>
    <article>
      <h1>Хвороби наших будинків. Чому іноді дихати шкідливіше, ніж курити</h1>
      <h2>Що свіжіший ремонт, то більше в матеріалах формальдегіду</h2>
      <address>
        <time datetime="2019-11-21T18:43:00+00:00">21 Nov 2019, 18:43</time>
      </address>
      <p>
        <a href="https://nv.ua/ukr/opinion_author/yuliya-gagarina.html">Юлія Гагаріна<br/>Хімік, технолог-розробник косметичних засобів</a>
      </p>
      <p>У вжиток наукового товариства входить новий термін «оutdoor pollution». Себто його слід розуміти як забруднювачі, присутні всередині приміщень. На жаль, «хворі» не тільки наші міста, а й 100% наших будинків. Тільки в них основними токсинами є не тверді частинки (на кшталт смогу, який «за бортом», на вулиці), а хімічні леткі сполуки. Називають навіть єжахливі цифри: всередині приміщень удвічі, а то й до 5 разів більше забруднювачів, ніж в повітрі міст-мільйонників. Виходить, дихати в деяких приміщеннях шкідливіше, ніж курити. Розгляньмо основні джерела «отрути» в повітрі приміщень.</p>
      <p><b>На кухні, мов на трасі.</b> Найбільше токсинів в повітря потрапляє не тільки із сигаретним димом, а й з приготуванням їжі. Англійські дослідники навіть вважали, що коли смажити м’ясо в неналежно провітрюваному маленькому приміщенні, то кількість токсичних речовин в повітрі зрівнюється з дуже жвавою автотрасою. Причому особливості національної кухні також впливають на кількість токсинів. Виявилося, що найбрудніша атмосфера в китайських ресторанах.</p>
      <p><b>Формальдегід в офісах.</b> У 2019 році завершилося велике американське дослідження з вимірів по формальдегіду в приміщеннях. Він є скрізь, але забагато в офісних просторах. Формальдегід — «фон» не тільки будівельних матеріалів та ізоляційних матеріалів. Його також виділяють штамповані вироби з деревини, фанера, фарби, клеї, лаки, покриття для підлоги. Тож, що свіжіжий ремонт і що більше він «економно виконаний», то більше в матеріалах формальдегіду.</p>
      <aside>Відкриті вікна — це добре</aside>
      <p>Його мінімальна концентрація в приміщенні — рано вранці, а найвища — вдень. Що вищою є температура, то більше матеріали і меблі починають «фонити». Чим спекотніше літо і гірше провітрювання приміщення, тим більше в ньому формальдегіду.</p>
      <p><b>Давні будівлі можуть бути з неприємним сюрпризом.</b> Під час досліджень конкретних приміщень неодноразово траплялися несподіванки. В одному з будинків, споруджених в 70-х роках, «фонила» гіпсокартонна стеля. Вчені виламали її шматок (чого не зробиш заради науки) і в лабораторних умовах почали над ним проводити експерименти. Виявилося, що коли він нагрівається, то рівень виділення формальдегіду становить 159 ppb. Це за рекомендації для житлових приміщень до 8 ppb.</p>
      <p>Читайте також:</p>
      <figure>
        <img src="https://images.weserv.nl/?url=https://style.nv.ua/system/opinion_authors/avatars/000/013/070/original/3262e2cbfe4e2d1cbe228593785007ce.png?stamp=1&amp;q=85&amp;w=115"/>
      </figure>
      <p>Уляна Супрун<br/>Забруднене повітря. 9 способів захистити себе</p>
      <p>Дослідники стверджують: «Вплив формальдегіду є небезпечним, тому що це потенційний канцероген для дихальної системи. Також наявність токсичних хімічних речовин в приміщенні впливає на здатність людей мислити і вчитися. Важливо, щоб люди були краще інформовані про ризик. Тому відкриті вікна — це добре ». До речі, коли ми готуємо вдома, за неналежної вентиляції нас атакує шалена кількість токсинів. Тому до відкритих вікон і хороших повітряних фільтрів в рекомендаціях додають — потужні витяжки на кухні. Готувати тільки з ними.</p>
      <p><b>Нема свіжого повітря — немає краси.</b> Китайці провели масштабне дослідження, яке вивчає вплив перелічених забруднювачів на швидкість старіння населення. Вони провели кількаетапну багаторічну роботу, яка охоплювала безліч чинників. Підсумок: перебування вдома в «компанії» із забруднювачами відображається на шкірі так само, як і хронічне перебування на сонці.</p>
      <p>Читайте також:</p>
      <figure>
        <img src="https://images.weserv.nl/?url=https://style.nv.ua/system/opinion_authors/avatar_colors/000/013/915/original/b90b1c5e5fd9447df38ee80919a104b9.png?stamp=1&amp;q=85"/>
      </figure>
      <p>Ольга Маслова<br/>Важке дихання. Як захистити себе від забрудненного повітря</p>
      <p><b>Небезпека салону краси.</b> На перший погляд видається безглуздим підозрювати, що перебування в салоні краси може прискорити старіння. Проте це цілком можливо! Роботи останніх років показують, що в перукарнях і салонах, де надають послуги з манікюру і палять свічки, кількість летких токсинів в 10 разів перевищує показники, ніж на вулиці. На щастя для клієнтів, вони не надто тривалий час перебувають в такому приміщенні. Основні постраждалі — самі ж майстри, які проводять весь день в неналежно провітрюваних залах. У них зростає кількість алергій і захворювань дихальної системи. Як запевняють дослідники, найкраще — працювати в приміщенні з прийнятним протягом.</p>
      <p>Хто винен — зрозуміло. Що робити, щоб жити стало легше? Використовувати банальні і перевірені методи:</p>
      <p>— щоденне провітрювання, а ще ліпше — спеціальні повітряні фільтри;</p>
      <p>— мінімізація будівельних матеріалів, що виділяють формальдегід;</p>
      <p>— підтримання комфортної температури в приміщенні, щоб матеріали не перегрівалися і не виділяли токсинів;</p>
      <p>— вологе прибирання без фанатизму (мінімум пахучих і антисептичних складників);</p>
      <p>— розвішувати суху білизну в шафи (таким чином стане менше пилу і молекул-алергенів з ополіскувачів та порошків);</p>
      <p>— використання керамічного посуду;</p>
      <p>— знайти місце для кімнатних рослин, вони очищають повітря;</p>
      <p>— в косметиці використовувати антиоксидантні складники і засоби, що посилюють детоксикацію і клітинне дихання;</p>
      <p>— не курити і не перебувати у приміщенні, де курять; наскільки шкідливими є для шкіри вейпи — поки що дані відсутні.</p>
      <p><b><i>Приєднуйтесь до нашого телеграм-каналу</i></b> <a href="https://t.me/nv_opinion"><b><i>Мнения НВ</i></b></a></p>
      <p><b><i>Більше блогів</i></b> <a href="https://style.nv.ua/blogs.html"><b><i>тут</i></b></a></p>
    </article>
  </body>
</html>