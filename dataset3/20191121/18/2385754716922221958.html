<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/dimosia-igeia/598496/sto-dikastirio-i-diafora-yp-ygeias-germanikou-ogkologikou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T18:34:00+00:00"/>
    <meta property="og:title" content="Στο δικαστήριο η διαφορά Υπ. Υγείας – Γερμανικού Ογκολογικού"/>
    <meta property="og:description" content="Το Γερμανικό Ογκολογικό Κέντρο (ΓΟΚ) διεκδικεί μέσω αγωγής στο δικαστήριο, πέραν του ενός εκατομμυρίου από το Υπουργείο Υγείας, λόγω διαφορών που προκύπτουν..."/>
  </head>
  <body>
    <article>
      <h1>Στο δικαστήριο η διαφορά Υπ. Υγείας – Γερμανικού Ογκολογικού</h1>
      <address><time datetime="2019-11-21T18:34:00+00:00">21 Nov 2019, 18:34</time> by <a rel="author">SigmaLive</a></address>
      <p><b>Το Γερμανικό Ογκολογικό Κέντρο (ΓΟΚ) διεκδικεί μέσω αγωγής στο δικαστήριο, πέραν του ενός εκατομμυρίου από το Υπουργείο Υγείας, λόγω διαφορών που προκύπτουν στον τρόπο ερμηνείας της συμφωνίας παροχής υπηρεσιών σε ασθενείς, με τη διεύθυνση του κέντρου να επιρρίπτει ευθύνες στη διεύθυνση του Υπουργείου.<br/></b> <br/>Στο θέμα αναφέρθηκε σήμερα ο Πρόεδρος του ΔΣ του ΓΟΚ, Κίκης Καζαμίας και ο ιατρικός διευθυντής του, καθηγητής Νικόλαος Ζαμπόγλου, στο πλαίσιο διάσκεψης Τύπου, με αφορμή τη συμπλήρωση δυο χρόνων λειτουργίας του Γερμανικού Ογκολογικού Κέντρου.<br/> <br/>Συγκεκριμένα, ο κ .Καζαμίας είπε πως τρεις μήνες μετά την εφαρμογή της συμφωνίας εντοπίστηκαν "κάποιες αυθαιρεσίες από μέρος της διοίκησης του Υπουργείου" και παρά το ότι σε δυο σημεία υπήρξε θετική έκβαση, δεν επιλύθηκε η διαφορά σε ένα τρίτο σημείο που σχετίζεται με την κοστολόγηση, με αποτέλεσμα πρόσφατα να κατατεθεί αγωγή στο δικαστήριο.<br/> <br/>Όπως εξήγησε, "έχει συμφωνηθεί μια συγκεκριμένη μέση τιμή για τέσσερις θεραπείες, με μια συγκεκριμένη ποσόστωση, ωστόσο αυτή η ποσόστωση έχει στρεβλωθεί ουσιαστικά, με αποτέλεσμα ο μέσος όρος αυτής της τιμής να έχει διαφοροποιηθεί αισθητά εις βάρος μας και αυτή τη διαφορά της τιμής, το Υπουργείο, πολύ αλαζονικά, δεν θέλει να την πληρώσει".<br/> <br/>Ο Κίκης Καζαμίας υποστήριξε ότι η πολιτική ηγεσία "σηκώνει τα χέρια ψηλά", παρά τη σχετική ενημέρωση που έτυχε για το θέμα και "τις εμμονές" της διεύθυνσης του Υπουργείου Υγείας, ενώ σημείωσε "μέχρι τον περασμένο μήνα και επί ένα χρόνο, διεκδικούσαμε μονάχα τα δεδουλευμένα μας, αλλά από την μέρα που αποφασίσαμε ότι δεν μας αφήνουν άλλη επιλογή από το να κινήσουμε πολιτική αγωγή, ζητούμε και αποζημιώσεις".<br/> <br/>Θα ήταν καλό, συνέχισε, αυτές τις αποζημιώσεις να μην τις επιβαρυνθεί το κράτος και ο φορολογούμενος πολίτης, "αλλά όλοι εκείνοι οι λειτουργοί οι οποίοι πλημμελώς εκτελούν τα καθήκοντα τους και προκαλούν αυτές τις ανωμαλίες".<br/> <br/>Την ίδια ώρα τόνισε ότι, παρά τη διαφορά και την νομική οδό που έχει πάρει το θέμα, δεν πρόκειται ποτέ το Γερμανικό Ογκολογικό Κέντρο, να αρνηθεί την παροχή θεραπείας σε ασθενείς που παραπέμπονται από το κράτος.<br/> <br/>Ο Πρόεδρος του ΓΟΚ υπογράμμισε, ωστόσο, ότι η συνεργασία με το κράτος αποτελεί την ιδανικότερη περίπτωση συνεργασίας του με τον ιδιωτικό τομέα, αφού προσφέρονται αναβαθμισμένες υπηρεσίες στους πολίτες, στον τομέα της υγείας, ενώ παράλληλα μειώνονται σημαντικά τα έξοδα και η ταλαιπωρία για τους ίδιους τους ασθενείς και τις οικογένειες τους, που δεν χρειάζεται να μεταβούν στο εξωτερικό για τις εξειδικευμένες θεραπείες που προσφέρονται.<br/> <br/>Στα δυο χρόνια λειτουργίας του, συνέχισε, αποτάθηκαν στο ΓΟΚ, για διάγνωση και θεραπεία, 5 χιλιάδες ασθενείς, χωρίς σε αυτούς να συγκαταλέγονται περιστατικά για μη ογκολογικές διαγνώσεις, ενώ περίπου τα μισά περιστατικά - δηλαδή 2,500 - θα έπρεπε να παραπεμφθούν στο εξωτερικό αν δεν υπήρχε το ΓΟΚ. Το δε κόστος, υπέδειξε, για αποστολή αυτών των ασθενών στο εξωτερικό, θα ανερχόταν, για το κράτος, περίπου στα 5 εκατομμύρια ευρώ, ενώ τα έξοδα μεταφοράς και διαμονής ασθενών και συνοδών, υπολογίζονται στα 2 εκατομμύρια ευρώ.<br/> <br/>Το ΓΟΚ, υπογράμμισε, ήρθε να καλύψει "τις διαπιστωμένες αδυναμίες, κενά και ανάγκες", υπενθυμίζοντας έκθεση του 2011, σύμφωνα με την οποίαν, αν το επίπεδο πρόσβασης στην ακτινοθεραπεία, για κατοίκους Λεμεσού και Πάφου, ήταν η ίδια με τους κατοίκους της Λευκωσίας, αυτό, ενδεχομένως, να είχε ως αποτέλεσμα τη διάσωση 25 ανθρώπινων ζωών το χρόνο.<br/> <br/>Ο κ.Καζαμίας ανακοίνωσε δε πως, εντός των επόμενων εβδομάδων, το Κέντρο θα εξυπηρετεί με δικό του λεωφορείο τους ασθενείς από Πάφο, ώστε να μην αναγκάζονται να αναμένουν την άφιξη του λεωφορείου από τη Λευκωσία, για να επιστρέψουν σπίτι τους.<br/> <br/>Παράλληλα, είπε πως το Γερμανικό Ογκολογικό Κέντρο έχει εκφράσει, από την πρώτη στιγμή, την πρόθεση ένταξης του στο ΓεΣΥ και ευχήθηκε, "οι ιθύνοντες του ΟΑΥ να αναπτύξουν μια νέα κουλτούρα και μια νέα νοοτροπία και δεν θα υιοθετήσουν τις νοοτροπίες που υπάρχουν στα δώματα της διοίκησης του Υπουργείου Υγείας, οι οποίοι αντί πολλές φορές περιπτώσεις να εξυπηρετούν, ταλαιπωρούν τους ασθενείς με διάφορους τρόπους".<br/> <br/>Από την πλευρά του, ο ιατρικός διευθυντής του ΓΟΚ, καθηγητής Ζαμπόγλου, αναφέρθηκε στις εξειδικευμένες θεραπείες που παρέχει το Κέντρο και για τις οποίες έχουν φθάσει ασθενείς από Ισραήλ, Ελλάδα, Αγγλία και αναμένονται και από Γερμανία, εκφράζοντας τη θέση ότι, με τους "εξαίρετους" επιστήμονες που διαθέτει ο τόπος μας, θα έπρεπε να έχουμε αυτοπεποίθηση και όχι "επαρχιώτικη νοοτροπία ότι πρέπει να πηγαίνουμε πάντα στο εξωτερικό".<br/> <br/>"Εδώ μιλούμε για εξειδικευμένες υπηρεσίες που δεν προσφέρονται πουθενά στην Ευρώπη και μπορούμε να έχουμε ιατρικό τουρισμό, όμως πως μπορεί αυτό να γίνει όταν ο δικός μας κρατικός μηχανισμός, του Υπουργείου Υγείας, δεν τις αναγνωρίζει, σε σημείο που πρέπει να έρθουμε σε νομική αντιπαράθεση μαζί του", είπε εκφράζοντας την πικρία του γι αυτό.<br/> <br/>Μεταξύ άλλων, ο καθηγητής Ζαμπόγλου είπε πως τον Απρίλιο του 2019, πραγματοποιήθηκε για πρώτη φορά στην Κύπρο και την ευρύτερη περιοχή μας, στοχευμένη θεραπεία με ραδιενεργό λουτέσιο, σε ασθενή με μεταστατικό καρκίνο του προστάτη, ενώ εντός του μήνα που διανύουμε, έγινε η πρώτη θεραπεία με ραδιενεργά πεπτίδια, για μεταστατικό νευροενδοκρινή όγκο.<br/> <br/>Πέραν των ιατρικών ογκολογικών υπηρεσιών, είπε ο καθηγητής Ζαμπόγλου, το ΓΟΚ συμμετέχει σε ερευνητικά προγράμματα καρκίνου, σε συνεργασία με ερευνητικά κέντρα και πανεπιστήμια, καθώς και στην ακαδημαϊκή εκπαίδευσης της νέας γενιάς.<br/> <br/>Υπογραμμίζοντας ότι στόχος του ΓΟΚ είναι οι προσφορά "άψογων και μοντέρνων ιατρικών υπηρεσιών σε ένα όσο πιο ευχάριστο περιβάλλον γίνεται", ανέφερε πως, μετά από δυο χρόνια λειτουργίας, "νομίζω είναι δύσκολο πια να φανταστούμε την ογκολογία στην Κύπρο χωρίς το Γερμανικό Ογκολογικό Κέντρο".<br/> <br/>Σε σχέση με το ΓεΣΥ, ο καθηγητής Ζαμπόγλου είπε πως "το ΓεΣΥ δημιουργεί καινούργιες προοπτικές στην παροχή υπηρεσιών των ασθενών και αυτές τις προοπτικές μελετούμε σοβαρότατα και με όλη την κοινωνική μας ευαισθησία, θέλουμε να ανταποκριθούμε σε αυτές τις ανάγκες του τόπου μας, οι οποίες θα δημιουργηθούν με τη δευτεροβάθμια φροντίδα, η οποία ξεκινά τον Ιούνιο".<br/> <br/>Το ΓΟΚ, συνέχισε, συμμετέχει στις διαβουλεύσεις συλλογικά με την Ογκολογική Εταιρεία Κύπρου και τόνισε πως αυτό που πρέπει να διασφαλιστεί είναι η επιβίωση των δυο ογκολογικών κέντρων και των ογκολογικών τμημάτων στα κρατικά και ιδιωτικά νοσηλευτήρια, καθώς και η ποιότητα και ποσότητα των ογκολογικών υπηρεσιών.<br/> <br/>Πηγή: ΚΥΠΕ </p>
    </article>
  </body>
</html>