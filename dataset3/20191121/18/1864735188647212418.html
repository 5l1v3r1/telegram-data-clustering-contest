<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/bambina-morta-udine-chiesa-1.4899265"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-21T18:29:38+00:00"/>
    <meta property="og:title" content="Udine, bambina di 7 anni muore travolta da acquasantiera in chiesa"/>
    <meta property="og:description" content="La tragedia nel pomeriggio all'educandato Uccellis. La piccola, subito soccorsa, è deceduta in ospedale per i gravi traumi subiti"/>
  </head>
  <body>
    <article>
      <h1>Udine, bambina di 7 anni muore travolta da acquasantiera in chiesa</h1>
      <h2>La tragedia nel pomeriggio all'educandato Uccellis. La piccola, subito soccorsa, è deceduta in ospedale per i gravi traumi subiti</h2>
      <address><time datetime="2019-11-21T18:29:38+00:00">21 Nov 2019, 18:29</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4899494.1574369759!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Udine, l'ingresso dell'Educandato Uccellis, dove è morta una bambina (Ansa)</figcaption>
      </figure>
      <p>Udine, 11 novembre 2019 - Tragedia nella cappella di un collegio <b>di Udine</b>: una <b>bambina di 7 anni </b>è morta oggi pomeriggio dopo essere stata colpita in pieno da una pesante acquasantiera, che le è crollata addosso. Subito soccorsa, la piccola è stata trasportata in <b>ospedale, ma è deceduta</b> a causa dei <b>gravi traumi</b> al torace riportati. Sul posto sono intervenuti i Carabinieri del Norm della Compagnia di Udine, del Nucleo investigativo e gli ispettori dell'azienda sanitaria.</p>
      <p>E' successo tra le 17 e le 18 di questo pomeriggio nella chiesa dell'<b>Educandato Uccellis. </b>E' facile immaginarsi la piccoletta aggrapparsi al bordo dell'acquasantiera, per tirarsi su o per bagnare la manina e farsi il segno della Croce. Chissà quante volte era successo. Ma stavolta il peso dell'acquasantiera non ha retto quello della bambina, il piedistallo deve aver ceduto e il blocco di marmo è caduto addosso alla piccola che vi si era aggrappata, colpendola violentemente al torace.</p>
      <p>La vittima, figlia unica, frequentava la seconda elementare: era nella chiesa insieme <b>con altri 8 bambini</b>, tutti a recitare preghiere dopo che gli allievi delle altre classi erano andati via. Con loro <b>c'era un catechista</b> e stavano ultimando le attività di dottrina. <br/>I carabinieri hanno circoscritto e sequestrato soltanto l'area dove si è verificato l'incidente e non tutta la chiesa. Domani riprenderà regolarmente l'attività didattica ma i bambini troveranno nelle classi anche <b>alcune psicologhe</b> che si intratterranno con loro, soprattutto con i compagni della vittima, che hanno assistito alla tragedia. Sia i piccoli, infatti, che gli adulti, sono scioccati dalla tragedia.</p>
      <p>L'Educandato Uccellis è un noto convitto di Udine, dove studiano i ragazzi delle scuole primarie e secondarie di primo e secondo grado. La piccola è italiana, di Udine.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d2768.159129340922!2d13.233277543455065!3d46.06786811493492!2m3!1f0!2f0!3f0!3m2!1i1024!2i768!4f13.1!3m3!1m2!1s0x477a4aa180c1fc31%3A0xc1acc35440c826a!2sEducandato%20Statale%20Collegio%20Uccellis!5e0!3m2!1sit!2sit!4v1574361587764!5m2!1sit!2sit" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>