<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2823079-na-cernigivsinu-povertaut-pradavnih-turiv-aki-zili-500-rokiv-tomu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T18:10:00+00:00"/>
    <meta property="og:title" content="На Чернігівщину повертають “прадавніх турів”, які жили 500 років тому"/>
    <meta property="og:description" content="На Чернігівщину, повертаються &quot;нащадки&quot; прадавніх турів - тварин, яких не було тут майже 500 років."/>
  </head>
  <body>
    <article>
      <h1>На Чернігівщину повертають “прадавніх турів”, які жили 500 років тому</h1>
      <h2>На Чернігівщину, повертаються "нащадки" прадавніх турів - тварин, яких не було тут майже 500 років.</h2>
      <address>
        <time datetime="2019-11-21T18:10:00+00:00">21 Nov 2019, 18:10</time>
      </address>
      <p>Про це повідомляється на сторінці парку природи "Беремицьке" у <a href="https://www.facebook.com/beremytske/posts/1185583238304394">Facebook</a>.</p>
      <p>"В Парку природи "Беремицьке" відбудеться подія, на яку ми чекали з нетерпінням: нащадки турів повернуться в Україну, де їх не було майже 500 років. У зв’язку з цим в період з 22.11.2019 по 28.11.2019 екскурсії в заповідній частині парку проводитись не будуть", - ідеться у повідомленні.</p>
      <p>Водночас зазначається, що адміністративно-рекреаційна частина парку працюватиме у звичному режимі. І для тих, хто відвідає парк у ці дні, екскурсії нею проведуть безкоштовно.</p>
      <p>Як розповіла кореспонденту Укрінформу директор Благодійного фонду "Беремицьке Біосфера" Тетяна Ферльовська, 12 особин турів зараз перетинають український кордон. Закупили їх у латвійському Національному парку "Кемері". Тварини мають темний окрас і дуже схожі на справжніх первісних турів.</p>
      <p>Пані Тетяна додала, що розведення туроподібної худоби Хека в парку "Беремицьке" стане другою частиною проєкту Благодійного фонду з відтворення цієї популяції в Україні. Першою була виставка "Прадавній тур: минуле і сучасне", яка відкрилась 18 жовтня п. р. в Київському Палаці дітей та юнацтва.</p>
      <p>За словами Ферльовської, виведенням туроподібної худоби в 20-х роках минулого сторіччя зайнялися брати Луц і Хайнц Хек. Один із них працював директором Берлінського зоопарку, а другий - Мюнхенського. Витривалу й схожу на турів породу великої рогатої худоби, яка тепер має ім’я братів, вони вивели шляхом зворотного схрещування.</p>
      <p>Після Другової світової війни та бомбардування Берліна в Німеччині залишилось тільки 18 особин виведених братами биків. На сьогодні ж у національних парках Європи їх налічується вже 4000.</p>
      <p>Як відомо, первісного тура вчені вважають предком сучасного бика. Його вага досягала 1000 кг, а висота в холці - 180 см. Тур був одним із найбільших в історії наземних ссавців, що був витіснений із середовища свого проживання, а потім винищений.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2784863-u-kenii-sfotografuvali-unikalnu-zebru-v-catocku.html">У Кенії сфотографували унікальну зебру - в "цяточку"</a>
      </blockquote>
      <p>Парк природи "Беремицьке" розташований в Козелецькому районі Чернігівщини. На його території втілюється ідея ревайлдингу, що полягає у відтворенні природи, притаманної тій чи іншій місцевості. Саме в цьому парку працюють над відтворенням первозданного природного середовища, притаманного чернігівському Поліссю у V-X сторіччях (до утворення Київської Русі).</p>
    </article>
  </body>
</html>