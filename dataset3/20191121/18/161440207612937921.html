<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/21/maturita-torna-il-tema-di-storia-abolite-le-buste-per-l-orale-8-955408.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T18:14:35+00:00"/>
    <meta property="og:title" content="Maturità: torna il tema di Storia, abolite le buste per l'orale"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">l'esame</h6>
      <h1>Maturità: torna il tema di Storia, abolite le buste per l'orale</h1>
      <h2>"Addio al quiz, non è una lotteria", ha dichiarato il ministro dell'Istruzione Lorenzo Fioramonti</h2>
      <address>
        <time datetime="2019-11-21T18:14:35+00:00">21 Nov 2019, 18:14</time>
      </address>
      <p>Cambia ancora la maturità.</p>
      <p>Il ministro dell'Istruzione Lorenzo Fioramonti ha firmato un nuovo decreto che disciplinerà l'esame di Stato, che quest'anno si svolgerà a partire dal 17 giugno 2020.</p>
      <p>Due le novità fondamentali, che cancellano quanto introdotto dall'ex ministro <a href="https://www.unionesarda.it/video/video/cronaca-italia/2019/01/18/debutta-la-maturita-multidisciplinare-latino-e-greco-al-classico-52-824013.html">Marco Bussetti</a>: torna, dopo un anno di assenza, il tema di Storia nella traccia della prima prova di Italiano, mentre non ci saranno più tre le buste per l'avvio dell'orale.</p>
      <p>"Aboliremo le buste. Manterremo i materiali ma le buste saranno eliminate", ha detto Fioramonti.</p>
      <p>"La commissione manterrà una serie di materiali che serviranno a far partire l'esame. Ma, anziché sorteggiarlo come in una lotteria si sapranno prima quali saranno gli argomenti scelti. Che verranno proposti agli studenti per far iniziare l'orale. Quei materiali saranno a disposizione degli studenti prima dell'inizio dei colloqui", ha aggiunto.</p>
      <p>"Non voglio che l'esame di Stato diventi una corsa al massacro. Gli studenti devono sapere che l'unica cosa che serve è la preparazione. L'esame di Stato è momento di confronto e valutazione e non una roulette. Non siamo al Casinò", ha concluso il ministro.</p>
      <p>Il decreto ufficiale con le materie uscirà all'inizio del prossimo anno.</p>
      <p>(Unioneonline/F)</p>
    </article>
  </body>
</html>