<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562695/israil-se-diki-gia-apati-kai-dwrodokia-o-netaniachoy"/>
    <meta property="og:site_name" content="NOOZ."/>
    <meta property="article:published_time" content="2019-11-21T18:30:00+00:00"/>
    <meta property="og:title" content="Ισραήλ: Σε δίκη για απάτη και δωροδοκία ο Νετανιάχου"/>
    <meta property="og:description" content="Ο γενικός εισαγγελέας του Ισραήλ Αβιχάι Μάντελμπλιτ αποφάσισε την απαγγελία κατηγοριών στον πρωθυπουργό Μπενιαμίν Νετανιάχου για διαφθορά, απάτη και κατάχρηση εμπιστοσύνης σε τρεις υποθέσεις."/>
  </head>
  <body>
    <article>
      <h1>Ισραήλ: Σε δίκη για απάτη και δωροδοκία ο Νετανιάχου</h1>
      <address>
        <time datetime="2019-11-21T18:30:00+00:00">21 Nov 2019, 18:30</time>
      </address>
      <p>
        <b>Ο γενικός εισαγγελέας του Ισραήλ Αβιχάι Μάντελμπλιτ αποφάσισε την απαγγελία κατηγοριών στον πρωθυπουργό Μπενιαμίν Νετανιάχου για διαφθορά, απάτη και κατάχρηση εμπιστοσύνης σε τρεις υποθέσεις.</b>
      </p>
      <hr/>
      <p>Η απόφαση φέρνει την χώρα σε αχαρτογράφητα νερά με το πολιτικό αδιέξοδο για τον σχηματισμό κυβέρνησης συνασπισμού να παραμένει επί μήνες, μετά τις δεύτερες βουλευτικές εκλογές σε διάρκεια ενός χρόνου.</p>
      <p>«Ο γενικός εισαγγελέας του Ισραήλ <b>Αβιχάι Μάντελμπλιτ</b> αποφάσισε να απαγγείλει κατηγορίες στον πρωθυπουργό Μπενιαμίν Νετανιάχου για διαφθορά, απάτη και κατάχρηση εμπιστοσύνης», υπογράμμισε η ανακοίνωση του υπουργείου Δικαιοσύνης.</p>
      <p>Σε μία από τις υποθέσεις ο Νετανιάχου κατηγορείται ότι ο ίδιος και η σύζυγός του <b>Σάρα </b>έλαβαν δώρα από τον <b>Άρνον Μίλχαν</b>, παραγωγό του Χόλιγουντ και Ισραηλινό υπήκοο και από τον Αυστραλό δισεκατομμυριούχο επιχειρηματία <b>Τζέιμς Πάκερ</b>. Αυτά τα δώρα φέρεται να περιελάμβαναν σαμπάνιες και τσιγάρα.</p>
      <p>Άλλη κατηγορία είναι ότι ο Νετανιάχου ζήτησε από τον<b> Άρνον Μόζες</b>, εκδότη της μεγαλύτερης εφημερίδας του Ισραήλ, της<b> Yediot Ahronot</b>, να τον παρουσιάζει θετικά, με αντάλλαγμα μέτρα για τον περιορισμό της αντίπαλης εφημερίδας<b> Israel Hayom.</b></p>
      <p>Η δίωξη με κωδική ονομασία από τις δικαστικές αρχές «φάκελος 4.000», αφορά την υπόθεση του τηλεπικοινωνιακού ομίλου Bezeq. Ο Νετανιάχου φέρεται ότι προσπάθησε να διασφαλίσει ότι θα είχε ευνοϊκή μεταχείριση από τον ενημερωτικό ιστότοπο Walla, σε αντάλλαγμα για τις χάρες που έκανε στον όμιλο αυτό, ο οποίος θα μπορούσε να έχει αποκομίσει εκατοντάδες εκατομμύρια δολάρια.</p>
      <p>Ο 70χρονος Νετανιάχου, ο μακροβιότερος πρωθυπουργός στην ιστορία της χώρας, <b>αρνείται οποιαδήποτε αξιόποινη πράξη και βρίσκεται πλέον αντιμέτωπος με μια νομική διαδικασία που μπορεί να διαρκέσει για χρόνια</b>. Σημειώνεται πως δεν υποχρεούται να παραιτηθεί από το αξίωμά του.</p>
      <p>Είναι ο πρώτος πρωθυπουργός στην Ιστορία της χώρας που διώκεται ενώ βρίσκεται στο πόστο του.</p>
      <p>Η απόφαση του εισαγγελέα ενδέχεται να έχει σημαντικές πολιτικές συνέπειες, καθώς οι βουλευτές έχουν διορία τριών εβδομάδων να ορίσουν πρωθυπουργό για να βγει η χώρα από το άνευ προηγουμένου πολιτικό αδιέξοδο στο οποίο έχει περιέλθει, αφού ούτε ο Μπενιαμίν Νετανιάχου ούτε ο αντίπαλός του Μπένι Γκαντς έχουν καταφέρει να σχηματίσουν κυβέρνηση μετά τις εκλογές Σεπτεμβρίου.</p>
      <p>Αν η προθεσμία που έχουν οι βουλευτές παρέλθει χωρίς τον ορισμό πρωθυπουργού, τότε η χώρα θα οδηγηθεί για ακόμη μια φορά σε εκλογές, που ελάχιστοι επιθυμούν.</p>
    </article>
  </body>
</html>