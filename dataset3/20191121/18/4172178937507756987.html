<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/podosfairo/superleague/article/74111/moras-pathiasmenoi-me-ton-paok"/>
    <meta property="og:site_name" content="ΦΩΣ"/>
    <meta property="article:published_time" content="2019-11-21T18:43:16+00:00"/>
    <meta property="og:title" content="Μόρας: «Παθιασμένοι με τον ΠΑΟΚ»"/>
    <meta property="og:description" content="Ο αμυντικός της ΑΕΛ Βαγγέλης Μόρας τόνισε για τον αγώνα κόντρα στον ΠΑΟΚ πως πρέπει  οι παίκτες της ομάδας του να εμφανιστούν πιο παθιασμένοι από αυτούς του «δι"/>
  </head>
  <body>
    <article>
      <h1>Μόρας: «Παθιασμένοι με τον ΠΑΟΚ»</h1>
      <h2>Ο αμυντικός της ΑΕΛ Βαγγέλης Μόρας τόνισε για τον αγώνα κόντρα στον ΠΑΟΚ (24/11, 18:00) πως πρέπει  οι παίκτες της ομάδας του να εμφανιστούν πιο παθιασμένοι από αυτούς του «δικέφαλου του Βορρά».</h2>
      <address><time datetime="2019-11-21T18:43:16+00:00">21 Nov 2019, 18:43</time> by <a rel="author">ΦΩΣ TEAM</a></address>
      <p>Ο <b>Βαγγέλης Μόρας</b> μίλησε για την δύσκολη αναμέτρησή της <b>ΑΕΛ στην Τούμπα με τον ΠΑΟΚ (24/11, 18:00)</b> για το πρωτάθλημα της Super League 1.</p>
      <p>Ο αρχηγός των Θεσσαλών δήλωσε στον «Focus fm 103,6» πως μπορεί ο ΠΑΟΚ να υπερτερεί σε όλους τους τομείς από την ομάδα του ωστόσο σε τελική ανάλυση 11 εναντίον 11 θα εμφανιστούν στο γήπεδο και ευχήθηκε οι συμπαίκτες του, να δείξουν πιο πολύ πάθος στον αγωνιστικό χώρο από αυτούς του «δικέφαλου του Βορρά».</p>
      <p>
        <u>
          <b>Αναλυτικά οι δηλώσεις του Βαγγέλη Μόρα:</b>
        </u>
      </p>
      <p>
        <b>Σε τι κατάσταση βρίσκεται η ΑΕΛ; </b>
        <i>«Είμαστε σε πολύ καλή κατάσταση, ασχέτως από το άσχημο αποτέλεσμα της ήττας μέσα στην έδρα μας από την Λαμία. Δεν αξίζαμε αυτή την ήττα. Τρεις φάσεις, έγιναν τρία γκολ από τον αντίπαλο, αλλά έτσι είναι το ποδόσφαιρο. Δεν το βάζουμε κάτω. Η διακοπή εύχομαι να μας έκανε καλό και να καταλάβουμε ότι όλα τα παιχνίδια είναι δύσκολα».</i>
      </p>
      <p>
        <b>Πώς αντιμετωπίζετε το ματς με τον ΠΑΟΚ; </b>
        <i>«Όπως όλα τα άλλα. Με την ίδια προσοχή. Σκοπός μας είναι να πάρουμε όσους βαθμούς μπορούμε για να σωθούμε όσο γρηγορότερα γίνεται για να μπορέσουμε μετά να απολαύσουμε τη συνέχεια του πρωταθλήματος. Το να παίζεις με τον ΠΑΟΚ είναι ό,τι πιο ωραίο υπάρχει, είναι ωραίο να παίζεις σε γεμάτα γήπεδα. Η ατμόσφαιρα είναι πάντα πολύ ωραία στη Τούμπα. Είναι ευκαιρία για όλους μας να κάνουμε ένα καλό παιχνίδι».</i>
      </p>
      <p>
        <b>Χωρίς Ουάρντα και Κάτσε με τι ψυχολογία κατεβαίνει η Λάρισα στο παιχνίδι; </b>
        <i>«Όπως κατέβαινε και πέρυσι. Στόχος μας είναι να μην χάσουμε το περσινό dna που είχαμε ως ομάδα και να παραμείνουμε μία ομάδα που παλεύει, τρέχει και ο ένας βοηθάει το άλλον. Αυτό δεν αλλάζει. Χάνουμε ποιοτικά έναν παίκτη (σ.σ. Ουάρντα), αλλά θεωρώ ότι έχουμε παίκτες που μπορούν να βοηθήσουν. Μπορεί να χάσουμε στην ποιότητα, αλλά θα κερδίσουμε στα τρεξίματα».</i>
      </p>
      <p>
        <b>Πιστεύεις ότι μπορούν να αναπληρωθούν οι δύο αυτές απώλειες; </b>
        <i>«Η αλήθεια είναι ότι δεν έχουμε την πολυτέλεια να τους αναπληρώσουμε, γιατί έχουμε πει από την αρχή ότι είναι δύο παίκτες που ανέβασαν την ποιότητα της ομάδας. Οπότε το να λέμε ότι έχουμε παίκτες οι οποίοι θα αναπληρώσουν 100% το κενό αυτών των δύο παικτών, θα είναι αστείο. Αλλά επαναλαμβάνω, ότι μπορούμε να βρούμε άλλους παίκτες με ποιότητα, επίσης, που θα τους αντικαταστήσουν και μπορούμε να κερδίσουμε απ’ αυτούς σε τρεξίματα και πρέσινγκ».</i>
      </p>
      <p>
        <b>Ανησυχείς μήπως η ήττα από την Λαμία σηματοδοτεί αγωνιστική κοιλιά για την ομάδα σου; </b>
        <i>«Τα αποτελέσματα είναι θετικά, έχουμε 15 βαθμούς. Αν μπεις στην διαδικασία και επειδή χάσεις ένα ματς από τον ΠΑΟΚ θεωρήσεις αποτυχία την πορεία σου στο πρωτάθλημα, τότε πας… να βγάλεις τα μάτια σου μόνος σου. Αν είναι να καταστρέψουμε όσα έχουμε χτίσει μέχρι στιγμής, επειδή μπορεί να κάνουμε μία ήττα ακόμα με τον ΠΑΟΚ, θεωρώ ότι αυτό θα είναι ό,τι χειρότερο. Όταν έχεις να αγωνιστείς με τον ΠΑΟΚ έχεις να κερδίσεις πάρα πολλά. Μπαίνεις και κάνεις ένα καλό παιχνίδι για να διεκδικήσεις ό,τι μπορέσεις από το ματς. Το άγχος σ’ αυτές τις περιπτώσεις το έχουν οι μεγάλες ομάδες, το φαβορί που είναι ο ΠΑΟΚ. Εμείς θα μπούμε και θα παλέψουμε γιατί στόχος μας είναι να μην χαθεί η νοοτροπία που έχουμε να παλεύουμε όλα τα ματς».</i>
      </p>
      <p>
        <b>Είστε πολύ καλά οργανωμένη άμυνα, αλλά θα έχετε απέναντί σας την καλύτερη επίθεση του πρωταθλήματος… </b>
        <i>«Όταν δεν ήμαστε συμπαγείς έχουμε προβλήματα. Οπότε πρέπει να επιστρέψουμε στο να είμαστε ενωμένοι και να παλεύουμε ο ένας για τον άλλον, ούτως ώστε να είμαστε πιο σφιχτοί στην άμυνα για να μπορέσουμε να πάρουμε κάτι απ’ αυτό το ματς».</i>
      </p>
      <p>
        <b>Ποια είναι τα επιθετικά ατού του ΠΑΟΚ; </b>
        <i>«Δεν υπάρχει λόγος να μπω σ’ αυτή την διαδικασία. Αν συγκρίνουμε τα μπάτζετ των δύο ομάδων μπορεί το ένα συμβόλαιο ενός παίκτη (σ.σ. του ΠΑΟΚ) να είναι όλο το μπάτζετ της ομάδας μας. Ο ΠΑΟΚ είναι μία ομάδα που υπερτερεί σε όλα αγωνιστικά, αλλά δεν πρέπει να υπερτερήσει στο μεταξύ μας παιχνίδι μας στο κομμάτι του πάθους και της έντασης. Θα είμαστε έντεκα εναντίον έντεκα και πρέπει να παλέψουμε. Εύχομαι να εμφανιστούμε στο ματς πιο παθιασμένοι από τους παίκτες του ΠΑΟΚ».</i>
      </p>
      <p><b>Θα αντιμετωπίσεις τον Σφιντέρσκι. Ποια είναι η γνώμη σου γι’ αυτόν; </b>«Είναι πολύ κινητικός. Θα ετοιμάσουμε το παιχνίδι για να αντιμετωπίσουμε όποιον παίκτη βάλει ο ΠΑΟΚ στην επίθεση. Είναι ωραίο να αντιμετωπίζεις τέτοιους παίκτες και να δοκιμάζεις τις δυνάμεις σου. Στο τέλος θα δολυμε ποιος θα βγει νικητής».</p>
      <p>
        <b>Παίζετε ανοιχτό ποδόσφαιρο. Θα δούμε το ίδιο και μέσα στην Τούμπα ή μία πιο κλειστή τακτική; </b>
        <i>«Δεν είναι εύκολο να παίξεις πολύ ανοιχτά στη Τούμπα. Θες δεν θες με τον τρόπο παιχνιδιού ο ΠΑΟΚ θα σε αναγκάσει να είσαι πιο πίσω, θα σε κλείσει στην περιοχή. Εμείς θα πρέπει να είμαστε έξυπνοι για να εκμεταλλευτούμε τα κενά του ΠΑΟΚ και σ’ αυτό θα προετοιμαστούμε. Είναι φυσικό να έχει την κατοχή ο ΠΑΟΚ και να πιέζει από παντού, δεν μπορείς να παίξεις πολύ ανοιχτά, γιατί ρισκάρεις να εκτεθείς».</i>
      </p>
      <p><b>Μπορεί η Λάρισα να μπει στην εξάδα; </b>«Στο τέλος θα κάνουμε ταμείο. Δεν μπορούμε να ξέρουμε το πού θα φτάσουμε. Αν δεν χάσουμε την αυτοσυγκέντρωσή μας όλα είναι πιθανά.Το βασικό είναι να σωθούμε όσο πιο γρήγορα γίνεται».</p>
      <p>
        <b>Στην κόντρα ΠΑΟΚ – Ολυμπιακού για τον τίτλο τι βλέπεις; </b>
        <i>«Είναι οι δύο ομάδες που ξεχωρίζουν, έχουν την ποιότητα για να κάνουν την διαφορά. Το επόμενο ματς μεταξύ τους μπορεί να δώσει προβάδισμα σε κάποια ομάδα. Εύχομαι να μείνουμε στο παιχνίδι και να μην ασχολούμαστε με άλλα προβλήματα που θα προέλθουν από την ήττα του ενός ή του άλλου και στο τέλος πρωταγωνιστές να είναι οι ποδοσφαιριστές. Γιατί τον τελευταίο καιρό με το μόνο που ασχολούμαστε είναι με το παρασκήνιο, τι είπε ο ένας και ο άλλος. Είναι κάτι που σιχαίνομαι, έχω βαρεθεί να ασχολούμαστε με το τι λένε οι διοικητικοί κάποιας ομάδας και όχι οι ίδιοι οι παίκτες».</i>
      </p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/volleyball/a-andron/article/74116/ta-highlights-toy-olympiakos-paok-3-0"/>
        <a href="https://www.fosonline.gr/volleyball/a-andron/article/74090/olympiakos-paok-3-0-den-ton-lypithike-lepto"/>
        <a href="https://www.fosonline.gr/podosfairo/superleague/article/74100/dikastirio-tis-thessalonikis-apofanthike-oti-o-oskar-gkarthia-den-traymatistike"/>
        <a href="https://www.fosonline.gr/volleyball/a-andron/article/74097/olympiakos-paok-o-gkerero-me-ti-syntrofo-toy-sto-melina-merkoyri-pic"/>
        <a href="https://www.fosonline.gr/podosfairo/superleague/article/74088/paok-xeiroyrgithike-o-zampa"/>
        <a href="https://www.fosonline.gr/volleyball/article/74089/olympiakos-paok-to-pano-poy-anartise-sto-renti-i-thyra-7-gia-ta-epeisodia-stoy-zografoy-vid"/>
      </related>
    </article>
  </body>
</html>