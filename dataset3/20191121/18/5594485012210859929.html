<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/kray-na-dalaverite-s-evtinite-koli-prodavame-gi-samo-sled-otsenka-ot-zastrakhovatel_news710632.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-21T18:15:00+00:00"/>
    <meta property="og:title" content="Край на далаверите с евтините коли, продаваме ги само след оценка от застраховател"/>
    <meta property="og:description" content="Досега масово автомобилите се регистрираха на стойност до 500 лева"/>
  </head>
  <body>
    <article>
      <h1>Край на далаверите с евтините коли, продаваме ги само след оценка от застраховател</h1>
      <h2>Досега масово автомобилите се регистрираха на стойност до 500 лева</h2>
      <address>
        <time datetime="2019-11-21T18:15:00+00:00">21 Nov 2019, 18:15</time>
      </address>
      <p>https://blitz.bg/obshtestvo/kray-na-dalaverite-s-evtinite-koli-prodavame-gi-samo-sled-otsenka-ot-zastrakhovatel_news710632.html Blitz.bg</p>
      <figure>
        <img src="https://static.blitz.bg/documents/thumbnails/730/201804/1524652959-shutterstock-636632101.jpg"/>
        <figcaption>Снимка: Shutterstock</figcaption>
      </figure>
      <p><b>Покупко-продажбата на автомобили вече става само след представена оценка на возилото от лицензиран застраховател. В документа трябва да бъде посочена данъчната оценка на колата, която е изготвена от застраховател или брокер, пише "<a href="https://www.monitor.bg/bg/a/view/prodavame-kolata-samo-s-ocenka-ot-zastrahovatel-181377">Монитор"</a>. </b><br/><br/>Самата оценка пък се изчислява по немската система „Шваке“, която се ползва и за изчисляване на застраховки „Каско“.</p>
      <p>Целта е колите да не се продават на изкуствено занижени по документи цени, като така ще постъпват повече пари в бюджетите на местната власт.<br/><br/>Досега масово колите се регистрираха на стойност до 500 лв. и така се избягват високите местни данъци и нотариални такси за прехвърлянето му. След промените обаче тези практики се пресичат.</p>
      <p>Така според новите изисквания само 349 брокери на застрахователи в цялата страна могат да издадат нужния за продажбата документ. Пълен списък на упълномощените брокери пък е публикуван на сайта на Комисията за финансов надзор (КФН).</p>
      <p>Промените не се отнасят към законодателството, а става въпрос за нововъведения във вътрешната организация на НФН. Преди това оценка можеше да се дава и от търговски брокери, които често я занижавали, като по този начин ощетявали общината, обясни председателят на Дисциплинарната комисия на Нотариалната камара Димитър Танев.<br/><br/>Измененията, чрез които се постига реална оценка на автомобилите, ограничава възможността за злоупотреби.</p>
      <p>Напоследък случаите на занижени оценки са намалели, коментира заместник-председателят на Нотариалната камара Луиза Стоева.<br/><br/>Единственото искане за законодателна промяна, което бихме могли да имаме, е да се въведе единна рамка за оценяване на автомобилите - да няма значителна разлика между колите от една марка и с еднакви характеристики, обясни тя.<br/><br/>В резултат на нововъведенията и надзора от Нотариалната камара се постига по-голяма събираемост на данъците, заяви председателят на камарата Красимир Анадолиев.<br/><br/>Контролът за правилното изпълнение на процедурите по покупко-продажба на автомобили, налаган от нотариусите, постъплението на данъци се увеличава и съответно бюджетът за социални придобивки на общините се разраства.<br/><br/>В резултат на това Националното сдружение на общините в Република България изказа своята благодарност към камарата за сътрудничеството, което осъществяват.</p>
      <p>Комисията за финансов надзор съобщи, че работната група след половин година работа е готова с предложение за въвеждането на системата бонус-малус при цените на задължителната застраховка "Гражданска отговорност".<br/><br/>Идеята на нововъведението е шофьорите с повече нарушения да плащат повече, а изрядните - по-малко.</p>
      <p>Работната група предлага две алтернативни скали за бонус-малус: едната с 15 (петнадесет класа) при базов "неутрален" клас 6, пет класа "бонус" и девет класа „малус“.<br/><br/>При нея в най-облагодетелстващия "бонус" клас се реализира отстъпка от 23% от базовата премия, а в най-утежняващия "малус" клас е с увеличение от 400%.</p>
      <p>Втората скала съдържа 20 (двадесет класа) при базов "неутрален" клас 8, седем класа "бонус" и дванадесет класа малус. При нея в най-облагодетелстващия "бонус" клас се реализира отстъпка от 25% от базовата премия, а в най-утежняващия "малус" клас също е с оскъпяване от 400%.</p>
      <p>Максималният малус, вдигащ цената на полицата четири пъти, ще позволи по-големи отстъпки в бонус класовете, смятат авторите на документа. И двете предложени скали са разработени от консултанта и на база на изчисления индекс на издръжливост са сред най-балансираните от всичките единадесет предложени варианта.<br/><br/>Така „вратичката“, при която собственикът препродава фиктивно колата си, за да избегне негативната оценка, ще бъде обезмислена.<br/><br/>Новият собственик ще се води "неутрален" клас но при следваща препродажба натрупаните "малуси" ще се вземат предвид, така че следващият собственик да се окаже в същия "бонус-малус" клас, който би имал, ако собствеността не е била прехвърляна.</p>
      <p>Носители на "бонус-малус" класа се предвижда да бъдат и собственикът на колата, и шофьорът, но на отделни основания - собственикът може да се разпорежда с превозното средство и да решава кой ще го управлява, а шофьорът действа в конкретната пътна обстановка.<br/><br/>Предвижда се да се отчита това, че не всички коли на един собственик се карат с еднаква степен на риск и нарушенията на една кола няма да влияят на останалите.</p>
      <p>Собственикът ще обявява водачите в полицата и двамата заедно ще носят административно наказание ако не го направят. Новите предложения изключват варианта, според който колите на държавната администрация да не подлежат на същия режим.</p>
    </article>
  </body>
</html>