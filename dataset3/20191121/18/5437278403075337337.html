<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/lltb-sanering-boerenbedrijven-moet-niet-doorslaan"/>
    <meta property="og:site_name" content="1limburg"/>
    <meta property="article:published_time" content="2019-11-21T18:13:23+00:00"/>
    <meta property="og:title" content="LLTB: 'Sanering boerenbedrijven moet niet doorslaan'"/>
    <meta property="og:description" content="De Limburgse land- en tuinbouw bond (LLTB) is voor het uitkopen en saneren van boerenbedrijven."/>
  </head>
  <body>
    <article>
      <h1>LLTB: 'Sanering boerenbedrijven moet niet doorslaan'</h1>
      <h2>De Limburgse land- en tuinbouw bond (LLTB) is voor het uitkopen en saneren van boerenbedrijven.</h2>
      <address><time datetime="2019-11-21T18:13:23+00:00">21 Nov 2019, 18:13</time> by <a rel="author">Ed Leunissen</a></address>
      <p>Er moet volgens de bond wel een minimum aantal bedrijven blijven bestaan.</p>
      <p><b>Gezonde basis<br/></b>Als boeren willen stoppen met hun bedrijf en daarvoor een eerlijke prijs krijgen, is dat volgens de belangenvereniging geen probleem. "Maar er moet wel een gezonde basis blijven bestaan", stelt voorzitter Leon Faassen van de bond tijdens het jaarlijkse congres. Als er teveel boeren verdwijnen, heeft dat volgens hem grote gevolgen voor de economie. "We hebben een hoop toeleveranciers. Denk aan de transport, toeleveranciers van materialen en veevoer. En natuurlijk de verwerkende industrie. Daar gaan dan banen verdwijnen."</p>
      <p><b>Onzinnig<br/></b>Halvering van de veestapel werd eerder voorgesteld. Dat noemt hij 'onzinnig'. "Dat is een bizarre proefballon. Het gaat miljarden kosten en levert niks op", aldus Faassen.</p>
      <p><b>Kritisch<br/></b>Veel Limburgse boeren zijn kritisch over het plan om bedrijven op te kopen. "Daarvoor ben ik nog te jong", zegt een boer. "En ik wil niet stoppen." Een collega-boer vraagt zich af wat een bedrijf moet opleveren. "Ik weet niet hoeveel geld er is, want er zijn veel boerenbedrijven. Of ik overweeg om te verkopen? Dat hangt er vanaf hoe groot de buidel met geld is", stelt hij lachend.</p>
      <p><b>Overwegen<br/></b>Toch is er volgens Faassen animo voor de uitkoopregeling. "Er zijn genoeg boeren die geen opvolger hebben. Voor hen is het interessant. Ik heb genoeg boeren gehoord die het overwegen." Om hoeveel boeren in Limburg het dan gaat, is niet bekend. Daar gaat de LLTB onderzoek naar doen.</p>
      <p><b>Landbouw Collectief<br/></b>De LLTB is met dertien andere partijen verenigd in het Landbouw Collectief. Woensdag deed de groep voorstellen om de stikstofuitstoot terug te dringen. Faassen ziet ook veel in het terugdringen van natuurgebieden. "Er moeten minder kleine natuurgebieden komen. Dus niet minder natuur."</p>
      <p>
        <b>Lees ook: </b>
        <a href="https://www.1limburg.nl/boeren-vragen-29-miljard-voor-investeringen?context=default">Boeren vragen 2,9 miljard voor investeringen</a>
      </p>
    </article>
  </body>
</html>