<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/the-pink-ball-test-virat-kohli-is-open-to-the-idea-of-playing-a-pink-ball-test-in-australia-dgtl-1.1073639"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-21T18:46:10+00:00"/>
    <meta property="og:title" content="অস্ট্রেলিয়ায় দিন-রাতের টেস্ট ম্যাচ খেলতে চান কোহালি, তবে এক শর্তে"/>
    <meta property="og:description" content="এর আগে তো অস্ট্রেলিয়ার মাটিতে দিন-রাতের টেস্ট ম্যাচ খেলতে চায়নি ভারত। সৌরভ গঙ্গোপাধ্যায় বোর্ড প্রেসিডেন্ট হওয়ার পরই অবস্থান বদলে ফেলে ভারত।"/>
  </head>
  <body>
    <article>
      <h1>অস্ট্রেলিয়ায় দিন-রাতের টেস্ট ম্যাচ খেলতে চান কোহালি, তবে এক শর্তে</h1>
      <address><time datetime="2019-11-21T18:46:10+00:00">21 Nov 2019, 18:46</time> by <a rel="author">নিজস্ব প্রতিবেদন</a></address>
      <p>গত বছর স্যর ডনের দেশে গোলাপি বলে দিন-রাতের টেস্ট ম্যাচ খেলতে অস্বীকার করেছিল বিরাট কোহালির ভারত। সেই অবস্থান থেকে সরে এসেছে টিম ইন্ডিয়া। অধিনায়ক কোহালি বৃহস্পতিবার সাংবাদিক বৈঠকে জানিয়ে দিলেন, নতুন বছর অজি-মুলুকে দিন-রাতের টেস্ট ম্যাচ খেলতে কোনও সমস্যা নেই তাঁদের। তবে একটা শর্ত দিয়েছেন কোহালি। সেই শর্ত মেনে চলা হলে তবেই তিনি এবং তাঁর দল নেমে পড়বেন দিন-রাতের টেস্ট খেলতে।</p>
      <p>কী সেই শর্ত? এর আগে তো অস্ট্রেলিয়ার মাটিতে দিন-রাতের টেস্ট ম্যাচ খেলতে চায়নি ভারত। সৌরভ গঙ্গোপাধ্যায় বোর্ড প্রেসিডেন্ট হওয়ার পরই অবস্থান বদলে ফেলে ভারত। কোহালিকে দিন-রাতের টেস্ট ম্যাচ খেলার প্রস্তাব দেন সৌরভ। কয়েক সেকেন্ডের মধ্যেই দিন-রাতের টেস্টে সম্মতি দিয়ে দেন ভারত অধিনায়ক।</p>
      <p>এ দিন ভারত অধিনায়ক বলেন, ‘‘আমরাও গোলাপি বলে খেলতে চাই। কিন্তু, বড় একটা সফরে হঠাৎই ক্রীড়াসূচিতে দিন-রাতের টেস্ট ম্যাচ ফেলে দিলে চলবে না। অনুশীলনই করলাম না অথচ নেমে পড়লাম, তা তো হবে না। আমরা অবশ্যই খেলব। তবে তার আগে আমাদের প্র্যাকটিস করতে দিতে হবে।’’   </p>
      <p>
        <b>আরও পড়ুন:</b>
        <a href="https://www.anandabazar.com/sport/the-pink-ball-test-khaled-mashud-remembers-the-tragic-death-of-raman-lamba-dgtl-1.1073557">দাদার মাথায় বলটা লাগতেই বুঝলাম খারাপ কিছু হয়েছে, স্মৃতি হাতড়ে বললেন খালেদ মাসুদ</a>
      </p>
      <p>কোহালির বক্তব্য হল, নতুন পদ্ধতির সঙ্গে মানিয়ে নেওয়ার জন্য কিছুটা সময় দেওয়া দরকার। অস্ট্রেলিয়ার মাটিতে গিয়ে এক সপ্তাহের নোটিশে নেমে পড়া যুক্তিযুক্ত নয়। পরিবেশ এবং পরিস্থিতির সঙ্গে মানিয়ে নিতে পারলে দিন-রাতের টেস্ট খেলাটা সমস্যা নয়। তবে মানিয়ে নেওয়ার জন্য সময় চান কোহালি। সেই সময়টা তাঁদের দেওয়া হলে তবেই দিন-রাতের টেস্টে নেমে পড়বে ভারত। </p>
      <p><b>আরও পড়ুন:</b>  <a href="https://www.anandabazar.com/sport/the-pink-ball-test-runa-laila-will-sing-on-the-inauguration-of-the-historic-test-1.1073341">চোখধাঁধানো সংবর্ধনায় গাইবেন রুনা লায়লা</a></p>
    </article>
  </body>
</html>