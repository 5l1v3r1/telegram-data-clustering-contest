<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562703/psifos-apodimwn-i-teliki-diatypwsi-tha-krinei-ti-diakommatiki-stirixi"/>
    <meta property="og:site_name" content="NOOZ."/>
    <meta property="article:published_time" content="2019-11-21T18:52:00+00:00"/>
    <meta property="og:title" content="Ψήφος απόδημων: Η τελική διατύπωση θα κρίνει τη διακομματική στήριξη"/>
    <meta property="og:description" content="Αισιοδοξία στην κυβέρνηση για ευρεία υποστήριξη."/>
  </head>
  <body>
    <article>
      <h1>Ψήφος απόδημων: Η τελική διατύπωση θα κρίνει τη διακομματική στήριξη</h1>
      <address>
        <time datetime="2019-11-21T18:52:00+00:00">21 Nov 2019, 18:52</time>
      </address>
      <p>
        <b>Αισιοδοξία στην κυβέρνηση για ευρεία υποστήριξη.</b>
      </p>
      <p>Η τελική διατύπωση του νομοσχεδίου για την<b> ψήφο των απόδημων</b> και η αντίστοιχη προσαρμογή στο<b> άρθρο 54 </b>του Συντάγματος θα κρίνει τελικά αν θα περάσει από την ολομέλεια της Βουλής με τους <b>200 ψήφους </b>που απαιτεί η συνταγματική επιταγή.</p>
      <p>Πάντως έως τώρα φαίνεται πιθανή μία διακομματική σύγκλιση.</p>
      <p>Ο υπουργός Εσωτερικών<b> Τάκης Θεοδωρικάκος,</b> μιλώντας στην Βουλή, κάλεσε τα κόμματα «να αποδείξουν εμπράκτως ότι η Ελλάδα επιθυμεί τη συμβολή των Ελλήνων του εξωτερικού στην προσπάθεια αναγέννησης που κάνει η χώρα».</p>
      <p>Τόνισε, μάλιστα, πως τυχόν υπερψήφιση του νομοσχεδίου «θα είναι ένα μήνυμα προς τους συμπατριώτες μας ότι η πατρίδα θέλει να κρατήσει ισχυρούς δεσμούς μαζί τους».</p>
      <p>Πάντως, ήδη έχει δηλώσει αισιόδοξος για την τελική έκβαση μετά από συνεχείς διακομματικές διαβουλεύσεις τις τελευταίες εβδομάδες. </p>
      <p>Από την πλευρά του ΣΥΡΙΖΑ έχουν τεθεί συγκεκριμένες προϋποθέσεις για να υπερψηφίσει την διάταξη. Αυτές αφορούν ασφαλιστικές δικλείδες ώστε να <b>μην υπάρξει αλλοίωση του σώματος των ψηφοφόρων</b> και στη λογική του να τεκμηριώνεται η οργανική σχέση του ψηφοφόρου με την Ελλάδα.</p>
      <p>Επίσης απαιτούνται ανάλογες συνταγματικές διατυπώσεις, ώστε ο νόμος να μην μπορεί να καταπέσει από τυχόν προσφυγή στο Συμβούλιο της Επικρατείας.</p>
      <p>Στην ίδια περίπου στάση αναμονής βρίσκεται και το <b>ΚΚΕ </b>που εξαρχής είχε σαφή θέση.</p>
      <p>Σύμφωνα με όσα δήλωσε σε δημοσιογράφους ο κοινοβουλευτικός του εκπρόσωπος, <b>Γιάννης Γκιόκας,</b> «είναι θετικό που έγινε συζήτηση γύρω από τις προτάσεις του ΚΚΕ, όμως η τελική μας στάση θα διαμορφωθεί από την κατάθεση του νομοσχεδίου της κυβέρνησης και εφόσον οι προϋποθέσεις που βάλαμε καλύπτονται και συνταγματικά στο άρθρο 54 και φυσικά νομοτεχνικά στο σχέδιο νόμου».</p>
    </article>
  </body>
</html>