<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/nea-epidinosi-tis-epomenes-ores-stin-attiki-pou-iparchoun-provlimata-vinteo/"/>
    <meta property="og:site_name" content="irafina"/>
    <meta property="article:published_time" content="2019-11-21T18:30:49+00:00"/>
    <meta property="og:title" content="Νέα επιδείνωση τις επόμενες ώρες στην Αττική – Πού υπάρχουν προβλήματα (βίντεο)"/>
    <meta property="og:description" content="Σφοδρή βροχόπτωση έπληξε την Αττική το απόγευμα της Πέμπτης, με αποτέλεσμα να παρατηρηθούν σοβαρά προβλήματα, σύμφωνα με το ρεπορτάζ που μεταδόθηκε στο κεντρικό δελτίο ειδήσεων του Open Tv. Πιο συγκεκριμένα, εξαιτίας της έντονης βροχόπτωσης παρατηρήθηκαν πολλά προβλήματα σε Μαρούσι και Κηφισιά, ενώ αρκετές περιοχές έμειναν χωρίς ηλεκτρικό ρεύμα – σε Ντράφι, Νέα Φιλαδέλφεια και Βάρη. […]"/>
  </head>
  <body>
    <article>
      <h1>Νέα επιδείνωση τις επόμενες ώρες στην Αττική – Πού υπάρχουν προβλήματα (βίντεο)</h1>
      <address>
        <time datetime="2019-11-21T18:30:49+00:00">21 Nov 2019, 18:30</time>
      </address>
      <figure>
        <img src="https://www.irafina.gr/wp-content/uploads/2019/04/coffe_wine_gallery_banner728-90new.jpg"/>
      </figure>
      <p>Σφοδρή βροχόπτωση έπληξε την Αττική το απόγευμα της Πέμπτης, με αποτέλεσμα να παρατηρηθούν σοβαρά προβλήματα, σύμφωνα με το ρεπορτάζ που μεταδόθηκε στο κεντρικό δελτίο ειδήσεων του Open Tv.</p>
      <p>Πιο συγκεκριμένα, εξαιτίας της έντονης βροχόπτωσης παρατηρήθηκαν πολλά προβλήματα σε Μαρούσι και Κηφισιά, ενώ αρκετές περιοχές έμειναν χωρίς ηλεκτρικό ρεύμα – σε Ντράφι, Νέα Φιλαδέλφεια και Βάρη. Βέβαια, προβλήματα με την ηλεκτροδότηση αντιμετώπισαν και άλλες περιοχές στο Λεκανοπέδιο. Επίσης, διακόπηκε η κυκλοφορία των οχημάτων στην οδό Κυριαζή στην Κηφισιά -από τη συμβολή με τη λεωφόρο Κηφισιάς έως τη συμβολή με την οδό Αγίου Τρύφωνος- λόγω θραύσης αγωγού ύδρευσης.</p>
      <p>Η νεροποντή έπληξε και το κέντρο της Αθήνας, το Καλλιμάρμαρο, την Ηλιούπολη και τη Γλυφάδα. Προσοχή χρειάστηκε στους δρόμους του Καματερού, όπου η βροχή ήταν έντονη, ενώ κυκλοφοριακό κoμφούζιο παρατηρήθηκε και στην άνοδο της Κηφισίας.</p>
      <p>Μποτιλιάρισμα σημειώθηκε και στην Αττική Οδό, εξαιτίας των δυσμενών καιρικών συνθηκών, ενώ ιδιαίτερα χαμηλές ταχύτητες καταγράφηκαν και στα δύο ρεύματα του Κηφισού. Η δυνατή βροχή, σε όλους τους οδικούς άξονες, δυσκόλεψε την κυκλοφορία των οχημάτων, με τους οδηγούς να μένουν ακινητοποιημένοι στα οχήματά τους.</p>
      <p>Ο Κλέαρχος Μαρουσάκης, μετεωρολόγος του Open Tv, στο ίδιο δελτίο ειδήσεων τόνισε ότι ο καιρός θα παρουσιάσει νέα επιδείνωση, με βροχές και καταιγίδες που τοπικά θα είναι ισχυρές. Από τις βραδινές ώρες της Πέμπτης τα ισχυρά φαινόμενα θα επεκταθούν στα νησιά του Ανατολικού Αιγαίου και στα Δωδεκάνησα. Στην Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου και στα Δωδεκάνησα τα φαινόμενα θα συνεχιστούν έως και τις μεσημεριανές ώρες της Παρασκευής.</p>
      <p>Ειδικά για το βράδυ της Πέμπτης σημείωσε ότι χρειάζεται ιδιαίτερη προσοχή, καθώς τα φαινόμενα θα είναι έντονα στην Αττική, μέχρι και τις 10 το πρωί της Παρασκευής – μετά, ο καιρός θα αρχίσει να βελτιώνεται. Ιδιαίτερη προσοχή χρειάζεται και στην περιοχή της Θεσσαλονίκης, μέχρι και τις 22:00 το βράδυ της Παρασκευής, αφού και εκεί αναμένονται ισχυρές βροχές και καταιγίδες.</p>
      <figure>
        <iframe src="https://www.youtube.com/embed/eyib531BIc4" width="1170" height="658" data-service="Youtube" scrolling="no"/>
      </figure>
      <p>Από τις 20:30 και μετά, χθες το βράδυ της Τετάρτης, η Πυροσβεστική Υπηρεσία δέχτηκε απανωτές κλήσεις για αντλήσεις υδάτων από πλημμυρισμένα σπίτια και καταστήματα στον Πύργο, λόγω κακοκαιρίας. Συγκεκριμένα, έγιναν 72 κλήσεις και η Πυροσβεστική έκανε επεμβάσεις σε 25 από αυτές αλλά έκανε και μία διάσωση ενός εργαζόμενου σε εργοστάσιο ξυλείας, ο οποίος από ένα χείμαρρο στην περιοχή είχε εγκλωβιστεί μέσα στο εργοστάσιο. Παρόμοια κατάσταση υπήρχε και στον νομό Καβάλας.</p>
      <p>ethnos.gr</p>
    </article>
  </body>
</html>