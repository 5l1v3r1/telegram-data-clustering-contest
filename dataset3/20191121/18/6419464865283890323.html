<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/kosmos/israil-dioxeis-ston-netaniachoy-gia-diafthora-kai-apati/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-21T18:51:22+00:00"/>
    <meta property="og:title" content="Ισραήλ: Διώξεις στον Νετανιάχου για διαφθορά και απάτη"/>
    <meta property="og:description" content="Την απαγγελία κατηγοριών στον πρωθυπουργό του Ισραήλ, Μπενιαμίν Νετανιάχου, για διαφθορά, απάτη και κατάχρηση εμπιστοσύνης σε τρεις υποθέσεις, αποφάσισε ο γ"/>
  </head>
  <body>
    <article>
      <h1>Ισραήλ: Διώξεις στον Νετανιάχου για διαφθορά και απάτη</h1>
      <address>
        <time datetime="2019-11-21T18:51:22+00:00">21 Nov 2019, 18:51</time>
      </address>
      <p>Την απαγγελία κατηγοριών στον <b>πρωθυπουργό του <a href="https://neaselida.gr/tag/israil/">Ισραήλ</a></b>,<a href="https://neaselida.gr/tag/beniamin-netaniachou/"><b> Μπενιαμίν Νετανιάχου</b></a>, για <b>διαφθορά</b>,<b> απάτη</b> και <b>κατάχρηση εμπιστοσύνης</b> σε τρεις υποθέσεις, αποφάσισε ο γενικός εισαγγελέας της χώρας, <b>Αβιχάι Μάντελμπλιτ</b>.</p>
      <p>Η απόφαση φέρνει την χώρα σε αχαρτογράφητα νερά με το πολιτικό αδιέξοδο για τον σχηματισμό κυβέρνησης συνασπισμού να παραμένει επί μήνες, μετά τις <b>δεύτερες βουλευτικές εκλογές</b> σε διάρκεια ενός χρόνου.</p>
      <p>«Ο γενικός εισαγγελέας του Ισραήλ <b>Αβιχάι Μάντελμπλι</b>τ αποφάσισε να απαγγείλει κατηγορίες στον πρωθυπουργό <b>Μπενιαμίν Νετανιάχου</b> για διαφθορά, απάτη και κατάχρηση εμπιστοσύνης», υπογράμμισε η ανακοίνωση του υπουργείου Δικαιοσύνης.</p>
      <figure>
        <iframe data-src="https://twitter.com/HuffPost/status/1197586873503358978?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Σε μία από τις υποθέσεις ο<b> Νετανιάχου</b> κατηγορείται ότι ο ίδιος και η σύζυγός του Σάρα έλαβαν δώρα από τον <b>Άρνον Μίλχαν</b>, παραγωγό του Χόλιγουντ και Ισραηλινό υπήκοο και από τον Αυστραλό δισεκατομμυριούχο επιχειρηματία <b>Τζέιμς Πάκερ</b>.</p>
      <p>Αυτά τα δώρα φέρεται να περιελάμβαναν σαμπάνιες και τσιγάρα.</p>
      <p>Άλλη κατηγορία είναι ότι ο Νετανιάχου ζήτησε από τον <b>Άρνον Μόζες</b>, εκδότη της μεγαλύτερης εφημερίδας του Ισραήλ, της <b>«Yediot Ahronot»</b>, να τον παρουσιάζει θετικά, με αντάλλαγμα μέτρα για τον περιορισμό της αντίπαλης εφημερίδας <b>«Israel Hayom»</b>.</p>
      <p>Η δίωξη με κωδική ονομασία από τις δικαστικές Αρχές <b>«φάκελος 4.000»</b>, αφορά την υπόθεση του <b>τηλεπικοινωνιακού ομίλου Bezeq</b>.</p>
      <p>Ο <b>Νετανιάχου</b> φέρεται ότι προσπάθησε να διασφαλίσει ότι θα είχε ευνοϊκή μεταχείριση από τον ενημερωτικό ιστότοπο <b>Walla</b>, σε αντάλλαγμα για τις χάρες που έκανε στον όμιλο αυτό, ο οποίος θα μπορούσε να έχει αποκομίσει εκατοντάδες εκατομμύρια δολάρια.</p>
      <related>
        <a href="https://neaselida.gr/efimerida/pyra-gia-ton-exoplismo-ton-tzichantiston-apo-erntogan/"/>
      </related>
    </article>
  </body>
</html>