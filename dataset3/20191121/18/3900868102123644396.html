<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562682/kairos-sfodri-kataigida-stin-attiki-anoixan-oi-oyranoi-komfoyzio-stoys-dromoys-kai-problimata-vids-kaipics-"/>
    <meta property="og:site_name" content="NOOZ."/>
    <meta property="article:published_time" content="2019-11-21T18:29:00+00:00"/>
    <meta property="og:title" content="Καιρός: Σφοδρή καταιγίδα στην Αττική- Άνοιξαν οι ουρανοί- Κομφούζιο στους δρόμους και προβλήματα [vids &amp;pics]"/>
    <meta property="og:description" content="Στην Αττική δείχνει τα &quot;δόντια&quot; του το κύμα κακοκαιρίας, που ξεκίνησε από τη δυτική Ελλάδα."/>
  </head>
  <body>
    <article>
      <h1>Καιρός: Σφοδρή καταιγίδα στην Αττική- Άνοιξαν οι ουρανοί- Κομφούζιο στους δρόμους και προβλήματα [vids &amp;pics]</h1>
      <address>
        <time datetime="2019-11-21T18:29:00+00:00">21 Nov 2019, 18:29</time>
      </address>
      <p>
        <b>Στην Αττική δείχνει τα "δόντια" του το κύμα κακοκαιρίας, που ξεκίνησε από τη δυτική Ελλάδα.</b>
      </p>
      <p>Βροχές και καταιγίδες εκδηλώνονται στην Αθήνα. Εξαιτίας της έντονης βροχόπτωσης παρατηρούνται σοβαρά προβλήματα στην κυκλοφορία σε Κηφισιά, Μαρούσι, κέντρο της Αθήνας, ειδικά στην περιοχή γύρω από το Καλλιμάρμαρο, Ηλιούπολη και Γλυφάδα. </p>
      <p>Διακόπηκε η κυκλοφορία των οχημάτων στην <b>οδό Κυριαζή στην Κηφισιά</b> από τη συμβολή με τη λεωφόρο Κηφισιάς έως τη συμβολή με την οδό Αγίου Τρύφωνος λόγω θραύσης αγωγού ύδρευσης. </p>
      <p>Στη λεωφόρο <b>Κηφισίας</b>, τον <b>Κηφισό</b> και την είσοδο της εθνικής οδού <b>Αθηνών- Κορίνθου</b>, στο ύψος του <b>Σκαραμαγκά</b>, παρατηρείται ιδιαίτερα αυξημένη κίνηση, σύμφωνα με την ενημέρωση από την Διεύθυνση Τροχαίας Αττικής, λόγω της έντονης βροχόπτωσης.</p>
      <p>Κυκλοφοριακό κομφούζιο και στα δυο ρεύματα της <b>Κηφισίας</b>. Μποτιλιάρισμα έχει σημειωθεί στην <b>Αττική Οδό</b> εξαιτίας των δυσμενών καιρικών συνθηκών. Ιδιαίτερα χαμηλές ταχύτητες καταγράφονται και στα <b>δύο ρεύματα του Κηφισού</b>. Προσοχή χρειάζεται και στους δρόμους του Καματερού, όπου η βροχή είναι έντονη.</p>
      <p>Η δυνατή βροχή δυσκολεύει την κυκλοφορία των οχημάτων, με τους οδηγούς να πρέπει να δείξουν μεγάλη προσοχή στους δρόμους.</p>
      <p>Επίσης, σύμφωνα με πληροφορίες, διακοπές ρεύματος καταγράφονται σε Νέα Φιλαδέλφεια, Βάρη, και Καματερό.</p>
      <p>Η <b>Πυροσβεστική Υπηρεσία</b>, έχει δεχθεί δύο κλήσεις  για κοπή δένδρων.</p>
      <p>Οι έντονες βροχές και καταιγίδες στην Αττική θα διαρκέσουν έως τις πρώτες πρωινές ώρες της Παρασκευής, ενώ στη συνέχεια ο καιρός θα βελτιωθεί.  </p>
      <p>Κεραυνοί καταγράφονται  στη Δυτική Αττική, με την ορατότητα στα Βίλια να είναι πολύ χαμηλή.  Το ισχυρό βαρομετρικό έφτασε στην Αθήνα περίπου στις 17:00 το απόγευμα της Πέμπτης, με τον ορίζοντα να χάνεται πίσω από το μαύρο σύννεφο. Το μαύρο σύννεφο κάλυψε όλο το Λεκανοπέδιο και μέσα σε ελάχιστα λεπτά οι ουρανοί… άνοιξαν! Οι αστραπές έκαναν τη νύχτα μέρα ενώ οι βροντές ήταν πολύ δυνατές.</p>
      <hr/>
      <p>
        <b>Δείτε το σχετικό βίντεο:</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F621366915066524%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <hr/>
      <p>Την ίδια στιγμή, το παιχνίδι του Παναθηναϊκού με τον Φοίνικα Σύρου στο βόλεϊ, στο κλειστό του Αμαρουσίου, διεκόπη λόγω βροχής, αφού η οροφή άρχισε να στάζει.</p>
      <p>Στο τρίτο σετ κι ενώ ο Παναθηναϊκός ήταν μπροστά με 20-19 ο ημιτελικός του Λιγκ Καπ διεκόπη για να μην τεθεί σε κίνδυνο η σωματική ακεραιότητα των αθλητών.  Το παιχνίδι, τελικά, ξεκίνησε και πάλι μετά από δέκα λεπτά.</p>
      <p>Η ΕΜΥ, με <b>Έκτακτο Δελτίο</b>, είχε προβλέψει για επιδείνωση του καιρού από την Πέμπτη το μεσημέρι. </p>
      <p>Από τις βραδινές ώρες τα ισχυρά φαινόμενα θα επεκταθούν στα νησιά του Ανατολικού Αιγαίου και στα Δωδεκάνησα. Στην Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου και στα Δωδεκάνησα τα φαινόμενα θα συνεχιστούν έως και τις μεσημεριανές ώρες της Παρασκευής.</p>
      <hr/>
      <figure>
        <img src="https://www.nooz.gr/Multimedia/2019/11/8e3a5153-5b02-46b5-96bb-f7936abdab01.jpg"/>
      </figure>
      <figure>
        <img src="https://www.nooz.gr/Multimedia/2019/11/987bf958-cff6-428b-ae7c-6bcf44a16e35.jpg"/>
      </figure>
      <figure>
        <img src="https://www.nooz.gr/Multimedia/2019/11/880914f1-2cd7-4a1d-8764-6ea7277910ec.jpg"/>
      </figure>
      <figure>
        <img src="https://www.nooz.gr/Multimedia/2019/11/71f0ab5d-1261-4d9e-a872-4fd7b2a2189d.jpg"/>
      </figure>
      <p>
        <b>Διαβάστε: <a href="https://www.nooz.gr/greece/1562666/kairos-ischyres-broches-kai-kataigides-i-prognwsi-toy-saki-arnaoytogloy-vid-chartes-">Καιρός: Ισχυρές βροχές και καταιγίδες- Η πρόγνωση του Σάκη Αρναούτογλου [vid] [χάρτες]</a></b>
      </p>
      <hr/>
      <h3>"Βούλιαξε" ο Πύργος Ηλείας</h3>
      <p>Από το βράδυ της Τετάρτης, η Πυροσβεστική Υπηρεσία δέχτηκε απανωτές κλήσεις για αντλήσεις υδάτων από πλημμυρισμένα σπίτια και καταστήματα στον Πύργο Ηλείας, λόγω κακοκαιρίας.</p>
      <p>Ειδικότερα, έγιναν 72 κλήσεις και η Πυροσβεστική έκανε επεμβάσεις σε 25 από αυτές αλλά έκανε και μία διάσωση ενός εργαζόμενου σε εργοστάσιο ξυλείας, ο οποίος από ένα χείμαρρο στην περιοχή είχε εγκλωβιστεί μέσα στο εργοστάσιο.</p>
      <p>Παρόμοια κατάσταση υπήρχε και στον νομό Καβάλας.</p>
      <hr/>
      <h3>Ο καιρός την Παρασκευή</h3>
      <p>Από τις βραδινές ώρες τα ισχυρά φαινόμενα θα επεκταθούν στα νησιά του Ανατολικού Αιγαίου και στα Δωδεκάνησα. Στην Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου και στα Δωδεκάνησα τα φαινόμενα θα συνεχιστούν έως και τις μεσημεριανές ώρες της Παρασκευής.</p>
      <p>Πιο αναλυτικά, τοπικά ισχυρές βροχές και καταιγίδες θα σημειωθούν την Παρασκευή στα ανατολικά ηπειρωτικά και στις Σποράδες, περιοχές όπου γρήγορα θα σταματήσουν, καθώς επίσης στην Κεντρική και Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου, στα ανατολικά τμήματα των Κυκλάδων και της Κρήτης και στα Δωδεκάνησα.</p>
      <p>Παροδικές χιονοπτώσεις θα εκδηλωθούν στα βόρεια ορεινά πάνω από τα 1.600 μέτρα.</p>
      <p>Βαθμιαία στις Κυκλάδες και στην Κρήτη και από τις απογευματινές ώρες στα ανατολικά νησιωτικά τμήματα του Αιγαίου ο καιρός θα παρουσιάσει βελτίωση, ενώ στη βορειοανατολική χώρα τα φαινόμενα θα συνεχιστούν έως το βράδυ. Παράλληλα, σχετικά αυξημένες θα είναι οι συγκεντρώσεις σκόνης στην ατμόσφαιρα, δημιουργώντας κατά τόπους το φαινόμενο των λασποβροχών.</p>
      <hr/>
      <hr/>
      <p>
        <b>Η πρόγνωση του Σάκη Αρναούτογλου:</b>
      </p>
      <figure>
        <iframe src="https://www.youtube.com/embed/ruXpFVRKBzE" width="640" height="360" data-service="Youtube" scrolling="no"/>
      </figure>
      <hr/>
      <hr/>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 7 έως 16, στην Ήπειρο από 8 έως 18 βαθμούς, στην Κεντρική Ελλάδα από 7 έως 20, στη Δυτική και Νότια Ελλάδα από 12 έως 19 βαθμούς, στα υπόλοιπα ηπειρωτικά από 8 έως 20 βαθμούς, στα νησιά του Ιονίου από 12 έως 19, και στα νησιά του Αιγαίου και στην Κρήτη από 12 έως 20 βαθμούς Κελσίου.</p>
      <p>Οι άνεμοι στο Αιγαίο θα πνέουν από νότιες διευθύνσεις με εντάσεις έως 5 μποφόρ, με εξαίρεση τα βορειότερα πελάγη και κυρίως το Θρακικό, όπου θα επικρατήσουν ανατολικοί βορειοανατολικοί άνεμοι εντάσεων 5 με 6 μποφόρ και το βράδυ τοπικά 7 μποφόρ, ενώ στο Νότιο Αιγαίο οι άνεμοι σταδιακά θα στραφούν σε δυτικούς μέτριους 5 μποφόρ. Στο Ιόνιο οι άνεμοι θα πνέουν βορειοδυτικοί ασθενείς έως σχεδόν μέτριοι, 3 με 4 μποφόρ και από τις απογευματινές ώρες ανατολικοί με ίδιες εντάσεις.</p>
      <p>Στην Αττική αναμένονται νεφώσεις με τοπικές βροχές και πιθανόν σποραδικές καταιγίδες, φαινόμενα που μέχρι το πρωί θα σταματήσουν. Οι άνεμοι θα πνέουν νότιοι μέτριοι και βαθμιαία δυτικοί βορειοδυτικοί με εντάσεις έως 4 μποφόρ. Η θερμοκρασία θα κυμανθεί στην πόλη της Αθήνας από 15 έως 20 βαθμούς.</p>
      <p>Στη Θεσσαλονίκη αναμένονται νεφώσεις με τοπικές βροχές κατά περιόδους. Οι άνεμοι θα πνέουν βορειοδυτικοί ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 11 έως 15 βαθμούς.</p>
      <hr/>
      <figure>
        <img src="https://www.nooz.gr/Multimedia/2019/11/a9cec92d-9bdf-4b54-8d97-d668687425a5.jpg"/>
      </figure>
      <figure>
        <img src="https://www.nooz.gr/Multimedia/2019/11/24ef3c40-14a5-4272-963d-b55f7e2772b3.jpg"/>
      </figure>
      <related>
        <a href="https://www.nooz.gr/greece/1562666/kairos-ischyres-broches-kai-kataigides-i-prognwsi-toy-saki-arnaoytogloy-vid-chartes-"/>
        <a href="https://www.nooz.gr/sports/1562683/apisteyto-ek-neoy-diakopi-sto-kleisto-toy-amaroysioy-logw-brochoptwsis-"/>
      </related>
    </article>
  </body>
</html>