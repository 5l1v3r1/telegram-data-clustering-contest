<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830052.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T18:03:00+00:00"/>
    <meta property="og:title" content="تغییر رمز پنج هزار عدد کارت سوخت در کردستان"/>
    <meta property="og:description" content="مدیر شرکت ملی پخش فرآورده‌های نفتی منطقه کردستان گفت: پس از اجرای طرح سهمیه‌بندی بنزین، تاکنون تغییر رمز پنج هزار عدد کارت سوخت شهروندان استان در نواحی این شرکت انجام شده است."/>
  </head>
  <body>
    <article>
      <h1>تغییر رمز پنج هزار عدد کارت سوخت در کردستان</h1>
      <address>
        <time datetime="2019-11-21T18:03:00+00:00">21 Nov 2019, 18:03</time>
      </address>
      <p>مدیر شرکت ملی پخش فرآورده‌های نفتی منطقه کردستان گفت: پس از اجرای طرح سهمیه‌بندی بنزین، تاکنون تغییر رمز پنج هزار عدد کارت سوخت شهروندان استان در نواحی این شرکت انجام شده است.</p>
      <p>عبدالله گیتی‌منش روز پنجشنبه در گفت و گو با خبرنگار ایرنا اظهار داشت: صاحبان خودروها برای حذف رمز پیش فرض کارت سوخت جدید و تغییر آن به نواحی ۹ گانه این شرکت در استان مراجعه کنند.</p>
      <p>وی با بیان اینکه چهار رقم سمت راست کدملی فرد ثبت نامی به عنوان رمز پیش فرض کارت سوخت جدید انتخاب شده است، افزود: شهروندان در سنندج برای تغییر رمز جدید کارت سوخت به ناحیه این شرکت در خیابان سعدی و دیگر شهرستان‌ها به نواحی شرکت نفت مراجعه کرده و  کارت ملی و کارت خودرو را نیز همراه خود داشته باشند.</p>
      <p>مدیر شرکت ملی پخش فرآورده‌های نفتی منطقه کردستان به تخصیص سهمیه برای خودروهای ناوگان حمل و نقل برون شهری و شارژ کارت سوخت آنان از ابتدای آذر به همراه سهمیه هفته آخر آبان ماه اشاره کرد و گفت: سهمیه سوخت آژانس‌ها و تاکسی‌های اینترنتی نیز مشخص و در کارت سوخت آنان شارژ می‌شود.</p>
      <p>گیتی‌منش با اشاره به فعال بودن ۷۵ باب جایگاه عرضه سوخت در استان، یادآور شد: تمام جایگاه‌های عرضه سوخت در حالت عادی مشغول ارائه خدمات به شهروندان هستند ضمن اینکه به اندازه کافی فرآورده‌ نفتی در انبارها ذخیره شده است.</p>
      <p>وی تاکید کرد: روزانه ۴۳۰ هزار متر مکعب CNG در استان مصرف می‌شود که این میزان تنها ۳۰ درصد از ظرفیت ایجاد شده است و امیدواریم با فرهنگ سازی و ایجاد بستر مناسب، شهروندان از این سوخت پاک بیشتر استفاده کنند.</p>
      <p>مدیر شرکت ملی پخش فرآورده‌های نفتی منطقه کردستان با اشاره به رشد ۲۵ درصدی مصرف CNG بعد از آغاز اجرای طرح مدیریت سوخت در استان، افزود: جایگاه‌های CNG کردستان ظرفیت فروش روزانه یک میلیون و ۵۰۰ هزار متر مکعب سی ان جی را دارند.</p>
      <p>در حال حاضر ۷۵ جایگاه فرآورده نفتی و ۵۲ باب جایگاه CNG در استان کردستان به شهروندان خدمات می‌دهند.</p>
    </article>
  </body>
</html>