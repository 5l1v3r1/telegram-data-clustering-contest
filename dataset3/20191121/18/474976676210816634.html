<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121207/nowoczesna-nie-jest-w-stanie-wystawic-kandydata-na-prezydenta-to-nie-jest-zabawa-w-piaskownicy.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T18:06:00+00:00"/>
    <meta property="og:title" content="Nowoczesna nie jest w stanie wystawić kandydata na prezydenta? &quot;To nie jest zabawa w piaskownicy&quot;"/>
    <meta property="og:description" content="– Kandydowanie w wyborach prezydenckich i wyłanianie kandydata to bardzo odpowiedzialne zadanie, my na razie nie mamy wystawionego kandydata. To nie jest zabawa w piaskownicy, czekamy na wybór najlepszego kandydata na opozycji – stwierdziła w Radiowej Jedynce Barbara Dolniak z Nowoczesnej."/>
  </head>
  <body>
    <article>
      <h1>Nowoczesna nie jest w stanie wystawić kandydata na prezydenta? "To nie jest zabawa w piaskownicy"</h1>
      <address>
        <time datetime="2019-11-21T18:06:00+00:00">21 Nov 2019, 18:06</time>
      </address>
      <h4>– Kandydowanie w wyborach prezydenckich i wyłanianie kandydata to bardzo odpowiedzialne zadanie, my na razie nie mamy wystawionego kandydata. To nie jest zabawa w piaskownicy, czekamy na wybór najlepszego kandydata na opozycji – stwierdziła w Radiowej Jedynce Barbara Dolniak z Nowoczesnej.</h4>
      <p>Barbara Dolniak była gościem Antoniego Trzmiela w Radiowej Jedynce. Prowadzący rozmowę zapytał posłankę Nowoczesnej o to, kim jest kandydat jej partii na prezydenta.</p>
      <p>– Na razie nie wystawiamy kandydata na prezydenta – wskazała w odpowiedzi Dolniak. Jak tłumaczyła, Nowoczesna czeka na wybór najlepszego kandydata na opozycji, który ma szanse wygrać te wybory i przedstawić "program służący Polsce". – Czyli czekacie na decyzję PO czy SLD? - dopytywał prowadzący. - Czekamy na wybór najlepszego kandydata, poprzemy dobrego, świetnego kandydata. Czas pokaże, kim on będzie.</p>
      <p>W rozmowie poruszony został temat prawyborów w Platformie Obywatelskiej. Jak wskazał Trzmiel, startuje w nich dwoje kandydatów z PO, a w Nowoczesnej nie ma chętnego. – Nawet Konfederacja, która ma jedynie koło poselskie w Sejmie, organizuje prawybory – zauważył dziennikarz TVP i szef portalu DoRzeczy.pl. Wspomniał również o losie Unii Wolności, która przestała istnieć na scenie politycznej po tym, jak nie wystawiła własnego kandydata na prezydenta.</p>
      <p>– Wybory prezydenckie to nie jest zabawa w piaskownicy. Trzeba rzetelnie oceniać możliwości i okoliczności, warunki startu. To wszystko składa się na pewną całość. Nawet jeśli są dziś osoby w Nowoczesnej, które chciałyby kandydować, to sama chęć nie wystarczy. Potrzebni są ludzie, działacze, potężna kampania, finanse. To też kwestia współpracy na opozycji. To powinno kierować decyzją, kto zostanie prezydentem –zaznaczyła Dolniak.</p>
      <p>Trzmiel przypomniał też, że już w grudniu dwie opozycyjne partie (SLD i Wiosna) połączą się w jedną. – Czy was też to czeka? Czemu nie połączycie się z PO? – zapytał Barbarę Dolniak.</p>
      <p>– Mamy jeden klub, działamy w jego ramach. Takie decyzje na razie nie były podejmowane. Nie ma na dziś takiego tematu, mamy Koalicję Obywatelską – odparła posłanka PO-KO. – W niedzielę mamy konwencję, na której podejmiemy kluczowe decyzje, w tym w kwestii kandydata, którego poprzemy – dodała Dolniak.</p>
      <footer>/ Źródło: Radiowa Jedynka <br/>/ bal</footer>
    </article>
  </body>
</html>