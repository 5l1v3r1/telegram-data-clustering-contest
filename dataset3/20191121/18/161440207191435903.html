<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/mondo/2019/11/21/abusi-sui-seminaristi-vaticano-chiesto-l-arresto-per-monsignor-za-137-955413.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T18:55:03+00:00"/>
    <meta property="og:title" content="Abusi sui seminaristi: Vaticano, chiesto l'arresto per monsignor Zanchetta"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Argentina</h6>
      <h1>Abusi sui seminaristi: Vaticano, chiesto l'arresto per monsignor Zanchetta</h1>
      <h2>Mandato di cattura internazionale per il religoso 50enne argentino</h2>
      <address>
        <time datetime="2019-11-21T18:55:03+00:00">21 Nov 2019, 18:55</time>
      </address>
      <p>Mandato di cattura internazionale della magistratura argentina per <a href="https://www.unionesarda.it/articolo/news/mondo/2019/06/09/abusi-sui-seminaristi-incriminato-monsignor-gustavo-zanchetta-137-891034.html">monsignor Gustavo Zanchetta</a>, religioso cinquantacinquenne originario di Rosario, accusato di abusi sessuali nei confronti di almeno due seminaristi.</p>
      <p>Un provvedimento che è stato disposto, viene sottolineato, per la mancanza di volontà dell'imputato di collaborare alle procedure di istruzione del processo.</p>
      <p>L'ex vescovo di Oran, considerato vicino a Papa Francesco, non ha risposto a telefonate e email inviategli per la notifica degli atti processuali e ha spostato il suo domicilio nello Stato del Vaticano, dove tuttora si trova.</p>
      <p>Per la magistratura argentina è infatti formalmente "irreperibile".</p>
      <p>Maria Soledad Filtrin, la pm di Salta (una città del sud dell'Argentina) che gestisce l'istruttoria ha ricordato di essersi opposta a suo tempo alla possibilità che il vescovo emerito lasciasse l'Argentina, "proprio nel timore di un suo definitivo abbandono del Paese per sottrarsi alle procedure giudiziarie".</p>
      <p>Nonostante questo, l'autorizzazione fu concessa dal giudice competente.</p>
      <p>Nel mandato di cattura internazionale si precisa che l'accusa formulata è di "abuso sessuale semplice e continuato ai danni di due seminaristi", un reato "aggravato dal fatto di essere stato commesso da un importante ministro di culto".</p>
      <p>In base a questa accusa, la pm ha chiesto lo scorso luglio il rinvio a giudizio del religioso, accompagnandolo con un dossier contenente le prove raccolte durante le indagini e anche i risultati delle perizie psichiatriche e psicologiche realizzate da professionisti incaricati dalla Procura.</p>
      <p>Pare che il monsignore passeggiasse di notte nelle stanze dei seminaristi, chiedesse loro massaggi, li svegliasse e li invitasse a bere alcolici per poi aggredirli sessualmente.</p>
      <p>(Unioneonline/F)</p>
    </article>
  </body>
</html>