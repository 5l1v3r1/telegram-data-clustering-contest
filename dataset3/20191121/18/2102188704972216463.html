<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/654010/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T18:40:00+00:00"/>
    <meta property="og:title" content="Грузія: курс ларі наблизився до історичного мінімуму"/>
    <meta property="og:description" content="Після чергового падіння курсу ларі прем’єр-міністр Грузії Георгій Гахарія закликав Національний банк використовувати всі наявні інструменти для стабілізації цін."/>
  </head>
  <body>
    <article>
      <h1>Грузія: курс ларі наблизився до історичного мінімуму</h1>
      <address>
        <time datetime="2019-11-21T18:40:00+00:00">21 Nov 2019, 18:40</time>
      </address>
      <p>Після чергового падіння курсу ларі прем'єр-міністр Грузії Георгій Гахарія закликав Національний банк використовувати всі наявні інструменти для стабілізації цін.</p>
      <p>Про це повідомляє "Європейська правда" з посиланням на <a href="https://www.newsgeorgia.ge/">"Новости-Грузия".</a></p>
      <p>Річний рівень інфляції в жовтні склав 6,9% замість прогнозованих 3%, а ціни на продовольство виросли вже на 13,5%, сказано в повідомленні. Експерти пов'язують зростання цін зі знеціненням національної валюти. За півроку ларі відносно долара знецінився приблизно на 10%.</p>
      <p>21 листопада курс грузинської національної валюти наблизився до історичного мінімуму, склавши 2,9776 ларі за долар.</p>
      <p>"Хочу закликати Національний банк активно використовувати всі наявні інструменти для стабілізації цін і забезпечення інфляційного таргетування (режим грошово-кредитної політики, кінцева мета якого - цінова стабільність. - Ред.)", - заявив Гахарія на засіданні уряду.</p>
      <p>Він також доручив міністрові фінансів розглянути і на майбутньому засіданні уряду надати інформацію про можливість зниження межі отримання кредиту в іноземній валюті з 200 тисяч ларі до 100 тисяч.</p>
      <p>Курс грузинської національної валюти в липні <b><a href="https://www.eurointegration.com.ua/news/2019/07/31/7099148/">досяг</a></b> рекордно низької позначки у 2,97 ларі за долар. </p>
      <p>Нацбанк заявляв, що курс впав на тлі шоків, пов'язаних з туризмом і негативними очікуваннями, попри позитивну внутрішню і зовнішню макроекономічну динаміку.</p>
      <p>Як відомо, після червневих <b><a href="https://www.eurointegration.com.ua/experts/2019/07/1/7097924/">протестів</a></b> у Тбілісі влада РФ, посилаючись на необхідність захисту російських туристів, з 8 липня заборонила прямі польоти в Грузію. Російським туроператорам заборонили продаж путівок, а уряду доручили евакуювати росіян на батьківщину.</p>
      <p>
        <a href="https://www.eurointegration.com.ua/news/2019/11/21/7103327/">Європейська правда</a>
      </p>
    </article>
  </body>
</html>