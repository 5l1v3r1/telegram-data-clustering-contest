<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sport/kulfoldi-foci/mindenkit-lazban-tart-titokban-keszul-kimondani-a-boldogito-igent-c-ronaldo/zgyf7pq"/>
    <meta property="og:site_name" content="Blikk.hu"/>
    <meta property="article:published_time" content="2019-11-21T18:31:00+00:00"/>
    <meta property="og:title" content="Mindenkit lázban tart: titokban készül kimondani a boldogító igent C. Ronaldo?"/>
    <meta property="og:description" content="Torino — Titkos esküvőre készül Cristiano Ronaldo (34)? Az olasz sajtó azt találgatja, hogy a Juventus portugál futballsztárja mikor házasodik össze kedvesével, a spanyol Georgina Rodríguezzel (25). Sőt, a Novella 2000 magazin már azt adta hírül, hogy a focista el is vette feleségül gyönyörű barátnőjét, méghozzá Marokkóban. Az információt a német Bild című napilap is átvette, ám a játékos képviselője a TMZ Sportsnak adott rövid interjúban tagadta mindezt."/>
  </head>
  <body>
    <article>
      <h1>Mindenkit lázban tart: titokban készül kimondani a boldogító igent C. Ronaldo?</h1>
      <address><time datetime="2019-11-21T18:31:00+00:00">21 Nov 2019, 18:31</time> by <a rel="author" href="https://www.blikk.hu/szerzo/nagy-gyula" target="_blank">Nagy Gyula</a></address>
      <p>
        <i>
          <b><b>Torino </b>— Titkos esküvőre készül Cristiano Ronaldo (34)? Az olasz sajtó azt találgatja, hogy a Juventus portugál futballsztárja mikor házasodik össze kedvesével, a spanyol Georgina Rodríguezzel (25). Sőt, a Novella 2000 magazin már azt adta hírül, hogy a focista el is vette feleségül gyönyörű barátnőjét, méghozzá Marokkóban. Az információt a német Bild című napilap is átvette, ám a játékos képviselője a TMZ Sportsnak adott rövid interjúban tagadta mindezt.</b>
        </i>
      </p>
      <p>– Nem házasodtak össze, azok a hírek, amelyek mást állítanak, mind hamisak – nyilatkozta a portugál ász egyik sajtósa.</p>
      <p><b>Az elmúlt években már rengeteg pletyka jelent meg arról, hogy Ronaldo megkérte barátnője kezét, azaz esküvőre készül. </b>Ezek közül a mostani, marokkói lakodalom tűnt a leghihetőbbnek. Már csak azért is, mert ha létrejön a frigy, minden bizonnyal a labdarúgó legjobb barátja, a ketrecharcos Badr Hari (34) lesz a tanúja, akinek hazájában, az afrikai országban már több alkalommal is együtt bulizott, ünnepelt a Juve sztárja.</p>
      <p>Ronaldo 2015-ben szakított az orosz modell Irina Sejkkel (33), majd egy évre rá ismerkedett meg Georginával, akivel sokáig a spanyol fővárosban, Madridban éltek. 2017-ben megszületett közös gyermekük, Alana Martina (2) is. A pár jelenleg Torinóban lakik, itt nevelik közösen kislányukat, illetve a futballista korábbi, béranyáktól született gyerekeit, az ifjabb Cristianót (9), valamint az ikreket, Eva Mariát (2) és Mateót (2).</p>
      <p>A Juve labdarúgójának kedvese nem titkolja, hogy szeretne Ronaldo felesége lenni.</p>
      <p>– <b>Minden nő szeretne egyszer férjhez menni, így vagyok ezzel én is. Jelenleg mindketten elég elfoglaltak vagyunk és rengeteg felelősség van rajtunk, de a jövőben csodálatos lenne, ha Cristiano felesége lehetnék </b>– nyilatkozta korábban Georgina.</p>
      <p>A portugál klasszis édesanyja, Dolores Aveiro (64) is boldog lenne, ha fia házasodna.</p>
      <p>– <b>Biztosan ő lesz a leendő menyem. Még nem az, de nagyon várom, hiszen boldogabb emberré teszi a fiamat </b>– reménykedett egy tévéműsorban az édesanya.</p>
      <p>
        <b>Saját hoteljéban lehet az esküvő</b>
      </p>
      <p>Ha a pár tényleg Marokkóban tartja majd az esküvőjét, akár arra is sor kerülhet, hogy Cristiano Ronaldo (34) a saját szállodájában vegye feleségül barátnőjét, Georginát. 2020-ban ugyanis Marrákesben nyílik meg a luxusszállodája Pestana CR néven.</p>
    </article>
  </body>
</html>