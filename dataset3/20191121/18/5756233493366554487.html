<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622668/%D8%AF%D8%B1-%D8%AF%DB%8C%D8%AF%D8%A7%D8%B1-%D9%88%D8%B2%DB%8C%D8%B1-%D9%88%D8%B1%D8%B2%D8%B4-%D8%A8%D8%A7-%D8%AF%D8%A8%DB%8C%D8%B1-%D8%A8%D9%86%D8%A7-%D9%88-%D9%85%D8%AD%D9%85%D8%AF%DB%8C-%DA%86%D9%87-%DA%AF%D8%B0%D8%B4%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T18:45:00+00:00"/>
    <meta property="og:title" content="در دیدار وزیر ورزش با دبیر، بنا و محمدی چه گذشت؟"/>
    <meta property="og:description" content="علیرضا دبیر رئیس فدراسیون کشتی به همراه محمد بنا و غلامرضا محمدی سرمربیان تیم‌های ملی کشتی فرنگی و آزاد ایران با سلطانی‌فر دیدار کردند."/>
  </head>
  <body>
    <article>
      <h1>در دیدار وزیر ورزش با دبیر، بنا و محمدی چه گذشت؟</h1>
      <address>
        <time datetime="2019-11-21T18:45:00+00:00">21 Nov 2019, 18:45</time>
      </address>
      <p>
        <i>علیرضا دبیر رئیس فدراسیون کشتی به همراه محمد بنا و غلامرضا محمدی سرمربیان تیم‌های ملی کشتی فرنگی و آزاد ایران با سلطانی‌فر دیدار کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ظهر امروز پنجشنبه ۳۰ آبان ماه، علیرضا دبیر رئیس فدراسیون کشتی به همراه محمد بنا و غلامرضا محمدی سرمربیان تیم‌های ملی کشتی فرنگی و آزاد ایران با حضور در وزارت ورزش و جوانان با مسعود سلطانی‌فر دیدار کردند.</p>
      <p>محمد بنا پس از این دیدار گفت: با موافقت و نظر مثبت سلطانی‌فر قرار است این نشست‌ها به منظور بررسی شرایط و برطرف کردن موانع و مشکلات برای موفقیت در المپیک برگزار شود.</p>
      <figure>
        <img src="https://aftabnews.ir/files/fa/news/1398/8/30/361904_367.jpg"/>
      </figure>
      <p>به گزارش پایگاه خبری وزارت ورزش و جوانان، وی ادامه داد: کلیات این جلسه مربوط به راه‌های رسیدن و موفقیت در المپیک بود و خواسته‌های رییس فدراسیون و سرمربیان دو تیم و همچنین امکانات لازم در این راه مطرح شد که خوشبختانه آقای وزیر از هیچ چیز دریغ نکردند و یک ملاقات خوب و مفید بود.</p>
      <p>بنا اظهار کرد: سلطانی‌فر به رییس فدراسیون دستور دادند که همه امکانات از هر نظر در اختیار سرمربیان آزاد و فرنگی قرار بگیرد و از طرفی یک قول سنگین نیز از ما گرفتند که هم در آزاد و هم فرنگی دو طلا بگیریم.</p>
      <p>وی در خصوص ظرفیت و شرایط حال حاضر کشتی ایران گفت: کشتی آزاد یک عقبه بلند و پرافتخار دارد و از لحاظ کمیت و کیفیت همیشه از فرنگی بالاتر بوده و شناخت مردم هم بیشتر از کشتی آزاد بوده است.</p>
      <p>بنا ادامه داد: کشتی فرنگی یک دهه موفق داشت که دهه اخیر بود و کشتی گیرانی مثل حمید سوریان، امید نوروزی، قاسم رضایی و سعید عبدولی ظهور و افتخار آفرینی کردند ولی اکنون تغییر نسل دادهایم و تیم جوانی داریم که در عین جوانی نسلی هستند که میشود امیدوارانه روی آنها سرمایه گذاری کرد تا هم در این مدت کوتاه تا المپیک ۲۰۲۰ آبروداری کنند و هم برای المپیک بعدی نیز سرمایه بزرگی باشند.</p>
      <p>غلامرضا محمدی سرمربی تیم ملی کشتی آزاد نیز پس از این نشست گفت: وزیر ورزش با دیدی کارشناسانه و دلسوزانه جزئیات کشتی را پیگیری میکنند و از روز اولی که در اتفاق آقای بنا با ایشان ملاقات کردیم همیشه حمایت تمام قدی از ما داشتند.</p>
      <p>وی با اشاره به این مطلب که هر موقع کشتی ایران در المپیک وفق بوده کاروان ایران هم رنکینگ خوبی در المپیک داشته ادامه داد: برعکس این موضوع هم صادق است و این جلسات قرار است در مقاطع مختلف تا المپیک ادامه پیدا کند تا کمبود ها رفع و امکانات برای حضور موفق در المپیک مهیا شود.</p>
      <p>محمدی با بیان اینکه رابطه خوب وزارت ورزش و کمیته ملی المپیک باعث تقویت ورزش کشور شده است، افزود: امیدواریم با حمایت این دو نهاد بتوانیم از حیثیت کشتی ایران دفاع کنیم.</p>
      <p>وی در پایان با بیان این که شرایط کسب سهمیه و اوزان در المپیک ۲۰۲۰ تغییر کزده و بسیار سخت‌تر از المپیک ریو شده است افزود: با همه این اوصاف و نتایج و کم و کاستی های دو سال اخیر کشتی، همه تلاشمان بر این است تا با حمایت وزارت ورزش و جوانان و کمیته ملی المپیک باز هم برای ایران افتخار آفرینی کنیم.</p>
    </article>
  </body>
</html>