<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121206/kongresmeni-usa-naciskaja-na-premiera-ws-podatku-ujawniono-list.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T18:00:00+00:00"/>
    <meta property="og:title" content="Kongresmeni USA naciskają na premiera ws. podatku. Ujawniono list"/>
    <meta property="og:description" content="Kongresmeni USA naciskają na premiera Morawieckiego ws. zmienienia podatku od wydobycia miedzi. &quot;Wierzymy, że usunięcie barier dla amerykańskich inwestycji w Polsce pomoże uwolnić ogromny potencjał polskiej gospodarki&quot; – czytamy w liście amerykańskich polityków."/>
  </head>
  <body>
    <article>
      <h1>Kongresmeni USA naciskają na premiera ws. podatku. Ujawniono list</h1>
      <address>
        <time datetime="2019-11-21T18:00:00+00:00">21 Nov 2019, 18:00</time>
      </address>
      <h4>Kongresmeni USA naciskają na premiera Morawieckiego ws. zmienienia podatku od wydobycia miedzi. "Wierzymy, że usunięcie barier dla amerykańskich inwestycji w Polsce pomoże uwolnić ogromny potencjał polskiej gospodarki" – czytamy w liście amerykańskich polityków.</h4>
      <p>Do listu amerykańskich kongresmenów dotarła "Rzeczpospolita". Neal P. Dunn i Joe Wilson w liście wysłanym do premiera Morawieckiego piszą o tym, że najlepszym sposobem na zwiększanie bezpieczeństwa jest wzmożona współpraca gospodarcza. Sprawa dotyczy wydobycia miedzi.</p>
      <p>„Podatek, który jest unikalny w przemyśle wydobywczym, zwiększył poprzednią efektywną stawkę podatku od wartości dodanej dla nowych inwestycji wydobycia miedzi z 38,5 do 89 proc. i przedłużył okres zwrotu o 11 lat" – piszą kongresmeni. Amerykańscy politycy twierdzą, że nawet takie państwa jak Chiny, Mali, Peru czy Sierra Leone, aby zachęcić do inwestycji zdecydowały się zmienić swoje systemy opodatkowania górnictwa.</p>
      <p>"Zależy nam na tym, aby Polska, która na chwilę obecną posiada tylko jedną znaczącą kopalnię metali, przyjęła zrównoważony, odpowiedzialny i korzystny dla rozwoju przemysłu wydobycia miedzi, nowoczesny system opodatkowania górnictwa. <b>Wierzymy, że usunięcie barier dla amerykańskich inwestycji w Polsce pomoże uwolnić ogromny potencjał polskiej gospodarki</b>” – piszą wprost..</p>
      <h3>Kłopotliwy podatek</h3>
      <p>"Rzeczpospolita" dodaje, że Polska pozostaje państwem z olbrzymimi pokładami miedzi, co powoduje zainteresowanie wielu obcych inwestorów. Gazeta wskazuje, że wśród nich jest należący do nowojorskiego miliardera Thomasa Kaplana fundusz Electrum.</p>
      <p>Obecna konstrukcja podatku sprawia jednak, że budowa nowych kopalń jest praktycznie nieopłacalna. Ze względu na podatek wynoszący 89 proc. okres zwrotu nakładów na budowę kopalni miedzi może wynieść nawet do 30 lat. Jedyny aktywnym graczem w tej branży pozostaje w Polsce KGHM.</p>
      <p>Opublikowany list to nie pierwszy tego typu nacisk ze strony USA. "Rzeczpospolita" zwraca jednakże uwagę, że pismo zostało przygotowane przez kongresmenów, co oznacza "podniesienie tych działań na jakościowo o wiele wyższy szczebel". Gazeta wskazuje, że Amerykanie chcą wykorzystać zależność Polski od USA w sferze bezpieczeństwa.</p>
      <footer>/ Źródło: <a href="http://www.rp.pl/">rp.pl<br/></a>/ jfi</footer>
    </article>
  </body>
</html>