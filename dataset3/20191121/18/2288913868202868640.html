<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04728919"/>
    <meta property="og:site_name" content="De Standaard"/>
    <meta property="article:published_time" content="2019-11-21T18:44:00+00:00"/>
    <meta property="og:title" content="Oprichter Extinction Rebellion excuseert zich voor Holocaust-uitspraken"/>
    <meta property="og:description" content="Roger Hallam, een van de oprichters van milieubeweging Extinction Rebellion, heeft de Holocaust een niet zo uitzonderlijk feit genoemd, ‘iets wat in de ges..."/>
  </head>
  <body>
    <article>
      <h1>Oprichter Extinction Rebellion excuseert zich voor Holocaust-uitspraken</h1>
      <address>
        <time datetime="2019-11-21T18:44:00+00:00">21 Nov 2019, 18:44</time>
      </address>
      <p>
        <b>Roger Hallam, een van de oprichters van milieubeweging Extinction Rebellion, heeft de Holocaust een niet zo uitzonderlijk feit genoemd, ‘iets wat in de geschiedenis wel vaker is gebeurd’. Na forse kritiek uit Duitsland en uit zijn eigen beweging, heeft hij zich geëxcuseerd voor zijn uitspraken.</b>
      </p>
      <p>In een donderdag in <i>Die Zeit </i>gepubliceerd interview zegt Hallam dat de Holocaust niet meer is dan een zoveelste ‘<i>fuckery</i>’ in de geschiedenis van de mensheid. Een genocide is ‘een regelmatig terugkerend fenomeen’, zegt hij in het gesprek. ‘Op regelmatige basis zijn miljoenen mensen in wrede omstandigheden omgebracht’, stelt hij.</p>
      <p>Hij maakt daarbij ook de vergelijking met wat België in Congo deed. ‘De Belgen zijn eind negentiende eeuw naar Congo getrokken, en hebben er de bevolking gedecimeerd’.</p>
      <p>Dat de Duitsers zo getraumatiseerd zijn door de Holocaust, heeft volgens hem een verlammende werking, waardoor ze niet de juiste lessen trekken, geeft Hallam mee in het interview.</p>
      <p>De uitspraken konden meteen op heel wat kritiek rekenen. Hallam werd ervan beschuldigd de Holocaust te minimaliseren. Hij zag zich dan ook genoodzaakt zich te excuseren, al zijn de uitspraken volgens hem wel uit hun verband gerukt, meldt BBC. Hij zegt niet de bedoeling gehad te hebben om 'een onnodig debat te voeren over hoe de Holocaus zich verhoudt tot andere genocides'. 'Hallam stelt nu te begrijpen dat zijn uitspraken 'aanstootgevend' zijn voor iedereen die met de zaak begaan is.  </p>
      <p>
        <b>‘Inhoud en toon fout’</b>
      </p>
      <p>Bij de Duitse tak van Extinction Rebellion viel de vergelijking alvast slecht. De organisatie wijst er op Twitter op dat de boodschap van Hallam zowel qua toon als qua inhoud fout is. Hallam is ook niet verbonden aan de Duitse afdeling, klinkt het ook.</p>
      <p>Extinction Rebellion Duitsland erkent dat Hallam als een van de oprichters de organisatie mee op de kaart heeft gezet, ‘met provocerende acties’. Maar sinds enkele maanden maakt hij zich ook schuldig aan ‘interne provocaties’, zo staat in een mededeling.</p>
      <p>Ook de Britse afdeling van Extinction Rebellion distantieerde zich van de mede-oprichter. 'De klimaatbeweging moet een veilige plek zijn, zonder discriminatie' zegt een woordvoerder aan BBC.</p>
    </article>
  </body>
</html>