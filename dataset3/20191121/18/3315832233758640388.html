<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/80dc1520b14b3858/descoperire-uluitoare-intr-un-mormant-din-urma-cu-2-000-de-ani-doi-sugari-aveau-pe-cap-casti-din-craniile-altor-copii.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-21T18:11:06+00:00"/>
    <meta property="og:title" content="Descoperire uluitoare într-un mormânt din urmă cu 2.000 de ani: Doi sugari aveau pe cap „căști” din craniile altor copii"/>
    <meta property="og:description" content="Arheologii au descoperit în urmă cu câțiva ani, în Ecuador, două morminte în care erau îngropate 11 persoane."/>
  </head>
  <body>
    <article>
      <h1>Descoperire uluitoare într-un mormânt din urmă cu 2.000 de ani: Doi sugari aveau pe cap „căști” din craniile altor copii</h1>
      <address><time datetime="2019-11-21T18:11:06+00:00">21 Nov 2019, 18:11</time> by <a rel="author">Jurnal.md</a></address>
      <p>
        <b>Arheologii au descoperit în urmă cu câțiva ani, în Ecuador, două morminte în care erau îngropate 11 persoane.</b>
      </p>
      <p>În fiecare dintre cele două morminte, printre cei îngropați se afla și câte un sugar. Când au analizat mai atent, arheologii au descoperit că fiecare copil avea pe cap câte o „cască” din craniul altui tânăr, a notat Business Insider. Cercetătorii au oferit explicații despre această manieră nemaiîntâlnită de a îngropa pe cineva. Primul gând a fost că micuții au fost uciși și totul a făcut parte dintr-un ritual.</p>
      <p>Cercetătorii au demonstrat că micuții n-au fost sacrificați. Nici cei cu căști, nici cei din craniile cărora li s-au făcut „căști” celor mai mici. În mormintele vechi de circa 2.100 de ani descoperite lângă orașul Salango s-au descoperit schelete de la copii, tineri și adulți.</p>
      <p>
        <b>Au vrut să le ofere protecție pentru lumea cealaltă</b>
      </p>
      <p>Arheologii n-au putut explica de ce minorii au fost îngropați cu astfel de „căști”, dar cred că a fost tocmai o tentativă de a-i proteja, de a le face niște „căști de protecție” pentru posteritate. Mormintele au fost descoperite în urma unor săpături făcute între 2014 și 2016, iar populația din rândul cărora făceau parte cei decedați se numea Guangala, care a trăit câteva sute de ani în zonă.</p>
      <p>Într-una dintre movilele mortuare s-a găsit craniul unui copil mort la doar 18 luni care avea pe cap o „cască” din craniul unui copil cu vârsta între 4 și 12 ani. În al doilea mormânt a fost descoperit scheletul unui copil mort când avea între 6 și 9 luni, iar pe cap avea o „cască” de la un copil cu vârsta între 2 și 12 ani. În ambele cazuri, „căștile” s-au „așezat” bine pe capetele micuților, semn că, probabil, nu erau complet „curate” când au fost folosite.</p>
      <p>Cercetătorii cred că toți copiii (și cei mici, dar și cei din craniile cărora s-au făcut acele căști) au murit în aceeași perioadă și au fost îngropați împreună. Cercetătorii n-au descoperit niciun indiciu asupra cauzei reale a acestei modalități de a îngropa copiii. Nici cauza morții lor nu este sigură, dar nu sunt dovezi că ar fi fost sacrificați, ci, mai degrabă, se crede că au murit de foame și de boli.</p>
      <p>„Pare că, mai degrabă, au murit din cauze naturale, nu că ar fi fost sacrificați, fiindcă sunt destule indicii că au suferit de malnutriție și alte boli”, a spus Sara Juengst, una dintre membrele echipei de arheologi care a studiat aceste morminte.</p>
      <p>
        <b>O puternică erupție vulcanică a provocat foamete</b>
      </p>
      <p>Capetele umane aveau o simbolistică puternică în înmormântările făcute de popoarele sud-americane. Craniile ar putea reprezenta inamici distruși, rude venerate sau conexiuni simbolice cu strămoșii trecuți în alt tărâm spiritual. De aceea, capetele erau folosite pe post de „trofee”. Craniile de adulți sunt des întâlnite în mormintele sud-americane și au fost folosite în diferite moduri. Dar craniile de copii sunt rar întâlnite.</p>
      <p>Cercetătorii spun că aceste „căști” reprezintă fie o protecție superioară în lumea de dincolo sau pentru o legătură mai puternică cu strămoșii decedați deja.</p>
      <p>Se pare că micuții au murit la puțin timp după o erupție vulcanică în zonă. Lava ar fi infestat apa, dar ar fi afectat și culturile și ar fi omorât vânatul, astfel încât oamenii au trebuit să îndure o perioadă de foamete. După ce au murit, copiii au fost îngropați în această manieră unică, cu capetele acoperite de „căști”. „Felul în care au fost îngropați cei doi sugari poate fi un ritual ca un răspuns la consecințele pe care erupția vulcanică le-a avut asupra mediului”, a mai spus Sara Juengst.</p>
    </article>
  </body>
</html>