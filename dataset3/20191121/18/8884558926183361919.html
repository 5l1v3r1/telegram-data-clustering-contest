<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/v-gorici-bodo-obravnavali-italijanske-in-slovenske"/>
    <meta property="og:site_name" content="Primorske novice"/>
    <meta property="article:published_time" content="2019-11-21T18:26:27+00:00"/>
    <meta property="og:title" content="V Gorici bodo obravnavali italijanske in slovenske otroke z avtizmom"/>
    <meta property="og:description" content="V Gorici so danes slovesno odprli nove prostore za izvajanje pilotnih aktivnosti za avtizem v okviru Evropskega združenja za teritorialno sodelovanje (EZTS) GO in projekta Salute-Zdravstvo. Tu bodo zdravili tako italijanske kot slovenske otroke z avtizmom, saj bo v centru delovalo šest italijanskih in štirje slovenski strokovnjaki."/>
  </head>
  <body>
    <article>
      <h1>V Gorici bodo obravnavali italijanske in slovenske otroke z avtizmom</h1>
      <address><time datetime="2019-11-21T18:26:27+00:00">21 Nov 2019, 18:26</time> by <a rel="author">STA</a></address>
      <p>
        <b>V Gorici so danes slovesno odprli nove prostore za izvajanje pilotnih aktivnosti za avtizem v okviru Evropskega združenja za teritorialno sodelovanje (EZTS) GO in projekta Salute-Zdravstvo. Tu bodo zdravili tako italijanske kot slovenske otroke z avtizmom, saj bo v centru delovalo šest italijanskih in štirje slovenski strokovnjaki.</b>
      </p>
      <figure>
        <img src="https://static.primorske.si/foto/highres/gnweb/720762_268-arcon.jpg"/>
        <figcaption>Po besedah predsednika EZTS GO Mateja Arčona je šempetrska bolnišnica prva v Sloveniji, ki uvaja obravnavo tako majhnih otrok z avtizmom.  Foto: Leo Caharija</figcaption>
      </figure>
      <p><b>GORICA, NOVA GORICA</b> &gt; Center je namenjen obravnavi otrok s spektroavtistično motnjo z območja EZTS GO, torej občin Gorica, Šempeter-Vrtojba in Nova Gorica. Otroke bo obravnavala skupina strokovnjakov šempetrske bolnišnice in italijanskega Podjetja za zdravstveno oskrbo št. 2 za Posočje. Njihovi strokovnjaki so se udeležili izobraževanja za pridobitev certifikata ESDM (Early Stard Denver Model) pod mentorstvom ameriške strokovnjakinje.</p>
      <p>"Metoda ESDM se izvaja za spodbujanje govornega razvoja in socializacije pri otrocih z avtizmom. Metoda temelji na tem, da se mi približamo tem otrokom v njegovi igri, ga pri tem spodbujamo in ga vodimo v druge aktivnosti. S tem razvijamo tudi druga področja zgodnjega razvoja," je o tem projektu povedala vodja bolnišničnega oddelka v Stari Gori Sonja Šinigoj Cijan.</p>
      <p>Po besedah predsednika EZTS GO <b>Mateja Arčona</b> je šempetrska bolnišnica prva v Sloveniji, ki uvaja obravnavo tako majhnih otrok z avtizmom. Trenutno začenjajo njihovo obravnavo pri treh letih, ta nov program pa znižuje starost za začetek obravnave avtističnih otrok na leto in pol. Tako zgodnja inovativna obravnava je v svetu dala že dobre rezultate, to pa sedaj prenašajo tudi v Slovenijo.</p>
      <p>"Vemo, da se pojav avtizma povečuje in če je pristop pri obravnavi otrok zgoden, je uspeh toliko večji," je dejal Arčon.</p>
      <p>V novo odprtem centru bo delalo deset različnih strokovnjakov, ki so se že ukvarjali z avtizmom. To je pomembna investicija tudi v njihovo znanje in strokovno usposobljenost.</p>
      <p>Skupna vrednost naložbe, ki je vključevala prenovo prostorov, notranjo in didaktično opremo, je dobrih 27.000 evrov. Investicija so financirali iz programa Intrreg Slovenija-Italija 2014-2020.</p>
      <p>"Investicija je majhna, njen pomen pa zelo velik," je še poudaril Arčon.</p>
    </article>
  </body>
</html>