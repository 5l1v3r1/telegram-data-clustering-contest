<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/pogoda/10272014/biale-boze-narodzenie-i-zima-stulecia-imgw-przygotowalo-dlugoterminowa-prognoze-pogody.html"/>
    <meta property="og:site_name" content="Wprost"/>
    <meta property="article:published_time" content="2019-11-21T18:40:00+00:00"/>
    <meta property="og:title" content="Białe Boże Narodzenie i zima stulecia? IMGW przygotowało długoterminową prognozę pogody"/>
    <meta property="og:description" content="Instytut Meteorologii i Gospodarki Wodnej przygotował długoterminową prognozę pogody. Jednocześnie zdementował doniesienia amerykańskich naukowców o czekającej nas „zimie stulecia”."/>
  </head>
  <body>
    <article>
      <h1>Białe Boże Narodzenie i zima stulecia? IMGW przygotowało długoterminową prognozę pogody</h1>
      <address>
        <time datetime="2019-11-21T18:40:00+00:00">21 Nov 2019, 18:40</time>
      </address>
      <p>
        <b>Instytut Meteorologii i Gospodarki Wodnej przygotował długoterminową prognozę pogody. Jednocześnie zdementował doniesienia amerykańskich naukowców o czekającej nas „zimie stulecia”.</b>
      </p>
      <p>Amerykańscy i brytyjscy naukowcy przed kilkoma tygodniami ostrzegali przed „zimą stulecia”. Ich prognozy na razie się nie sprawdziły – spore ochłodzenie miało się pojawić już w listopadzie. Instytut Meteorologii i Gospodarki Wodnej przygotował długoterminową prognozę pogody, z której wynika, że zima stulecia raczej nam w tym roku nie grozi. – Zima 2019/2020 będzie łagodniejsza. Będzie oczywiście okres chłodniejszy i bardziej śnieżny, ale żadnej "bestii ze wschodu" nie będzie – powiedział synoptyk Grzegorz Walijewski.</p>
      <p>Z prognoz IMGW wynika, że obfite opady śniegu mają się pojawić dopiero w styczniu. Najniższe temperatury już tradycyjnie będą w górach oraz na północnym-wschodzie kraju. – Zima będzie całkiem normalna z cieplejszym grudniem i nieco chłodniejszym styczniem i częścią lutego. W styczniu i lutym średnia temperatura dobowa może wynosić około -10 stopni Celsjusza- dodał Grzegorz Walijewski.</p>
      <p>Dla wszystkich miłośników białych świąt Bożego Narodzenia mamy jednak przykrą wiadomość – z prognoz IMGW wynika, że na śnieg pod koniec grudnia raczej nie mamy co liczyć. – Jest to spowodowane cyklicznymi wahaniami temperatur w naszej części Europy. Zmienia się cyrkulacja powietrza. Jest zmienność klimatu i teraz jesteśmy w dłuższym, cieplejszym okresie – tłumaczył synoptyk.</p>
      <related>
        <h4>Czytaj także:</h4>
        <a href="https://www.wprost.pl/muzyka/10271988/viki-gabor-pojdzie-w-slady-roksany-wegiel-polska-moze-wygrac-eurowizje-junior-drugi-raz-z-rzedu.html"/>
      </related>
      <footer>Źródło: Interia.pl</footer>
    </article>
  </body>
</html>