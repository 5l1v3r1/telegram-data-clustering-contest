<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/dirijorul-cristian-macelaru-si-violoncelistul-andrei-ionita-alaturi-de-orchestra-nationala-a-belgiei-in-concerte-la-palatul-bozar-1922403021062019111819176889"/>
    <meta property="og:site_name" content="News.ro"/>
    <meta property="article:published_time" content="2019-11-21T18:30:06+00:00"/>
    <meta property="og:title" content="Dirijorul Cristian Măcelaru şi violoncelistul Andrei Ioniţă, alături de Orchestra Naţională a Belgiei, în concerte la Palatul Bozar"/>
    <meta property="og:description" content="Cristian Măcelaru, dirijorul care va fi din 2021 succesorul francezului Emmanuel Krivine în fruntea Orchestrei Naţionale a Franţei, şi Andrei Ioniţă, supranumit de &quot;The Times&quot; „unul dintre cei mai interesanţi violoncelişti ai lumii“, vor susţine pe, 29 noiembrie şi pe 1 decembrie 2019, două concerte la Palatul Artelor Bozar, alături de Orchestra Naţională a Belgiei, în cadrul Europalia."/>
  </head>
  <body>
    <article>
      <h1>Dirijorul Cristian Măcelaru şi violoncelistul Andrei Ioniţă, alături de Orchestra Naţională a Belgiei, în concerte la Palatul Bozar</h1>
      <address><time datetime="2019-11-21T18:30:06+00:00">21 Nov 2019, 18:30</time> by <a rel="author">News.ro</a></address>
      <p>
        <b>Cristian Măcelaru, dirijorul care va fi din 2021 succesorul francezului Emmanuel Krivine în fruntea Orchestrei Naţionale a Franţei, şi Andrei Ioniţă, supranumit de "The Times" „unul dintre cei mai interesanţi violoncelişti ai lumii“, vor susţine pe, 29 noiembrie şi pe 1 decembrie 2019, două concerte la Palatul Artelor Bozar, alături de Orchestra Naţională a Belgiei, în cadrul Europalia.</b>
      </p>
      <p>În programul concertelor de la Bozar vor fi "Rapsodia română nr. 1 în La major", de George Enescu, "Concertul pentru violoncel şi orchestră", de Edward Elgar şi "Simfonia nr. 5", de Serghei Prokofiev.</p>
      <p>„Am mai făcut concertul de Elgar cu violoncelistul Andrei Ioniţă şi am rămas extraordinar de impresionat de virtuozitatea lui. Andrei respectă foarte mult ceea ce a scris compozitorul, ceea ce-mi place foarte mult. Ca să îl parafrazez pe Mahler, tradiţia nu e atât reverenţa făcută cenuşii, cât să încercăm să înţelegem căldura pe care cărbunii încă aprinşi ne-o dau. De multe ori, se uită complet ceea ce a scris compozitorul tocmai din cauza tradiţiei“, apreciază Cristian Măcelaru.</p>
      <p>„Rapsodia nr. 1 a lui Enescu, o piesă pe care o dirijez foarte des, are subtextul unui ritm care poate să fie dansat. Întotdeauna descriu această rapsodie ca pe un vals din Transilvania, care are o frumuseţe ce nu se poate scrie pe hârtie. Încercăm să înţelegem esenţa din spatele muzicii“, subliniază dirijorul.</p>
      <p>„Simfonia nr. 5 a lui Prokofiev e foarte interesantă pentru mine, pentru că e o lucrare pe care compozitorul a scris-o când s-a reîntors din exil acasă, în Rusia. E o simfonie care pe mine mă face să mă gândesc nu numai la muzică, ci şi la un punct viitor pe care-l doresc României în următorii o sută de ani. E important ce schimbăm şi cum schimbăm lucrurile. Îmi doresc atât de mult ca atunci când oamenii vorbesc despre ţara mea să-şi aducă aminte de cultura şi de arta care vin din România. Mă bucur că, prin EUROPALIA şi ICR, există această posibilitate de a promova, peste hotare, valorile româneşti“, conchide Cristian Măcelaru.<br/><br/>Născut în Timişoara în 1980 şi plecat la 16 ani în SUA cu o bursă de două luni, Cristian Măcelaru a devenit, la 19 ani, cel mai tânăr concertmaestru din istoria Orchestrei Simfonice din Miami. Cu o activitate dirijorală în plină ascensiune, Cristian Măcelaru şi-a început cariera alături de Philadelphia Orchestra, în stagiunea 2010-2011 fiind numit dirijor asistent al aceleiaşi orchestre. A fost, de asemenea, distins cu Sir Georg Solti Emerging Conductor Award pentru merite deosebite. Este dirijor principal al WDR Sinfonieorchester din Köln, începând cu sezonul 2019/2020. A devenit, de asemenea, director muzical al Festivalului Cabrillo, cel mai longeviv festival american dedicat muzicii clasice contemporane. În 2017, a debutat alături de Orchestra Regală Concertgebouw din Amsterdam cu lucrări de Mozart, Strauss şi Wagner. A dirijat, de asemenea, programe în octombrie 2018 şi martie 2019. L-a înlocuit pe Mariss Jansons în concertul cu Orchestra Regală Concertgebouw pe 18, 19 septembrie 2019, la Amsterdam şi 21 septembrie 2019, la Bucureşti în cadrul Festivalului „George Enescu".<br/><br/>Andrei Ioniţă este inspirat de cei mai mari violoncelişti ai timpurilor noastre, printre care David Geringas, Steven Isserlis, Heinrich Schiff, Wolfgang Boettcher, Gary Hoffman şi Wolfgang Emanuel Schmidt. În stagiunea curentă, Andrei Ioniţă a debutat cu Deutsches Symphonie-Orchester Berlin, St. Petersburg Philharmonic Orchestra, Filarmonica di Bologna, iar în concertele din această săptămână, cu Filarmonica „George Enescu” din Bucureşti. De asemenea, a fost invitat de Valery Gergiev să concerteze la Londra, München, Baden-Baden şi Skt. Petersburg. Andrei Ioniţă este bursier al Deutsche Stiftung Musikleben şi, prin generozitatea acestei fundaţii, cântă pe un violoncel realizat de Giovanni Battista Rogeri la Brescia în 1671.</p>
      <p>ICR coordonează programul acestei ediţii a Festivalului Internaţional de Arte EUROPALIA, în care România este ţară invitată.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>