<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/vQdQWB/russland-ekspert-advarer-mot-konspirasjonsteori"/>
    <meta property="og:site_name" content="Aftenbladet"/>
    <meta property="article:published_time" content="2019-11-21T18:12:36+00:00"/>
    <meta property="og:title" content="Russland-ekspert advarer mot konspirasjonsteori"/>
    <meta property="og:description" content="Russland-eksperten Fiona Hill advarte under torsdagens riksrettshøring mot en konspirasjonsteori om Ukraina som er blitt populær blant republikanere."/>
  </head>
  <body>
    <article>
      <h1>Russland-ekspert advarer mot konspirasjonsteori</h1>
      <h2>Russland-eksperten Fiona Hill advarte under torsdagens riksrettshøring mot en konspirasjonsteori om Ukraina som er blitt populær blant republikanere.</h2>
      <address><time datetime="2019-11-21T18:12:36+00:00">21 Nov 2019, 18:12</time> by <a rel="author">NTB</a></address>
      <p>President Donald Trump og hans allierte har bidratt til å fremme en teori om at myndighetene i Ukraina forsøkte å påvirke presidentvalget i USA i 2016.</p>
      <p>Fiona Hill, som tidligere var den øverste Russland-eksperten i Det hvite hus, advarer mot å spre det hun beskrev som en oppdiktet historie.</p>
      <p>– Dette er en oppdiktet historie som er blitt begått og spredt av Russlands sikkerhetstjenester, sa hun under høringen i Representantenes hus.</p>
      <p>I likhet med flere amerikanske etterretningstjenester slo hun fast at Russland – og ikke Ukraina – sto bak en kampanje for å påvirke det amerikanske valget i 2016. Hun advarte om at russiske myndigheter forbereder seg på å gjør det samme fram mot valget i USA neste år.</p>
      <p>Russiske myndigheter selv har gjentatte ganger nektet for at de har stått bak valgpåvirkning.</p>
      <p>Konspirasjonsteorien om ukrainsk valgpåvirkning var én av sakene Trump tidligere i år ønsket at ukrainske myndigheter skulle granske. I tillegg ønsket han seg en etterforskning som involverte Joe Biden, som kan bli Trumps motkandidat neste år.</p>
    </article>
  </body>
</html>