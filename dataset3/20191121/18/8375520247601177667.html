<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/ukrajinskiy-diplomat-zelenskiy-vtrativ-doviru-svitovih-lideriv-641253.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T18:45:10+00:00"/>
    <meta property="og:title" content="Український дипломат: Зеленський втратив довіру світових лідерів"/>
    <meta property="og:description" content="Константи Єлісєєв сумнівається, що після гучного міжнародного скандалу за участю українського лідера, війну можна закінчити на умовах України"/>
  </head>
  <body>
    <article>
      <h1>Український дипломат: Зеленський втратив довіру світових лідерів</h1>
      <address>
        <time datetime="2019-11-21T18:45:10+00:00">21 Nov 2019, 18:45</time>
      </address>
      <h4>Константи Єлісєєв сумнівається, що після гучного міжнародного скандалу за участю українського лідера, війну можна закінчити на умовах України</h4>
      <p>Зараз спостерігається відсутність довіри до президента Володимира Зеленського з боку ключових лідерів Європи і світу. Серед причин цього є те, що наші партнери відчувають його несамостійність у прийнятті рішень.</p>
      <p>Таку думку <a href="https://glavcom.ua/interviews/kostyantin-jelisjejev-pogodzhennya-formuli-shtaynmajera-pershiy-krok-do-rosiyskogo-scenariyu-na-donbasi-640869.html">в інтерв’ю «Главкому»</a> висловив український дипломат і зовнішньополітичний радник п’ятого президента Петра Порошенка Костянтин Єлісєєв.</p>
      <p>За словами дипломата, не на користь міжнародного іміджу нашого глави держави відіграла сумнозвісна <a href="https://glavcom.ua/country/society/file:///C:/Users/Slava/Desktop/%C3%91%C2%81%C3%91%C2%8C%C3%90%C2%BE%C3%90%C2%B3%C3%90%C2%BE%C3%90%C2%B4%C3%90%C2%BD%C3%91%C2%96%20%C3%90%C2%BF%C3%90%C2%BE%C3%90%C2%BA%C3%90%C2%B8%20%C3%90%C2%B9%C3%90%C2%B4%C3%90%C2%B5%C3%91%C2%82%C3%91%C2%8C%C3%91%C2%81%C3%91%C2%8F%20%C3%90%C2%BF%C3%91%C2%80%C3%90%C2%BE%20%C3%90%C2%BC%C3%90%C2%B8%C3%91%C2%80%20%C3%90%C2%BD%C3%90%C2%B5%20%C3%90%C2%BD%C3%90%C2%B0%20%C3%91%C2%83%C3%90%C2%BA%C3%91%C2%80%C3%90%C2%B0%C3%91%C2%97%C3%90%C2%BD%C3%91%C2%81%C3%91%C2%8C%C3%90%C2%BA%C3%90%C2%B8%C3%91%C2%85%20%C3%91%C2%83%C3%90%C2%BC%C3%90%C2%BE%C3%90%C2%B2%C3%90%C2%B0%C3%91%C2%85,%20%C3%90%C2%BD%C3%90%C2%B0%20%C3%90%C2%B6%C3%90%C2%B0%C3%90%C2%BB%C3%91%C2%8C">розмова президента Зеленського з президентом Трампом</a> у липні цього року, де президент України не дуже добре висловлювався щодо Меркель і Макрона та ЄС в цілому. «Всі зрозуміли, що довірливий діалог з ним вести не можна», - вважає Єлісєєв.</p>
      <p>Дипломат стверджує, що взагалі сьогодні у президента Зеленського нема довірливих стосунків «і того, кому можна подзвонити на вищому політичному рівні, щоб швидко вирішити питання».</p>
      <p>«Зі свого досвіду стверджую, що багато питань вирішується саме на особистісному рівні. Як свого часу Порошенко вирішував питання отримання бойових дронів на рівні прямого діалогу з президентом Ердоганом. Або як ми врегульовували питання ратифікації з Нідерландами Угоди про асоціацію. Це був прямий діалог і особисті зустрічі з прем’єрміністром Нідерландів», - говорить дипломат.</p>
      <p>Єлісєєв зауважує, що «падіння довіри означає, що людина все менше і менше стає самостійною». «Світові лідери довіряють тим, які є самостійними, міцними, з чіткою позицією (навіть, якщо вона їм не завжди подобається) і які не зрадять», - впевнений дипломат.</p>
      <p>На думку Єлісєєва, команда Зеленського взагалі не має чіткої стратегії повернення Донбасу і його деокупації, про що свідчать останні заяви офіційних чиновників, у тому числі і міністра закордонних справ.</p>
      <p>«Мені здається, що вони мислять ситуативними категоріями і не прогнозують навіть на декілька кроків вперед», - зазначає Єлісєєв.</p>
      <p>Дипломат наголошує, що Україні «недостатньо буде просто розвести війська, щоби настав мир». «Недостатньо буде припинити стріляти, аби було все добре. Недостатньо буде, як каже президент України, сісти за стіл переговорів з Путіним», - підкреслює Єлісєєв.</p>
      <p>Дипломат говорить, що йому взагалі важко пояснити бажання Зеленського сісти за стіл переговорів з Путіним. «Першу зустріч між президентами РФ і України потрібно проводити за присутності наших міжнародних партнерів. Якщо би це була зустріч капітанів команд КВК, то Зеленський би його легко обіграв. А в політиці Путін більш досвідчений. І наші партнери потрібні для того, аби у випадку, якщо Путін щось пообіцяє, вони це зафіксували», - пояснює Єлісєєв.</p>
      <p>Як повідомлялося, 25 вересня <a href="https://glavcom.ua/world/observe/u-ssha-oprilyudnili-stenogramu-telefonnoji-rozmovi-trampa-i-zelenskogo-627860.html">у США оприлюднили стенограму телефонної розмови Трампа і Зеленського.</a></p>
      <blockquote><b>Читайте більше: Костянтин Єлісєєв: <br/></b><br/>   •  <a href="https://glavcom.ua/interviews/kostyantin-jelisjejev-pogodzhennya-formuli-shtaynmajera-pershiy-krok-do-rosiyskogo-scenariyu-na-donbasi-640869.html"><b>Погодження «формули Штайнмаєра» - перший крок до російського сценарію на Донбасі</b></a></blockquote>
      <related>
        <a href="https://glavcom.ua/news/impichment-trampa-u-kongresi-ssha-pochalis-sluhannya-za-uchastyu-sondlenda-641243.html"/>
        <a href="https://glavcom.ua/news/zelenskiy-pro-rozvedennya-po-vsiy-liniji-rozmezhuvannya-zaraz-pro-ce-ne-govorimo-641228.html"/>
        <a href="https://glavcom.ua/columns/pavlo_podobed/zelenskiy-perezavantazhuje-vzajemini-z-rosijeyu-ale-poki-ne-navazhujetsya-pro-ce-zayaviti-publichno-641220.html"/>
      </related>
    </article>
  </body>
</html>