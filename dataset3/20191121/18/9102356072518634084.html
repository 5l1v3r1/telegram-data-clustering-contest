<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/21/prezidentas-uzsienyje-gyvenantiems-lietuviams-visi-mes-esame-viena-tauta/"/>
    <meta property="og:site_name" content="alkas.lt"/>
    <meta property="article:published_time" content="2019-11-21T18:25:00+00:00"/>
    <meta property="og:title" content="Prezidentas užsienyje gyvenantiems lietuviams: visi mes esame viena tauta"/>
    <meta property="og:description" content="Pažymint Lietuvių Chartos 70-metį ir Pasaulio lietuvių metus Lietuvos Respublikos Prezidentas Gitanas Nausėda atidarė Prezidentūroje rengiamą forumą „Lietuvių Chartai 70: diaspora – nepriklausomai Lietuvai“. Forumo tikslas – aptarti diasporos vaidmenį Lietuvos nepriklausomybės atgavimo istorijoje bei modernios Lietuvos kūrime."/>
  </head>
  <body>
    <article>
      <h1>Prezidentas užsienyje gyvenantiems lietuviams: visi mes esame viena tauta</h1>
      <address>
        <time datetime="2019-11-21T18:25:00+00:00">21 Nov 2019, 18:25</time>
      </address>
      <figure>
        <img src="http://alkas.lt/wp-content/uploads/2019/11/Prezidentas-apie-emigrantus_prezidentas.lt_.png"/>
        <figcaption>prezidentas.lt nuotr.</figcaption>
      </figure>
      <p>Pažymint Lietuvių Chartos 70-metį ir Pasaulio lietuvių metus Lietuvos Respublikos Prezidentas Gitanas Nausėda atidarė Prezidentūroje rengiamą forumą „Lietuvių Chartai 70: diaspora – nepriklausomai Lietuvai“. Forumo tikslas – aptarti diasporos vaidmenį Lietuvos nepriklausomybės atgavimo istorijoje bei modernios Lietuvos kūrime.</p>
      <p>„Nėra Lietuvos lietuvių ir užsienio lietuvių – visi mes esame viena tauta. Kur begyventų ir ką beveiktų, lietuviai yra glaudžiai susiję su mūsų valstybe. Todėl privalome telkti jėgas, veikti kryptingai ir vieningai.</p>
      <p>Turime ir toliau laikytis Lietuvių Chartos dvasios. Todėl kviečiu Jus visus: darbu, mokslu, žiniomis ir pasiaukojimu kurkime Lietuvos valstybę ir visų lietuvių gerovę“, – atidarymas renginį sakė Prezidentas.</p>
      <p>Anot šalies vadovo žinome, jog ne visiems užsienio lietuviams pavyksta išlaikyti tvirtą asmeninį ryšį su Lietuva, ypač vėlesnėse kartose, kai ji tampa pasakojimu apie seniai prabėgusias tėvų ir senelių jaunystės dienas. Ne visi gali sugrįžti į Lietuvą. Tačiau kiekvienas lietuvis, kokia kalba jis bekalbėtų ar kiek tradicijų žinotų, yra svarbi mūsų šalies jungtis su plačiuoju pasauliu.</p>
      <p>Prezidentas pabrėžė, kad daugiau dėmesio reikia skirti ir į Lietuvą grįžtančių lietuvių problemoms spręsti. Mūsų valstybė turi ne tik juos kviesti, bet ir iš tiesų laukti bei priimti. Būtina užtikrinti sklandžią vaikų mokymosi integraciją, nes tai dažnai lemia jaunų šeimų apsisprendimą. Tai taps rimtu iššūkiu Lietuvos švietimo sistemai ir atskiroms savivaldybėms.</p>
      <figure>
        <img src="http://alkas.lt/wp-content/uploads/2019/11/Prezidentas-ir-emigrantai_prezidentas.lt_.jpg"/>
        <figcaption>prezidentas.lt nuotr.</figcaption>
      </figure>
      <p>Skaičiuojama, kad užsienio šalyse šiuo metu gyvena virš milijono lietuvių. Po pasaulį pasklidusios lietuvių tautos telkimas, pasaulio lietuvių ryšių su Lietuva stiprinimas, vykdant aktyvią pasaulio lietuvių įsitraukimo į Lietuvos gyvenimą programą, įtvirtinančią abipusį partneryste ir pagarba grįstą bendradarbiavimą, išlaikant ir puoselėjant tautinį tapatumą, yra vienas iš Prezidento darbų prioritetų.</p>
      <related>
        <h4>Susiję straipsniai:</h4>
        <a href="http://alkas.lt/2015/06/16/pradejo-veikti-uzsienyje-gyvenantiems-lietuviams-skirtas-interneto-puslapis/"/>
        <a href="http://alkas.lt/2014/11/02/antradieni-bus-iteiktos-mokslo-premijos-uzsienyje-gyvenantiems-lietuviu-kilmes-mokslininkams/"/>
        <a href="http://alkas.lt/2013/02/13/vasario-16-osios-proga-tautieciams-uzsienyje-siunciamos-lietuviskos-knygos/"/>
        <a href="http://alkas.lt/2019/02/15/seimo-ir-plb-komisija-pasaulio-lietuviu-metai-puiki-proga-vienytis/"/>
        <a href="http://alkas.lt/2019/07/15/prezidentas-su-pirmuoju-oficialiu-vizitu-vyks-i-lenkija/"/>
      </related>
    </article>
  </body>
</html>