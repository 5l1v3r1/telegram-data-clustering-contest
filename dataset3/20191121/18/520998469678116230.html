<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/pervinna-lanka-bukovini-bude-zabezpechena-sluzhbovimi-avto-i-obladnannyam-380664"/>
    <meta property="og:site_name" content="Погляд"/>
    <meta property="article:published_time" content="2019-11-21T18:52:00+00:00"/>
    <meta property="og:title" content="Первинна ланка Буковини буде забезпечена службовими авто і обладнанням"/>
    <meta property="og:description" content="Первинна ланка Чернівецької області буде забезпечена новими службовими авто й телемедичним обладнанням"/>
  </head>
  <body>
    <article>
      <h1>Первинна ланка Буковини буде забезпечена службовими авто і обладнанням</h1>
      <h2>Водночас здійснюється будівництво нових амбулаторій і ремонти вже наявних</h2>
      <address>
        <time datetime="2019-11-21T18:52:00+00:00">21 Nov 2019, 18:52</time>
      </address>
      <p>Як розповідає <b>в. о. директора Департаменту охорони здоров’я Чернівецької ОДА Юрій Лесюк</b>, у рамках розвитку системи охорони здоров’я у сільській місцевості, первинну медичну допомогу Чернівецької області дооснастять сучасними службовими автомобілями.</p>
      <p>Відповідно до Наказу Міністерства розвитку громад та територій України від 15.11.2019 року №267, для первинної ланки охорони здоров’я Буковини передбачено придбання ще 62 одиниць службового автотранспорту. В цілому, згідно з попередніми наказами Міністерства регіонального розвитку, будівництва та житлово-комунального господарства України, 91 амбулаторія загальної практики – сімейної медицини Чернівецької області буде забезпечена новими службовими автомобілями на загальну суму 45,5 млн. грн. Про це повідомляє департамент охорони здоров'я Чернівецької ОДА.</p>
      <blockquote>Проведуть капітальний ремонт у 24 амбулаторіях та збудують 16 нових приміщень для закладів ПМД</blockquote>
      <p>Також, згідно із Наказом Міністерства розвитку громад та територій України від 15.11.2019 року №266, для Буковини скерують додаткові кошти на будівництво нових закладів первинної медичної допомоги та капітальний ремонт існуючих амбулаторій. Сума субвенції з державного бюджету місцевим бюджетам на здійснення заходів, спрямованих на розвиток системи охорони здоров’я у сільській місцевості, у даному випадку – на будівельні та ремонтні роботи у закладах ПМД, складає 137,4 млн. грн. Передбачено, що за ці асигнування проведуть капітальний ремонт у 24 амбулаторіях та збудують 16 нових приміщень для закладів ПМД.</p>
      <p>Розвиток системи охорони здоров’я у сільській місцевості також передбачає запровадження на первинній ланці телемедицини. Відповідно, амбулаторії загальної практики – сімейної медицини забезпечать телемедичним обладнанням. Для Чернівецької області заплановано придбання 148 комплектів такого обладнання, вартістю у 15,5 млн. грн.</p>
      <related>
        <h4>Схожі записи</h4>
        <a href="https://pogliad.ua/news/bukovina/pervinna-lanka-medzakladiv-bukovini-otrimae-avtotransport-i-obladnannya-dlya-telemedicini-375742"/>
        <a href="https://pogliad.ua/news/bukovina/na-budivnictvo-novih-ambulatoriy-na-bukovini-planuyut-skeruvati-157-mln-grn-353939"/>
        <a href="https://pogliad.ua/news/bukovina/na-bukovini-mae-buti-15-centriv-pmsd-ta-223-punkti-zdorov-ya-353542"/>
        <a href="https://pogliad.ua/news/bukovina/chernivecka-oblast-otrimae-28-novih-avtomobiliv-dlya-zakladiv-pmd-372957"/>
      </related>
    </article>
  </body>
</html>