<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641246/%D8%B1%D9%88%D8%B2%DB%8C-%DA%A9%D9%87-%D9%87%D9%86%D9%88%D8%B2-%D8%B4%D9%86%D8%A7%D8%AE%D8%AA%D9%87%E2%80%8C%D8%B4%D8%AF%D9%87-%D9%86%DB%8C%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T18:57:00+00:00"/>
    <meta property="og:title" content="روزی که هنوز شناخته‌شده نیست"/>
    <meta property="og:description" content="با پایان ششمین دوره برنامه کتاب‌گردی در روز کتاب‌گردی به نظر می‌رسد هنوز هم این روز برای مردم عادی شناخته‌شده نیست."/>
  </head>
  <body>
    <article>
      <h1>
        <a href="https://www.bultannews.com/fa/news/641246/%D8%B1%D9%88%D8%B2%DB%8C-%DA%A9%D9%87-%D9%87%D9%86%D9%88%D8%B2-%D8%B4%D9%86%D8%A7%D8%AE%D8%AA%D9%87%E2%80%8C%D8%B4%D8%AF%D9%87-%D9%86%DB%8C%D8%B3%D8%AA">روزی که هنوز شناخته‌شده نیست</a>
      </h1>
      <h2>با پایان ششمین دوره برنامه کتاب‌گردی در روز کتاب‌گردی به نظر می‌رسد هنوز هم این روز برای مردم عادی شناخته‌شده نیست.</h2>
      <address><time datetime="2019-11-21T18:57:00+00:00">21 Nov 2019, 18:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، برنامه <b>کتاب‌گردی</b> امسال در حالی شش‌ساله شد که هنوز هم مردم عادی از آن بی‌اطلاع هستند و یکی از سوال‌های اصلی‌شان با دیدن افراد حاضر در برنامه این است که چه خبر است و برخی نیز با نگاه‌های متعجب آن‌ها را همراهی می‌کنند. به نظر می‌رسد این اتفاق یعنی کتاب‌گردی بیشتر جنبه دولتی دارد و مسئولان باربط و بی‌ربط سعی دارند حتما در این مراسم شرکت کنند. هرچند نیکنام حسینی‌پور، مدیرعامل <b>خانه کتاب</b> بر مردمی شدن کتاب‌گردی تاکید دارد.</p>
      <p>ناگفته نماند که امسال کتاب‌گردی بی‌فروغ‌تر از سال‌های گذشته برگزار شد؛ البته اختلال در <b>اینترنت</b> در اطلاع‌رسانی درباره برگزاری این رویداد تاثیرگذار بود.</p>
      <p>مانند هر سال در این رویداد و در بازدید از کتاب‌فروشی‌ها قول‌ها و درخواست‌هایی رد و بدل شد؛ از اهدای ۱۰ هزار نسخه کتاب به کتاب‌فروشی‌های سیل‌زده پلدختر تا نصب تابلوهای راهنمای کتاب‌فروشی‌ها، همچنین از مساله معافیت مالیاتی کتاب‌فروشی‌ها تا نظارت بر فروش کتاب در مترو.</p>
      <p>برنامه‌ای که هرساله انجام می‌شود بازدید و سر زدن به کتاب‌فروشی‌های بزرگ و کوچک است، اما امسال علاوه بر کتاب‌فروشی‌ها، کتاب‌گردها به یک موسسه آموزشی نیز سر زدند که به نظر نمی‌رسد به کتاب و نشر ربطی داشته باشد و می‌توان گفت این رویه برخلاف اهداف اولیه کتاب‌گردی است که حمایت از کتاب‌فروشی‌های محله‌ها است.</p>
      <p>کتاب‌فروشی‌هایی چون گویا، چشمه، اساطیر، ثالث، جهاد دانشگاهی، مولا، حکمت، اسم، آموت، شهر کتاب ابن سینا، معارف و مفید و همچنین اتحادیه ناشران و کتاب‌فروشان تهران و نمایشگاه «اهدای کتاب به کتاب‌فروشی‌های سیل‌زده پلدختر» از جمله جاهایی بودند که امروز به آن‌ها سر زده شد.</p>
      <p>احمد مسجدجامعی‌، عضو شورای شهر تهران و بنیان‌گذار کتاب‌گردی، محمدجواد حق‌شناس، رئیس کمیسیون فرهنگی شورای شهر تهران، نیکنام حسینی‌پور، مدیرعامل خانه کتاب و دبیر هفته کتاب و تعدادی از خبرنگاران و عکاسان از افراد حاضر در برنامه کتاب‌گردی امسال بودند. برخلاف سال گذشته، کتاب‌فروشی‌ها عمدتا برنامه‌ای برای روز کتاب‌گردی نداشتند.</p>
      <p>محسن هاشمی، رئیس شورای شهر تهران نیز در بازدید از کتاب‌فروشی دفتر نشر معارف که بخش عمده‌ای از آثارش به نوشته‌های آیت‌الله هاشمی رفسنجانی اختصاص دارد حضور داشت.</p>
    </article>
  </body>
</html>