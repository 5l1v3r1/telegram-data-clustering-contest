<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/panagiotis-monemvasiotis-enas-panischiros-epichirimatias-gia-ton-ari"/>
    <meta property="og:site_name" content="Metrosport.gr"/>
    <meta property="article:published_time" content="2019-11-21T18:50:00+00:00"/>
    <meta property="og:title" content="Π. Μονεμβασιώτης: Ενας πανίσχυρος επιχειρηματίας με... μηδενικά χρέη"/>
    <meta property="og:description" content="Ποιος είναι ο ισχυρός άνδρας του Απόλλωνα Σμύρνης που βρέθηκε στο προσκήνιο της αθλητικής επικαιρότητας της Θεσσαλονίκης."/>
  </head>
  <body>
    <article>
      <h1>Π. Μονεμβασιώτης: Ενας πανίσχυρος επιχειρηματίας με... μηδενικά χρέη</h1>
      <h2>Ποιος είναι ο ισχυρός άνδρας του Απόλλωνα Σμύρνης που βρέθηκε στο προσκήνιο της αθλητικής επικαιρότητας της Θεσσαλονίκης.</h2>
      <address><time datetime="2019-11-21T18:50:00+00:00">21 Nov 2019, 18:50</time> by <a rel="author">Metrosport.gr Team</a></address>
      <p>
        <b>
          <u>
            <a href="http://www.metrosport.gr/article/../../../article/apokalipsi-protasi-monemvasioti-se-karipidi-gia-tin-agora-tis-pae-aris">Αίσθηση προκάλεσε η αποκάλυψη του Βασίλη Μάστορα για την πρόταση ύψους 8 εκατομμυρίων ευρώ του Παναγιώτη Μονεμβασιώτη προς τον Θεόδωρο Καρυπίδη για την εξαγορά του πλειοψηφικού πακέτου μετοχών της ΠΑΕ Αρης.</a>
          </u>
        </b>
      </p>
      <p>Ο κ. Μονεμβασιώτης, που ασχολείται με το ποδόσφαιρο όντας ιδιοκτήτης της ΠΑΕ Απόλλων Σμύρνης, είναι ένας ιδιαίτερα διορατικός επιχειρηματίας.</p>
      <p>Με καταγωγή από τη Σμύρνη, την πόλη της Ιωνίας στην οποία ιδρύθηκε ο Απόλλων το 1891, ο Μονεμβασιώτης είναι ένθερμος φίλαθλος της ομάδας.</p>
      <p>«Ο Απόλλωνας δεν είναι απλώς ένα ποδοσφαιρικό σωματείο. Είναι ένας πυλώνας πολιτισμού, ένα εμβληματικό σωματείο της προσφυγιάς που όμοιό του δεν υπάρχει. Ο Απόλλωνας σήμερα προσπαθεί να αποκαταστήσει τη θέση του στην ιστορία του ελληνικού ποδοσφαίρου» έχει δηλώσει χαρακτηριστικά.</p>
      <p>
        <b>Εμπλοκή στη «Βενέτης»</b>
      </p>
      <p>Το 2002 ο Παναγιώτης Μονεμβασιώτης απέκτησε το πλειοψηφικό πακέτο μετοχών της εταιρίας «Βενέτης».</p>
      <p>Ο Μπάμπης Βενέτης παραχώρησε στον ισχυρό άνδρα του Απόλλωνα το 52% των μετοχών της εταιρίας. Ο ίδιος κράτησε το 48% περιορίστηκε πλέον στη θέση του προέδρου, χωρίς φυσικά να εγκαταλείψει τον φούρνο της οδού Τατοΐου.</p>
      <p>
        <b>Αυτή είναι η «Βενέτης»</b>
      </p>
      <p>Η έδρα της εταιρείας, που ξεκίνησε το 1939 όταν ο Γιώργος Βενέτης από τα Ιωάννινα άνοιξε έναν μικρό φούρνο, βρίσκεται στη Λυκόβρυση.</p>
      <p>Η συνεργασία Μονεμβασιώτη-Βενέτη αλλάζει μορφή στα γνωστά καταστήματα, και δημιούργησε ένα πρότυπο και ιδιαίτερα κερδοφόρο δίκτυο μαγαζιών.</p>
      <p>Η νέα διοίκηση της εταιρείας επεξεργάστηκε και έθεσε σε εφαρμογή ένα νέο σύγχρονο αναπτυξιακό πρόγραμμα ποιοτικής αναβάθμισης σε όλους τους τομείς με ταυτόχρονη αναδιοργάνωση όλων των υπηρεσιών της.</p>
      <p>Το 2002 η εταιρεία είχε χρέη 27 εκατ. ευρώ έχοντας τζίρο μόλις 12 εκατ. ευρώ. Εξ αυτών τα 21 εκατ. αφορούσαν οφειλές προς τις τράπεζες. Τότε λοιπόν ήταν η ώρα της δράσης. Η «Βενέτης» αποφάσισε να απομακρύνει στελέχη που δεν κατανοούσαν τη νέα συγκυρία και βαρύνονταν με πλήθος λαθών και να επενδύσει σε δικά της παιδιά. Κατώτερα μεν στελέχη αλλά με αγάπη για την εταιρεία, που ήθελαν να δοκιμάσουν τις δυνάμεις τους και να αναδειχτούν.</p>
      <p>Με τον Παναγιώτη Μονεμβασιώτη σε ρόλο διεθύνοντος συμβούλου, όλοι μαζί κατάφεραν όχι μόνο να αντιστρέψουν το κλίμα αλλά και να εκτοξεύσουν την εταιρία.</p>
      <p>«Τρώγαμε για 12 χρόνια… φακές. Κοιμόμουν στις εγκαταστάσεις και μαζί με την ομάδα δεν διστάσαμε να εργαστούμε ακόμα και 24 ώρες επί 7 ημέρες την εβδομάδα. Ομως το 2013 ξεχρεώσαμε τα πάντα», ανέφερε ο Παναγιώτης Μονεμβασιώτης σε συνέντεξή του στο newmoney.gr τον Αύγουστο του 2006.</p>
      <p>Σήμερα, η «Βενέτης» είναι μια εταιρεία με μηδενικό δανεισμό σε όλα τα επίπεδα που χρηματοδοτεί κάθε αναπτυξιακή της δραστηριότητα μόνη της.</p>
      <p>
        <b>Στις 1000 κορυφαίες εταιρίες της Ευρώπης</b>
      </p>
      <p>Η αναπτυξιακή πορεία της «Βενέτης» είναι τέτοια που πρόσφατα βραβεύτηκε ως μία από τις 1.000 καλύτερες ευρωπαϊκές εταιρείες σε έναν διαγωνισμό όπου οι ελληνικές επιχειρήσεις που συμμετείχαν ήταν μόλις 21. Η βράβευση έγινε στα κτίρια του Ευρωπαϊκού Κοινοβουλίου και η «Βενέτης» υπήρξε η μοναδική ελληνική εταιρεία που προσκλήθηκε και παραβρέθηκε. Η βράβευση αυτή είχε να κάνει με μια προσπάθεια ή, πιο συγκεκριμένα, ένα σχέδιο δράσης για την ένωση των ευρωπαϊκών κεφαλαιαγορών.</p>
      <p>
        <b>Αρωγός και στον πολιτισμό</b>
      </p>
      <p>Ο Παναγιώτης Μονεμβασιώτης τρέφει μεγάλη αγάπη όχι μόνο για τον αθλητισμό, αλλά και τον πολιτισμό. Πολλές δράσεις της «Βενέτης», συνδυάζονται με παράλληλες ενέργειες, όπως αυτές σε συνεργασία με το Μουσείο Μπενάκη – ο λόγος για τις αναπαλαιώσεις σε εμβληματικά κτίρια του Τσίλερ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/sinantisi-charistea-me-thodoro-theodoridi"/>
        <a href="http://www.metrosport.gr/article/agkalia-me-to-tropeo-tou-euro-charisteas-pic"/>
        <a href="http://www.metrosport.gr/article/nok-aout-sountgkren-gia-to-pechnidi-me-tin-aek"/>
        <a href="http://www.metrosport.gr/article/skeptikos-enopsi-aek-eningk"/>
        <a href="http://www.metrosport.gr/article/souper-atichos-martin-tonso"/>
        <a href="http://www.metrosport.gr/article/aris-isorropia-dio-epipedon"/>
      </related>
    </article>
  </body>
</html>