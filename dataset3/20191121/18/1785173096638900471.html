<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/grupul-city-grill-afaceri-de-148-milioane-de-lei-dupa-9-luni-clientii-romani-se-reintorc-la-preparatele-traditionale-1922404021002019111819176894"/>
    <meta property="og:site_name" content="News.ro"/>
    <meta property="article:published_time" content="2019-11-21T18:40:00+00:00"/>
    <meta property="og:title" content="Grupul City Grill, afaceri de 148 milioane de lei după 9 luni. Clienţii români se reîntorc la preparatele tradiţionale"/>
    <meta property="og:description" content="În primele nouă luni ale anului s-a înregistrat o creştere de 13% a cifrei de afaceri în grupul de restaurante City Grill, faţă de perioada similară din 2018, aceasta ajungând la 148 milioane de lei, în condiţiile în care tot mai mulţi consumatori români se reîntorc la preparatele tradiţionale, a anunţat compania."/>
  </head>
  <body>
    <article>
      <h1>Grupul City Grill, afaceri de 148 milioane de lei după 9 luni. Clienţii români se reîntorc la preparatele tradiţionale</h1>
      <address><time datetime="2019-11-21T18:40:00+00:00">21 Nov 2019, 18:40</time> by <a rel="author">Dinu Boboc</a></address>
      <p>
        <b>În primele nouă luni ale anului s-a înregistrat o creştere de 13% a cifrei de afaceri în grupul de restaurante City Grill, faţă de perioada similară din 2018, aceasta ajungând la 148 milioane de lei, în condiţiile în care tot mai mulţi consumatori români se reîntorc la preparatele tradiţionale, a anunţat compania.</b>
      </p>
      <p>Comanda medie a crescut faţă de 2018 cu 10% ajungând la aproape 100 lei, iar printre factorii care au completat dinamica pozitivă din acest an se numără investiţiile făcute în extinderea şi modernizarea spaţiilor grupului City Grill, fidelizarea clienţilor prin programul Out4Food, dar şi comportamentul clienţilor, care se întorc din ce în ce mai des la meniurile tradiţionale.</p>
      <p>”Programul de fidelizare Out4Food a depăşit 120.000 membri şi rămâne un indicator de performanţă, iar clienţii acestuia generează peste 40% din cifra de afaceri, revenind în medie în restaurantele grupului de 2,5 ori/lună. Evoluţia acestui program ne face să privim optimist finalul de an, mai ales că urmează o perioadă aglomerată, cu petreceri corporate şi nu numai, sărbătorile de iarnă, iar acestea, istoric, cresc considerabil valoarea bonului mediu, precum şi gradul de ocupare în restaurante. Anul trecut, la începutul lunii decembrie eram aproape fully booked pentru petrecerile de Crăciun şi de Anul Nou şi estimăm că acelaşi lucru se va întâmpla şi în 2019”, a declarat Daniel Mischie, CEO Grup City Grill.</p>
      <p>Investiţiile realizate în primele 9 luni ale anului au depăşit 1,7 milioane de euro, iar până la sfârşitul lui 2019 suma va depăşi 2 milioane de euro.</p>
      <p>Acestea au fost direcţionate atât câtre modernizarea şi consolidarea locaţiilor existente, dar şi către deschiderea de noi spaţii -restaurantul Becker Brau, cu o suprafaţă de 1.000 de metri pătraţi şi o capacitate totală de 500 de persoane şi extinderea restaurantului Hanul lui Manuc cu un spaţiu tip băcănie.</p>
      <p>În ceea ce priveşte comportamentul de consum, tendinţele actuale arată că tot mai mulţi clienţi sunt atenţi la provenienţa alimentelor, la reţete, iar acest lucru a generat inclusiv o reîntoarcere a acestora către preparate tradiţionale, cu ingrediente simple, de provenienţă locală, cu care românii sunt deja familiarizaţi şi în care au încredere, potrivit companiei.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>