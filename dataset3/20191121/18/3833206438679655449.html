<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Vnimanie-Prodadeni-sa-50-kg-sudzhuk-zarazen-s-listeriya-a-sushto-i-riba-915750"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T18:07:00+00:00"/>
    <meta property="og:title" content="Внимание! Продадени са 50 кг суджук, заразен с листерия, а също и риба!"/>
    <meta property="og:description" content="Българската агенция по безопасност на храните (БАБХ) взе извънредно 300 проби от готови за консумаци..."/>
  </head>
  <body>
    <article>
      <h1>Внимание! Продадени са 50 кг суджук, заразен с листерия, а също и риба!</h1>
      <address>
        <time datetime="2019-11-21T18:07:00+00:00">21 Nov 2019, 18:07</time>
      </address>
      <p>Българската агенция по безопасност на храните (БАБХ) взе извънредно 300 проби от готови за консумация храни за наличие на листерия моноцитогенес. Пробите са взети от три групи продукти, в които е най-вероятно развитието на бактерията: месни сурово-сушени продукти - 143 проби, сирена с кратък период на зреене - 78 проби и пушени, веяни и мариновани рибни продукти 79 - проби. Продуктите са с произход България, Европейски съюз и трети страни.</p>
      <p>Установени са две несъответствия, за които са предприети всички необходими действия за изтегляне от пазара на засегнатите храни и за предотвратяване на нови случаи на замърсяване.</p>
      <p>В единия случай бактерията е открита в пушена скумрия на шайби, произведена в България, а във втория в домашен свински суджук, също българско производство. Инспекторите успели да изтеглят от търговската мрежа 15 килограма от скумрията, а останалите 45 са продадени.</p>
      <p>От заразения домашен суджук са произведени 50 килограма, но количества от него не са открити в магазините, което означава, че суджукът е продаден. Информация за проблемните партиди клиентите могат да получат от магазина, от който са купили от въпросната риба или суджук.</p>
      <p>Извънредните проверки са проведени по инициатива на БАБХ във връзка с установени случаи на листерия в храни в кратък период от време.</p>
      <p>Агенцията провежда регулярен мониторинг на храните, пуснати на пазара, с цел проверка на ефективността на прилаганите от производителите и търговците мерки за осигуряване спазването на микробиологичните критерии.</p>
      <p>В случай на констатирани несъответствия незабавно се предприемат всички законови мерки за гарантиране на максимална защитата на здравето на потребителите.</p>
    </article>
  </body>
</html>