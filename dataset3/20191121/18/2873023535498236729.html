<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/boyli/219886_i-gnosti-agnosti-boyli-ton-ellinon"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T18:34:08+00:00"/>
    <meta property="og:title" content="Η γνωστή άγνωστη Βουλή των Ελλήνων"/>
    <meta property="og:description" content="Σήμερα τα εγκαίνια της έκθεσης με θέμα την ιστορία του κοινοβουλευτισμού μέσα από εικαστικά έργα, φωτογραφίες, χειρόγραφα, πρωτότυπα τεκμήρια και τον Τύπο της εποχής"/>
  </head>
  <body>
    <article>
      <h1>Η γνωστή άγνωστη Βουλή των Ελλήνων</h1>
      <address><time datetime="2019-11-21T18:34:08+00:00">21 Nov 2019, 18:34</time> by <a rel="author">Ιωάννα Σωτήρχου</a></address>
      <p>
        <b>Σήμερα τα εγκαίνια της έκθεσης με θέμα την ιστορία του κοινοβουλευτισμού μέσα από εικαστικά έργα, φωτογραφίες, χειρόγραφα, πρωτότυπα τεκμήρια και τον Τύπο της εποχής</b>
      </p>
      <p>Σήμερα τα εγκαίνια της έκθεσης με θέμα την ιστορία του κοινοβουλευτισμού μέσα από εικαστικά έργα, φωτογραφίες, χειρόγραφα, πρωτότυπα τεκμήρια και τον Τύπο της εποχής</p>
      <p>Σχεδόν δύο αιώνες κοινοβουλευτικού βίου αφηγείται η έκθεση με θέμα την ιστορία και τη λειτουργία του κοινοβουλευτισμού στην Ελλάδα, που θα εγκαινιάσει απόψε στις 6 μ.μ. ο πρόεδρος της Βουλής των Ελλήνων Κ. Τασούλας στον εκθεσιακό χώρο του Ιδρύματος της Βουλής (Βασ. Σοφίας 11 με είσοδο από τη Σέκερη).</p>
      <blockquote>Στοπ καρέ... στα σχεδόν 200 χρόνια λειτουργίας της</blockquote>
      <p>Μέσα από εικαστικά έργα, φωτογραφίες, χειρόγραφα και έντυπα, τον Τύπο της εποχής αλλά και... κάλπες, πρωτότυπα τεκμήρια και υλικό σε αναπαραγωγή από διάφορα αρχεία, ξετυλίγονται γνωστές και λιγότερο φωτισμένες πτυχές μιας ιστορίας σε διαφορετικές θεματικές:</p>
      <p>● τις Αφετηρίες (1821-1862) στην Ελληνική Επανάσταση, την πρώτη Εθνοσυνέλευση και το Σύνταγμα που όριζε ως σκοπό «(...) να διοικηθώμεν με νόμους δικαίους, ή να χαθώμεν εξ ολοκλήρου (...)», την Εμπέδωση του Κοινοβουλευτισμού (1862-1915), τους Διχασμούς την περίοδο 1915-1974 και το Νέο Ξεκίνημα (1974-1989), που καλύπτει την πρώτη φάση της Μεταπολίτευσης, παρουσιάζονται οι σταθμοί του κοινοβουλευτισμού και παράλληλα της ελληνικής κοινωνίας.</p>
      <p>● Δεν λείπει βέβαια ένα πανόραμα των εκλογών που αποτυπώνει τις αλλαγές στη διεξαγωγή των προεκλογικών αγώνων μέχρι και τις πελατειακές σχέσεις που αναπτύσσονται με... αιτήματα επιλεκτικών διορισμών συμπολιτών, συχνά από την εκλογική περιφέρεια του βουλευτή.</p>
      <p>● Την ενότητα για τους βουλευτές συνοδεύει και ένας διαφωτιστικός πίνακας που δείχνει την αυξομείωση των αντιπροσώπων ανάλογα με την κοινοβουλευτική περίοδο αλλά και τις ποικίλες καταβολές και διαφοροποιήσεις τους -γεωγραφικές, πολιτικές, κοινωνικές, θρησκευτικές.</p>
      <p>● Παρουσιάζονται οι βασικές λειτουργίες της Βουλής, ο κοινοβουλευτικός έλεγχος που ασκεί η Βουλή στην κυβέρνηση και τα στάδια παραγωγής νομοθετικού έργου, από το νομοσχέδιο μέχρι την ψήφιση και δημοσίευσή του ως νόμου στην Εφημερίδα της Κυβέρνησης, μέσα από δύο συγκεκριμένα παραδείγματα.</p>
      <p>● Και φυσικά δεν λείπει η περιήγηση στα κτίρια που στέγασαν τα νομοθετικά σώματα από την Επανάσταση έως τις μέρες μας.</p>
      <hr/>
      <p><b>info:</b> Η έκθεση, που έχει οργανώσει το Ιδρυμα της Βουλής των Ελλήνων για τον Κοινοβουλευτισμό και τη Δημοκρατία, έχει ελεύθερη είσοδο και θα διαρκέσει περίπου έναν χρόνο. Ωρες λειτουργίας: καθημερινά 9.00-16.00, Πέμπτη &amp; Παρασκευή 9.00-20.00, Σαββατοκύριακο 10.00-15.00.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/boyli/141854_apopoinikopoiisi-kai-tis-kalliergeias-gia-prosopiki-hrisi"/>
        <a href="https://www.efsyn.gr/politiki/boyli/139613_proto-bima-gia-prosbasi-asthenon-se-elliniki-kannabi"/>
        <a href="https://www.efsyn.gr/politiki/boyli/130380_o-anapantehos-istorikos-thisayros-tis-boylis"/>
        <a href="https://www.efsyn.gr/politiki/boyli/219942_diastayrosan-ta-xifi-toys-sti-boyli-gia-ton-nomo-peri-eythynis-ypoyrgon"/>
        <a href="https://www.efsyn.gr/politiki/boyli/219937_oi-tesseris-basikes-allages-sto-shedio-nomoy-gia-tin-psifo-ton-apodimon"/>
        <a href="https://www.efsyn.gr/politiki/boyli/219797_diafonies-stin-olomeleia-gia-tin-eklogi-ptd"/>
      </related>
    </article>
  </body>
</html>