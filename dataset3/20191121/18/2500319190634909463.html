<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574859/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-21T18:47:46+00:00"/>
    <meta property="og:title" content="&quot;יכהן עד פס&quot;ד חלוט&quot; vs &quot;חייב להתפטר&quot;: התגובות להחלטת היועמ&quot;ש"/>
    <meta property="og:description" content="במערכת הפוליטית תגובות רבות להחלטת היועמ&quot;ש מנלבליט, בצד השמאלי של המפה הפוליטית קוראים לנתניהו להתפטר לאלתר, ואילו בימין מגבים את ראש הממשלה ומזכירים כי על פי חוק זכותו לכהן כל זמן שאין פסק דין חלוט"/>
  </head>
  <body>
    <article>
      <h1>"יכהן עד פס"ד חלוט" vs "חייב להתפטר": התגובות להחלטת היועמ"ש</h1>
      <address><time datetime="2019-11-21T18:47:46+00:00">21 Nov 2019, 18:47</time> by <a rel="author">איתי גדסי</a></address>
      <p>
        <b>במערכת הפוליטית תגובות רבות להחלטת היועמ"ש מנלבליט, בצד השמאלי של המפה הפוליטית קוראים לנתניהו להתפטר לאלתר, ואילו בימין מגבים את ראש הממשלה ומזכירים כי על פי חוק זכותו לכהן כל זמן שאין פסק דין חלוט</b>
      </p>
      <figure>
        <img src="http://www.93fm.co.il/wp-content/uploads/2015/12/H-Z-03-e1485335135394-1024x771.jpg"/>
        <figcaption>
          <cite>צילום: חיים צח, לע''מ</cite>
        </figcaption>
      </figure>
      <p>תגובות רבות במערכת הפוליטית להחלטת היועץ המשפטי הערב להגיש כתב אישום כנגד ראש הממשלה בנימין נתניהו בתיקי 1000, 2000, ו-4000 בסעיפי שוחד, מרמה והפרת אמונים.</p>
      <p>בצד השמאלי של המפה הפוליטית קוראים לנתניהו להתפטר לאלתר, ואילו בימין מגבים את ראש הממשלה ומזכירים כי על פי חוק זכותו לכהן כל זמן שאין פסק דין חלוט.</p>
      <p>במפלגת "כחול לבן" הגיבו להחלטה וקרא לראש הממשלה להתפטר: "ראש ממשלה ששקוע עד צוואר בחקירות, אין לו מנדט מוסרי וציבורי לקבוע דברים כל כך גורליים למדינת ישראל. כי קיים חשש אמיתי ולא בלתי מבוסס, שהוא יכריע הכרעות על בסיס האינטרס האישי של ההישרדות הפוליטית שלו, ולא לפי האינטרס הלאומי".</p>
      <p>יו"ר המחנה הדמוקרטי ח"כ ניצן הורוביץ על ההחלטה: "נתניהו חייב ללכת עכשיו. למען אזרחי ישראל והמדינה, למען הדמוקרטיה ושלטון החוק, אסור שנתניהו יכהן ולו רגע אחד נוסף, מדובר בשפל היסטורי. בפעם הראשונה בתולדות ישראל נאחז ראש ממשלה בכיסאו תחת כתב אישום חמור".</p>
      <p>הורביץ הוסיף כי לדעתו על חברי הכנסת שלא לאפשר לנתניהו להמשיך לכהן: "זוהי קריאה אחרונה לכל נבחרי הציבור, לסיעות הכנסת ולחברי הליכוד בפרט: אמרו בקול ברור – עד כאן, תם עידן נתניהו. בגסיסתו הפוליטית ישרוף ראש הממשלה היוצא כל חלקה טובה של יושר וממלכתיות. מי שידבוק בנאמנות עיוורת אליו, ייזכר כמי שנתן ידו להשחתה החמורה ביותר של הדמוקרטיה הישראלית ולפגיעה ישירה במדינה".</p>
      <p>ח"כ שלמה קרעי הליכוד: "לקרוא את כתב האישום ולפחד, מגישים כתב אישום נגד רה"מ על שוחד כאשר כתב האישום מאולץ ומופרך. היועמ"ש לא הצליח לסתום עם האצבע את שטף הטרלול והניסיון להפיכה שלטונית באמצעות צבא של פרקליטים. צבא המונהג על ידי אדם אחד ששם לו למטרה להדיח ראש ממשלה מכהן".</p>
      <p>קרעי מזכיר כי בדמוקרטיה כל אדם חף מפשע עד שיוכח אחרת: "רה"מ חף מפשע עד שיוכח אחרת. הוא ימשיך לכהן כי כך קובע החוק ואף שופט בג"צ לא יעז להתערב בזה. יש ציבור גדול מאוד שישמור על החוק במקום אלו שאמונים עליו באופן רשמי ומעלו בתפקידם".</p>
      <p>יו"ר סיעת העבודה-גשר, ח"כ איציק שמולי: "מלא יהיה כלום כי לא היה כלום הגענו לכתב האישום החמור בהיסטוריה של המדינה שהוגש כנגד נבחר ציבור בעבירות של טוהר המידות. נתניהו איבד כל סמכות מוסרית וציבורית לקבל החלטות בשם העם ומדינת ישראל לא יכולה להרשות לעצמה ראש ממשלה שכבול לענייניו בבית המשפט בבוקר וצריך לכנס קבינט בטחוני בלילה. עליו לפנות את מקומו כדי לנהל את ענייניו מחוץ לפוליטיקה ולהפסיק להשתלח ולשסע את שליחיו במערכת אכיפת החוק שעשתה עבודתה נאמנה באופן מקצועי ויסודי. הדבר יאפשר ברגע גם הקמת ממשלת אחדות עם הליכוד ויחלץ את ישראל מהתסבוכת הפוליטית שאליה נקלעה".</p>
      <related>
        <a href="http://www.93fm.co.il/radio/574974/"/>
        <a href="http://www.93fm.co.il/radio/574882/"/>
        <a href="http://www.93fm.co.il/radio/574963/"/>
      </related>
    </article>
  </body>
</html>