<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019616/%D8%AD%D8%AF%D9%88%D8%AF-26-%D9%85%D8%B1%DA%A9%D8%B2-%D8%AA%D9%88%D8%A7%D9%86-%D8%A8%D8%AE%D8%B4%DB%8C-%D9%86%DB%8C%D9%85%D9%87-%DA%A9%D8%A7%D8%B1%D9%87-%D8%A7%D8%B2-8-%D8%B3%D8%A7%D9%84-%D9%82%D8%A8%D9%84-%D8%AF%D8%A7%D8%B1%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-21T11:41:57+00:00"/>
    <meta property="og:title" content="حدود 26 مرکز توان‌بخشی نیمه‌کاره از 8 سال قبل داریم"/>
    <meta property="og:description" content="ایسنا/خراسان رضوی رئیس اداره آموزش و پرورش استثنایی خراسان رضوی گفت: حدود 26 مرکز توان‌بخشی نیمه‌کاره از 8 سال قبل داریم و 33 پروژه در حال تاسیس و ساخت است."/>
  </head>
  <body>
    <article>
      <h6 class="kicker">رئیس اداره آموزش و پرورش استثنایی خراسان رضوی</h6>
      <h1>حدود 26 مرکز توان‌بخشی نیمه‌کاره از 8 سال قبل داریم</h1>
      <address><time datetime="2019-11-21T11:41:57+00:00">21 Nov 2019, 11:41</time> by <a rel="author">سیدمحمد اسحاق‌زاده</a></address>
      <p>ایسنا/خراسان رضوی رئیس اداره آموزش و پرورش استثنایی خراسان رضوی گفت: حدود 26 مرکز توان‌بخشی نیمه‌کاره از 8 سال قبل داریم و 33 پروژه در حال تاسیس و ساخت است.</p>
      <p>مهدی قاسمی‌پور‌، امروز در حاشیه اولین اجلاس رؤسای ادارات آموزش‌وپرورش استثنایی کشور در سال98،  در جمع خبرنگاران عنوان کرد: در حال حاضر از 7 یا 8 سال قبل پروژه‌هایی را داریم که به صورت نیمه کاره مانده و رها شده‌اند که این‌ها حدود 26 مرکز است. در سطح استان 33 پروژه داریم که در حال تاسیس و ساخت است.</p>
      <p>وی افزود: در اداره کل نوسازی، تعدادی از این پروژه‌ها تخصیص اعتبار شده و مراحل ساخت آن‌ها  به طور کامل  شروع شده است.</p>
      <p>رئیس اداره آموزش‌و‌پرورش استثنایی خراسان رضوی در رابطه با پروژه‌های بارز و شاخص در حال افتتاح گفت: طی یک ماه آینده  افتتاح  استخر دانش‌آموزان با نیازهای ویژه، که اولین استخر در سطح  کشور است، را داریم و همچنین افتتاح اولین مجتمع  خدمات توان‌بخشی و مشاوره را در سطح استان خراسان رضوی خواهیم داشت که با برنامه و نقشه‌ای که  طراحی شده، در کشور بی‌نظیر خواهد بود.</p>
      <p>قاسمی‌پور خاطر نشان کرد: در وهله اول باید به توسعه فضاهای فیزیکی و در وهله بعد به تجهیزات توان‌بخشی  دانش‌آموزان استثنایی استان توجه  ویژه داشت. متاسفانه در سطح شهرستان‌ها با کمبود کلاس مواجه‌ایم.</p>
      <p>وی ادامه داد: در شهرستان‌ها به دلیل خدمات خوبی که در سالیان گذشته برای دانش آموزان استثنایی استان صورت گرفته، به دوره‌های متوسطه حرفه‌ای رسیده‌اند. مواجه با کمبود کلاس تقاضایی است که از خیرین و سایر ارگان‌هایی که می‌توانند کمک کنند، دارم.</p>
      <p>رئیس اداره آموزش‌و‌پرورش استثنایی خراسان رضوی، تصریح کرد: همه دانش آموزان با نیازهای ویژه و خاص، توانایی‌های زیادی دارند. به دلیل خدمات خوبی که در سالیان گذشته برای دانش آموزان استثنایی داشته‌ایم، به دوره‌های متوسطه حرفه‌ای رسیده‌اند.</p>
      <p>انتهای پیام</p>
    </article>
  </body>
</html>