<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/cucchi-gabrielli-mie-parole-non-erano-contro-nessuno-serve-cautela-prima-di-esprimere-giudizi/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T11:14:52+00:00"/>
    <meta property="og:title" content="Cucchi, Gabrielli: “Mie parole non erano contro nessuno, serve cautela prima di esprimere giudizi”"/>
    <meta property="og:description" content="Il capo della Polizia Franco Gabrielli torna sul caso Cucchi e smentisce chi sostiene che abbia attaccato Matteo Salvini. Gabrielli aveva detto: 'Tutti coloro che hanno espresso giudizi avventati sulla vicenda dovrebbero riflettere'. Oggi ribadisce che le sue parole non erano contro qualcuno, ma un semplice invito a un utilizzo 'più cauto e riflessivo dei giudizi'."/>
  </head>
  <body>
    <article>
      <h1>Cucchi, Gabrielli: “Mie parole non erano contro nessuno, serve cautela prima di esprimere giudizi”</h1>
      <h2>Il capo della Polizia Franco Gabrielli torna sul caso Cucchi e smentisce chi sostiene che abbia attaccato Matteo Salvini. Gabrielli aveva detto: “Tutti coloro che hanno espresso giudizi avventati sulla vicenda dovrebbero riflettere”. Oggi ribadisce che le sue parole non erano contro qualcuno, ma un semplice invito a un utilizzo “più cauto e riflessivo dei giudizi”.</h2>
      <address><time datetime="2019-11-21T11:14:52+00:00">21 Nov 2019, 11:14</time> by <a rel="author" href="https://www.fanpage.it/author/francescodiblasi/" target="_blank">Francesco Di Blasi</a></address>
      <p>Ieri il capo della Polizia <b>Franco Gabrielli</b> aveva commentato il <b>caso Cucchi</b> invitando alla riflessione tutti coloro che avevano espresso giudizi avventati. Le <a href="https://www.fanpage.it/attualita/ilaria-cucchi-querela-salvini-gabrielli-chi-ha-espresso-giudizi-avventati-chieda-scusa/">parole di Gabrielli</a> da molti erano state interpretate come un commento alle <a href="https://youmedia.fanpage.it/video/al/Xc2itOSwOj1J_NtG">parole di Matteo Salvini</a>, pronunciate subito dopo la sentenza sulla morte di Stefano Cucchi. Oggi il capo della Polizia smentisce queste interpretazioni e dice: "<i>Ieri a Napoli non ho espresso nessuna parola contro qualcuno, peraltro ho richiamato tutti a un utilizzo più cauto e riflessivo dei giudizi e ho sottolineato come ci si sia comportati in maniera non corretta nei confronti dei familiari di Stefano Cucchi. Al tempo stesso invito anche oggi a una cautela perché siamo di fronte a una sentenza di primo grado</i>".</p>
      <p>Più in generale Franco Gabrielli chiede di non strumentalizzare la vicenda Cucchi esortando tutti ad adottare un approccio meno manicheo. <i>"A quasi 60 anni ho imparato che il mondo non è bianco o nero ma ha tanti grigi e che, quando si esprimono giudizi, lo si fa con l'emotività del momento senza rendersi conto che le cose più complesse e tutti dovrebbero avere un briciolo di rispetto e di attenzione", </i>dice, rispondendo ad alcuni cronisti.</p>
      <p>La posizione "sopra le parti" di Gabrielli viene ribadita anche quando gli si chiede di commentare le parole di Matteo Salvini in merito all'intenzione di<a href="https://www.fanpage.it/politica/salvini-vuole-eliminare-il-reato-di-tortura-antigone-vuole-limpunita-di-chi-usa-la-violenza/"> modificare </a><b><a href="https://www.fanpage.it/politica/salvini-vuole-eliminare-il-reato-di-tortura-antigone-vuole-limpunita-di-chi-usa-la-violenza/">la legge sul reato di tortura.</a> </b>Gabrielli si smarca dicendo: <i>"Non sono chiamato a commentare le parole e le espressioni di un leader politico, credo che non mi appartenga come ruolo e come funzione, credo di essermi costruito una storia che è fatta di non timidezza rispetto a ciò che voglio dire</i> – sottolinea – <i>e in ogni occasione ho sempre detto la mia nell'ambito e nelle responsabilità che mi sono proprie".</i></p>
      <p>Il leader del Carroccio, invitato al congresso nazionale del SAP, il Sindacato Autonomo da Polizia, aveva detto: "<i>Ormai lo sport preferito da alcuni detenuti è la denuncia immotivata di violenza o tortura da parte di donne e uomini in divisa. Bisogna rivedere quella normativa perché c’è l’avvocato ‘a gratis', all’infinito, non per i poliziotti ma per i delinquenti"</i>, concludendo poi l'intervento con la promessa di modificare la legge appena sarà al governo.</p>
    </article>
  </body>
</html>