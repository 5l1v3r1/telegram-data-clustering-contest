<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/vai-dalasai-vajadzetu-iegut-grifinu-lai-izveidotu-lideru-trio-ar-porzingi-un-doncicu/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-21T11:23:54+00:00"/>
    <meta property="og:title" content="Vai Dalasai vajadzētu iegūt Grifinu, lai izveidotu līderu trio ar Porziņģi un Dončiču?"/>
    <meta property="og:description" content="Latvijas basketbola spīdekļa Kristapa Porziņģa pārstāvētās Nacionālās basketbola asociācijas (NBA) klubam Dalasas “Mavericks” būtu gudri izskatīt iespēju maiņas darījuma rezultātā iegūt Detroitas “Pistons” spēlētāju Bleiku Grifinu, uzskata vairāki Ziemeļamerikas basketbola apskatnieki."/>
  </head>
  <body>
    <article>
      <h1>Vai Dalasai vajadzētu iegūt Grifinu, lai izveidotu līderu trio ar Porziņģi un Dončiču?</h1>
      <address><time datetime="2019-11-21T11:23:54+00:00">21 Nov 2019, 11:23</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Latvijas basketbola spīdekļa Kristapa Porziņģa pārstāvētās Nacionālās basketbola asociācijas (NBA) klubam Dalasas “Mavericks” būtu gudri izskatīt iespēju maiņas darījuma rezultātā iegūt Detroitas “Pistons” spēlētāju Bleiku Grifinu, uzskata vairāki Ziemeļamerikas basketbola apskatnieki.</p>
      <p>Portāla “Sports Illustrated” sadaļa ar nosuakumu “Dallasbasketball” jau izsenis veic līdzjutēju aptauju, kā arī vēro notikumus līgā, pareģejot kādi maiņas darījumi “Mavericks” komandai varētu nākt par labu. Portāla apskatnieks Mets Galacans uzskaitījis vairākas potenciālās idejas, kuras būtu vērtīgi izskatīt “Mavericks” vadībai.</p>
      <p>Zīmīgi, ka iepriekš vairāki apskatnieki minējuši, lai “Mavericks” kļūtu par tiešām nozīmīgu spēku, komandai vajadzētu piesaistīt arī trešo līderi. Kā zināms, šobrīd nasta uzbrukumā guļas uz diviem Eiropas talantiem: slovēni Luka Dončiču un latvieti Kristapu Porziņģi.</p>
      <p>“Darījums ar Detroitu, lai iegūtu Bleiku Grifinu, varētu padarīt šo darbiņu,” raksta cits SI  apskatnieks Deltons Trigs. “Detroita iepriekšējā sezonā <i>knapi</i> tika “play off”, kur tai pāri pārbrauca “Bucks”. Arī šī sezona iesākusies visai bēdīgi, jo 13 spēlēs izcīnītas tikai četras uzvaras. “Pistons” neizskatās pēc komandas, kas tuvākajā laikā varētu pretendēt uz panākumiem. Grifins šajā sezonā laukumā bijis tikai divās spēlēs, jo vēl atkopjas no ceļgala savainojuma, tomēr basketbolista savainojumu vēsture varētu nebaidīt Marku Kjūbanu, jo viņš allaž ticējis savas komandas mediķu spēkiem, atgriezt laukumā jau norakstītus spēlētājus.”</p>
      <p>Tāpat žurnālists norāda, ka Grifina iegūšanā ir salīdzinoši maz risku, jo spēka uzbrucējs, neskatoties uz savainojumiem, vienmēr spējis vidēji gūt ap 25 punktiem un iekļūt “All Star” komandās. Tāpat Grifins ir allaž bijis savu komandas biedru cienīts, tādēļ viņš nestātos ceļā jauno talantu Porziņģa un Dončiča attīstībai, lai stārmešu gaismā nonāktu pats. “Grifins lieliski varētu papildināt Dončiča un Porziņģa duetu. Viņš labi var spēlēt postā, tāpat viņš var gūt punktus no ārienes,” piebilda Trigs.</p>
      <p>Grifins varētu atrisināt komandas galvassāpi, kas radās pirmsezonā: atlēkušās bumbas.</p>
      <p>Šobrīd ar visas komandas spēkiem var šķist, ka šo problēmu ir Kārlails ir atrisinājis, bet Grifina pievienošana sastāvam liktu par šo problēmu aizmirst pavisam. “Ja Grifins pievienotos komandai, Porziņģis varētu spēlēt centra pozīcijā, bet komanda iegūtu lielāku stabilitāti uzbrukumā, ja kads no līderiem aizvada sliktu spēli, vienmēr būs kāds cits, kas var “izšaut”.”</p>
      <p>Apskatnieki arī norāda, ka “Mavericks”, lai iegūtu Grifinu varētu šķirties no Džeilena Bransona, Dvaita Povela, Tima Hārdaveja, otrās kārtas izvēles 2020.gada draftā un pirmās kārtas izvēles 2025.gadā.</p>
      <p>30 gadus vecais Grifins šajā sezonā saņem 34 miljonus dolāru, bet nākamajā sezonā viņa alga pieaugs līdz 37 miljoniem, kamēr 2021./2022.gada sezonā tā būs jau 39 miljoni dolāri.</p>
      <p>2009.gada NBA draftā Grifinu ar pirmo numuru izvēlējās Losandželosas “Clippers” komanda, kurā basketbolists spēlēja līdz 2018.gada janvārim, kad tika aizmainīts uz Detroitas “Pistons”.</p>
      <p>Iepriekšējā sezonā Grifins “Pistons” rindās devās laukumā 75 pamatturnīra spēlēs, caurmērā izceļoties ar 21,9 punktiem, 7,5 atlēkušajām bumbām un 4,5 rezultatīvām piespēlēm.</p>
      <p> </p>
    </article>
  </body>
</html>