<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90167"/>
    <meta property="og:site_name" content="Denník politika"/>
    <meta property="article:published_time" content="2019-11-21T11:35:09+00:00"/>
    <meta property="og:title" content="Foto: Prezidentka Čaputová vymenovala nových sudcov a označila ich za novú nádej v justícii"/>
    <meta property="og:description" content="21.11.2019 (Webnoviny.sk) – Nové tváre v sudcovských talároch musia sami prispieť k zvýšeniu dôveryhodnosti justície u občanov. Pri príležitosti menovania nových sudcov a sudkýň všeobecných súdov to vyhlásila prezidentka Zuzana Čaputová."/>
  </head>
  <body>
    <article>
      <h1>Foto: Prezidentka Čaputová vymenovala nových sudcov a označila ich za novú nádej v justícii</h1>
      <address><time datetime="2019-11-21T11:35:09+00:00">21 Nov 2019, 11:35</time> by <a rel="author">Webnoviny</a></address>
      <p>21.11.2019 (Webnoviny.sk) – Nové tváre v sudcovských talároch musia sami prispieť k zvýšeniu dôveryhodnosti justície u občanov. Pri príležitosti menovania nových sudcov a sudkýň všeobecných súdov to vyhlásila prezidentka Zuzana Čaputová.</p>
      <p>Hlava štátu im tiež pripomenula, že do súdnictva prichádzajú v neľahkých časoch. V súčasnosti totiž viacerí sudcovia a sudkyne čelia podozreniam, že zneužívali svoje právomoci. Tie vyplynuli z komunikácie Mariana K., ktorý čelí obžalobe v prípade vraždy novinára Jána Kuciaka a jeho snúbenice Martiny Kušnírovej.</p>
      <h3>Vysoké nároky na správanie</h3>
      <p><i>„Ujímate sa funkcií v čase, kedy sú pohľady verejnosti nasmerované k sudcom viac ako inokedy. V čase, kedy so znepokojením sledujeme, ako sa sudcovia sami, ale aj celý sudcovský stav vysporadúva s tými, ktorí vo svojej funkcii zlyhali. V čase, kedy zo všetkého najviac potrebujeme vidieť ozdravenie justície. Preto ste súčasťou novej nádeje, ktoré chceme v justícii vnímať,“</i> apelovala prezidentka na nových sudcov.</p>
      <p>Podľa Čaputovej sú sudcovia nezávislí, a aj preto sú na nich kladené vysoké nároky.<i> „Nevyhnutnou kompenzáciou vašej nezávislosti sú, prirodzene, vysoké nároky na vaše správanie a očakávania s tým spojené. Pretože takéto správanie buduje dôveru verejnosti. A tá je nevyhnutná práve preto, aby ľudia nevytvárali tlak na súdnu moc s cieľom spravodlivosť si vybaviť, či kúpiť. Dôvera verejnosti je teda základným kameňom skutočnej sudcovskej nezávislosti,“</i> dodala.</p>
      <h3>Päť žien a jeden muž</h3>
      <p>Prezidentka vymenovala do funkcie šesť nových sudcov, päť žien a jedného muža. Svoj dekrét si prevzala Mária Černáková, Eva Dobríková, Peter Dudič, Eva Lampartová, Gabriela Lukáčová a Zuzana Salajová.</p>
      <p>Nové posily dostanú okresné súdy v Leviciach, Komárne, Rožňave, Prešove, Humennom a Kežmarku.</p>
      <p>Všetci kandidáti museli ešte pred menovaním prejsť výberovým konaním na pôde Súdnej rady SR a budú pôsobiť v justícii bez časového obmedzenia, až kým nedovŕšia vek 65 rokov.</p>
      <p><b>Zobraziť fotogalériu k článku:</b><br/>Prezidentka Zuzana Čaputová vymenovala sudcov všeobecných súdov (fotografie)</p>
      <p>Viac k témam: <a href="https://www.webnoviny.sk/tag/prezident-slovenskej-republiky/"><u>prezident Slovenskej republiky</u></a>, <a href="https://www.webnoviny.sk/tag/sudcovia/"><u>sudcovia</u></a><br/>Zdroj: Webnoviny.sk – <a href="https://www.webnoviny.sk/foto-prezidentka-caputova-vymenovala-novych-sudcov-a-oznacila-ich-za-novu-nadej-v-justicii/"><u>Foto: Prezidentka Čaputová vymenovala nových sudcov a označila ich za novú nádej v justícii</u></a> © SITA Všetky práva vyhradené.</p>
    </article>
  </body>
</html>