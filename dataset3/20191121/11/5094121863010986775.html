<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/britska-media-reaguji-na-oznameni-prince-andrewa-a-pisou-o-krizi-v-palaci-20191121.html"/>
    <meta property="og:site_name" content="Deník.cz"/>
    <meta property="article:published_time" content="2019-11-21T11:39:00+00:00"/>
    <meta property="og:title" content="Královský vyděděnec. Odchod prince Andrewa do ústraní je definitivní, píše tisk"/>
    <meta property="og:description" content="O krizi v královském paláci píší dnes na titulních stranách britská média v reakci na středeční oznámení prince Andrewa, že &quot;na dohlednou dobu&quot; nebude vykonávat své veřejné povinnosti. Podle britských listů aféra kolem vévody z Yorku a jeho styků s americkým finančníkem Jeffreym Epsteinem &quot;těžce poškodila&quot; obraz britské královské rodiny. O Andrewovi píší noviny mimo jiné jako o &quot;vyděděnci&quot;."/>
  </head>
  <body>
    <article>
      <h1>Královský vyděděnec. Odchod prince Andrewa do ústraní je definitivní, píše tisk</h1>
      <address><time datetime="2019-11-21T11:39:00+00:00">21 Nov 2019, 11:39</time> by <a rel="author">ČTK</a></address>
      <p>Druhý nejstarší syn královny Alžběty II. ve středu oznámil, že panovnice vyhověla jeho žádosti, aby se mohl stáhnout z veřejného života. Vévoda z Yorku čelí kritice kvůli stykům s finančníkem Epsteinem i obvinění, že se zapojil do sexuálního zneužívání mladistvých dívek. Právě kvůli němu měl být Američan souzen, v létě ale spáchal v newyorské vazbě sebevraždu.</p>
      <figure>
        <img src="https://g.denik.cz/1/ae/ctk-britsky-princ-andrew-kvuli-skandalu-opousti-verejne-aktivity_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/styky-s-epsteinem-britsky-princ-andrew-kvuli-skandalu-opousti-verejne-aktivity-20191120.html">Styky s Epsteinem? Britský princ Andrew kvůli skandálu opouští veřejné aktivity Přečíst článek ›</a>
      </aside>
      <p>Informace o Andrewově odchodu z veřejného života dnes dominují titulním stranám britského tisku. Stejně jako v předchozích několika dnech aféra v královské rodině zastínila politická témata včetně brexitu a nadcházejících parlamentních voleb.</p>
      <p>List The Daily Telegraph dnes napsal, že Andrewovi nařídila ústup do ústraní přímo jeho matka, královna Alžběta II. Nyní je podle něj vévoda z Yorku připraven podat svědectví americkým vyšetřovatelům. Bulvár Daily Mirror označuje zprávu o princově odchodu z veřejného života za "bombu". Deník i, který je stručným výtahem z hlavních článků serveru Independent, píše o "krizi v paláci". Podle něj je odchod prince Andrewa z veřejného života definitivní.</p>
      <h3>Královská krize i vyděděnec</h3>
      <p>Bulvár Daily Express píše, že aféra královskou rodinu "těžce poškodila". Královna podle něj donutila Andrewa k odchodu, aby zabránila "dalšímu poškození monarchie". "Nikdo si nemůže myslet, že to udělal z vlastní svobodné vůle," myslí si také královský životopisec Robert Lacey, kterého citují The Times. Bulvární list Daily Mail píše o "královské krizi" a prince Andrewa označuje za "vyděděnce".</p>
      <figure>
        <img src="https://g.denik.cz/1/bf/alzbeta-ii-prestala-nosit-kozesiny-uvedla-jeji-garderobierka-umela-kozesina-misto-norka-uz-je-i_denik-150-3x2.jpg"/>
      </figure>
      <aside>
        <a href="https://www.denik.cz/spolecnost/jde-prikladem-alzbeta-ii-prestala-nosit-kozesiny-nahradila-ji-umelou-20191106.html">Jde příkladem. Alžběta II. přestala nosit pravé kožešiny, nahradila je umělými Přečíst článek ›</a>
      </aside>
      <p>Levicový The Guardian se jako jeden z mála vedle Andrewovy aféry věnuje na titulní straně i předvolební situaci a informuje o plánu labouristů na investice do bydlení.</p>
      <p>Právní zástupkyně některých z údajných obětí Jeffreyho Epsteina Gloria Allredová dnes mezitím vyzvala Andrewa, aby nečekal na výzvu a "bez jakýchkoli podmínek a odkladů" sám kontaktoval americké úřady a poskytl informace v Epsteinově případu.</p>
    </article>
  </body>
</html>