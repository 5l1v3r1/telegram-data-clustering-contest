<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242623/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T11:24:14+00:00"/>
    <meta property="og:title" content="โซลาร์ รูฟท็อป+ ESS ต้นแบบ ในปั๊มปตท-คาเฟ่ อเมซอน"/>
    <meta property="og:description" content="โออาร์ – พีอีเอ – จีพีเอสซี ร่วมพัฒนาโซลาร์ รูฟท็อป บวกระบบ ESS  ในพีทีที สเตชั่น และร้าน คาเฟ่ อเมซอน ส่งเสริมพลังงานสะอาด เป็นต้นแบบก่อนขยายวงกว้าง "/>
  </head>
  <body>
    <article>
      <h1>โซลาร์ รูฟท็อป+ ESS ต้นแบบ ในปั๊มปตท-คาเฟ่ อเมซอน</h1>
      <address><time datetime="2019-11-21T11:24:14+00:00">21 Nov 2019, 11:24</time> by <a rel="author" href="https://www.thebangkokinsight.com/author/saranya-thongthab/" target="_blank">SARANYA THONGTHAB</a></address>
      <p>
        <b>โออาร์ – พีอีเอ – จีพีเอสซี ร่วมพัฒนาโซลาร์ รูฟท็อป บวกระบบ ESS  ในพีทีที สเตชั่น และร้าน คาเฟ่ อเมซอน ส่งเสริมพลังงานสะอาด เป็นต้นแบบก่อนขยายวงกว้าง </b>
      </p>
      <p><b>วันนี้ (21 พ.ย.) </b><b>นางสาวจิราพร ขาวสวัสดิ์</b> ประธานเจ้าหน้าที่บริหาร และกรรมการผู้จัดการใหญ่ บริษัท ปตท. น้ำมันและการค้าปลีก จำกัด (มหาชน) (โออาร์) ,<b>นายสมพงษ์ ปรีเปรม</b> ผู้ว่าการการไฟฟ้าส่วนภูมิภาค (พีอีเอ) และ<b>นายชวลิต ทิพพาวนิช</b> ประธานเจ้าหน้าที่บริหาร และกรรมการผู้จัดการใหญ่ บริษัท โกลบอล เพาเวอร์ ซินเนอร์ยี่ จำกัด (มหาชน) (จีพีเอสซี) ที่ศูนย์เอนเนอร์ยี่คอมเพล็กซ์</p>
      <figure>
        <img src="https://www.thebangkokinsight.com/wp-content/uploads/2019/11/IMG_5963-%E0%B8%9B%E0%B8%81.jpg"/>
      </figure>
      <p>ร่วมพิธีลงนามความร่วมมือ ศึกษาการผลิตไฟฟ้าจากพลังงานแสงอาทิตย์และระบบบริหารจัดการพลังงานทดแทนใน<b>รูปแบบดิจิทัลแพลตฟอร์ม (Digital Platform)</b> ภายใน <b>“สถานีบริการน้ำมัน พีทีที สเตชั่น”</b> และ <b>“ร้าน คาเฟ่ อเมซอน”</b> เพื่อร่วมพัฒนาการผลิตไฟฟ้าจากพลังงานแสงอาทิตย์ การบริหารจัดการพลังงานอย่างมีประสิทธิภาพ รวมถึงส่งเสริมการใช้พลังงานสะอาด เป็นต้นแบบให้กับหน่วยงานภาครัฐและเอกชน</p>
      <p><b>นางสาวจิราพร</b>  <b>ขาวสะอาด</b> กล่าวว่า โออาร์ มีทิศทางการดำเนินธุรกิจตามแนวทาง<b>บีซีจี (BCG: Bio-Economy Circular-Economy Green-Economy)</b> ให้การดูแลรักษาสิ่งแวดล้อมเป็นส่วนหนึ่งของการดำเนินธุรกิจตามแนวทางเศรษฐกิจสีเขียว</p>
      <p>และพลังงานแสงอาทิตย์เป็นพลังงานสะอาด ไม่ก่อให้เกิดมลภาวะขณะผลิตไฟฟ้า และช่วยลดภาวะโลกร้อน โออาร์ จึงได้คัดเลือกสถานีบริการน้ำมัน พีทีที สเตชั่น และร้าน คาเฟ่ อเมซอน เพื่อเป็นสถานที่ต้นแบบให้ร่วมศึกษา ติดตั้งระบบผลิตพลังงานแสงอาทิตย์ หรือ <b>โซลาร์ รูฟท็อป (Solar Rooftop)</b> และ<b>ระบบกักเก็บพลังงาน (Energy Storage System: ESS)</b> ซึ่งหากเป็นไปตามเป้าหมายที่วางไว้ จะขยายผลการศึกษาเพิ่มเติมต่อไป</p>
      <figure>
        <img src="https://www.thebangkokinsight.com/wp-content/uploads/2019/11/42013-700x467.jpg"/>
      </figure>
      <p>ด้าน<b>นายสมพงษ์ ปรีเปรม</b> กล่าวว่า พีอีเอ เห็นถึงความสำคัญในการผลิตไฟฟ้าจากพลังงานแสงอาทิตย์ และยังคำนึงถึงคุณภาพและประสิทธิภาพในการผลิต จึงได้คิดค้น <b>“ดิจิทัลแพลตฟอร์มด้านพลังงาน”</b> เพื่ออำนวยความสะดวกประชาชนติดตั้งระบบ โซลาร์ รูฟท็อป ให้มีความปลอดภัย และเกิดประสิทธิภาพสูงสุด</p>
      <p>โดยร่วมมือกับโออาร์ติดตั้ง โซลาร์ รูฟท็อป ผ่านโครงการ <b>“พีอีเอ โซลาร์ ฮีโร่ แอปพลิเคชัน”  (PEA Solar Hero Application)</b> ภายในสถานีบริการน้ำมัน พีทีที สเตชั่น พร้อมร่วมมือกับ จีพีเอสซี ศึกษา และพัฒนานวัตกรรมใหม่ ๆ เพื่อพัฒนาการผลิตไฟฟ้าจากพลังงานแสงอาทิตย์และดิจิทัลแพลตฟอร์มในพื้นที่ดังกล่าว ซึ่งความร่วมมือในครั้งนี้จะสามารถทำให้ พีอีเอ ให้บริการด้านพลังงานได้อย่างมีประสิทธิภาพมากยิ่งขึ้น และเป็นการนำระบบดิจิทัลแพลตฟอร์มมาใช้เพื่อสร้างประโยชน์ต่อประชาชนอย่างยั่งยืน</p>
      <figure>
        <img src="https://www.thebangkokinsight.com/wp-content/uploads/2019/11/DJI_0303-700x525.jpg"/>
      </figure>
      <p><b>นายชวลิต ทิพพาวนิช</b> กล่าวว่า ความร่วมมือในการพัฒนาศึกษาการผลิตไฟฟ้าจากพลังงานแสงอาทิตย์ และระบบบริหารจัดการพลังงานทดแทนในรูปแบบดิจิทัลแพลตฟอร์มภายในสถานีบริการน้ำมัน พีทีที สเตชั่น และร้าน คาเฟ่ อเมซอน เป็นโครงการที่สำคัญในการพัฒนาธุรกิจสมาร์ท เอนเนอร์ยี่ โซลูชั่น (Smart Energy Solution) ของ จีพีเอสซี</p>
      <p>นอกจากการติดตั้งระบบโซลาร์ รูฟท็อป ให้สอดรับกับความต้องการใช้ไฟฟ้าของแต่ละสถานีบริการน้ำมันฯ แล้ว ยังติดตั้งระบบ ESS และเทคโนโลยีสมาร์ท เอนเนอร์ยี่ แมเนจเม้นท์ ซิสเต็มส์ (Smart Energy Management System) เพื่อเพิ่มประสิทธิภาพการใช้ไฟฟ้า ที่จะเป็นประโยชน์กับทั้งผู้ใช้และสิ่งแวดล้อม</p>
      <p>ปัจจุบันการพัฒนาเทคโนโลยี ESS ของจีพีเอสซี ได้ผ่านกระบวนการพิสูจน์ เพื่อเตรียมความพร้อมไปสู่การผลิตในเชิงพาณิชย์</p>
      <figure>
        <img src="https://www.thebangkokinsight.com/wp-content/uploads/2019/11/JEN_9044-700x467.jpg"/>
      </figure>
      <p>ความร่วมมือดังกล่าว ถือเป็นการแสดงศักยภาพและนำจุดเด่นของแต่ละบริษัทมาต่อยอดร่วมกัน ซึ่งหากเป็นไปตามแนวทางที่วางไว้ สามารถขยายผลไปยังสถานีบริการน้ำมัน พีทีที สเตชั่น และร้าน คาเฟ่ อเมซอน ของ โออาร์ ที่มีสาขาจำนวนมากทั่วประเทศ จะเป็นโครงการต้นแบบ ให้กับหน่วยงานภาครัฐและเอกชน ก่อให้เกิดประโยชน์ให้กับประเทศให้กับวงกว้างต่อไป</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242623%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242599/"/>
        <a href="https://www.thebangkokinsight.com/242533/"/>
        <a href="https://www.thebangkokinsight.com/242593/"/>
        <a href="https://www.thebangkokinsight.com/242560/"/>
      </related>
    </article>
  </body>
</html>