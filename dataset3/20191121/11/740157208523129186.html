<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-srodowiska/lublin-chwali-sie-dzialaniami-w-walce-ze-smogiem-jest-czym,135325.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T11:12:00+00:00"/>
    <meta property="og:title" content="Lublin chwali się działaniami w walce ze smogiem. Jest czym"/>
    <meta property="og:description" content="Trwa realizacja rekomendacji wypracowanych przez mieszkańców i ekspertów ds. środowiska w ramach pierwszego w Lublinie panelu obywatelskiego pod hasłem: Co zrobić, aby oddychać czystym powietrzem w Lublinie? Miasto podsumowało dotychczasowe działania w walce ze smogiem."/>
  </head>
  <body>
    <article>
      <h1>Lublin chwali się działaniami w walce ze smogiem. Jest czym</h1>
      <address><time datetime="2019-11-21T11:12:00+00:00">21 Nov 2019, 11:12</time> by <a rel="author">aw  </a></address>
      <h4>Trwa realizacja rekomendacji wypracowanych przez mieszkańców i ekspertów ds. środowiska w ramach pierwszego w Lublinie panelu obywatelskiego pod hasłem: Co zrobić, aby oddychać czystym powietrzem w Lublinie? Miasto podsumowało dotychczasowe działania w walce ze smogiem.</h4>
      <hr/>
      <ul>
        <li>
          <b>W wyniku obrad Panelu zgłoszono 250 rekomendacji, z czego poparcie 80 proc. panelistów otrzymało 55 rekomendacji.</b>
        </li>
        <li>
          <b>Działania te dotyczą różnych obszarów, m. in. kontynuacji Programu Ograniczenia Niskiej Emisji i wymiany pieców/kotłów oraz zabezpieczenia na ten cel co roku 1 mln zł, stałego rozwoju zieleni w mieście, prowadzenia działań edukacyjnych, czy rozwoju ekologicznego transportu zbiorowego, budowy nowych ścieżek rowerowych i buspasów, które mają za zadanie w sposób kompleksowy przyczynić się do poprawy jakości powietrza.</b>
        </li>
        <li>
          <b>Jak podkreśla magistrat, rośnie tez świadomość ekologiczna mieszkańców o czym świadczy chociażby mniejsza liczba mandatów i nieprawidłowości związanych ze spalaniem w piecach zakazanych substancji.</b>
        </li>
      </ul>
      <p>Program Ograniczania Niskiej Emisji (PONE) został zapoczątkowany w Lublinie jeszcze w 2013 roku. Bazuje on na dofinansowaniu do kosztów wymiany systemu ogrzewania opartego na paliwie stałym na inne, bardziej ekologiczne źródła, takie jak ogrzewanie gazowe, olejowe, elektryczne, pompę ciepła lub podłączenie do miejskiej sieci ciepłowniczej.</p>
      <p>Łącznie od 2013 roku do chwili obecnej w ramach PONE do mieszkańców trafiło blisko 3 mln zł dotacji, dzięki czemu udało się zlikwidować ponad 500 pieców i kotłów na paliwo stałe. Nabór do programu prowadzony jest w sposób ciągły. W 2019 roku zwiększono pulę na to zadanie, w budżecie miasta jest to do 1 milion złotych rocznie. Do realizacji na ten rok zakwalifikowano 140 wniosków. </p>
      <p>Dane dotyczące jakości powietrza od 25 października pilotażowo pokazują elektroniczne tablice przy 60 przystankach komunikacji miejskiej.</p>
      <h3>Termomodernizacje budynków użyteczności publicznej</h3>
      <p>W ciągu 10 lat przeprowadzono termomodernizacje ok. 70 obiektów, w tym szkół, przedszkoli, domów pomocy społecznej, specjalnych ośrodków wychowawczych. Łączny koszt przeprowadzonych termomodernizacji to ok. 400 mln zł.</p>
      <p>Po przejęciu przez miasto obiektów oświatowych, zlikwidowano wszystkie kotłownie usytuowane w tych obiektach i wyposażone w instalacje OZE. Realizacja tych prac umożliwiła zmniejszenie zużycia energii o ponad 16 tys. MWh/rok.</p>
      <p>W tym roku zakończyła się termomodernizacja kolejnych trzech budynków: Szkoły Podstawowej nr 2 i Przedszkoli nr 35 oraz 44, trwają prace termomodernizacyjne na kolejnych 3 obiektach: Szkoły Podstawowej nr 18, nr 20 oraz III Liceum Ogólnokształcącego. Planowana jest jeszcze termomodernizacja kolejnych 6 placówek: Szkoły Podstawowej nr 6 oraz nr 26 i nr 33, Zespołu Szkół Budowlanych przy ul. Słowiczej, Zespołu Szkół Transportowo-Komunikacyjnych oraz Bursy przy ul. Zemborzyckiej. Całkowita wartość inwestycji to 18 mln zł, z czego 8 mln zł to dofinansowanie z Regionalnego Programu Operacyjnego Województwa Lubelskiego na lata 2014-2020.</p>
      <p>- Wszystkie nowe inwestycje miejskie realizowane będą w standardzie zeroemisyjnym. Lublin ma dobre warunki słoneczne, więc planowane są instalacje fotowoltaiczne na zadaszeniach nad peronami projektowanego obecnie Dworca Metropolitalnego oraz realizowanej już budowy szkoły przy ul. Berylowej. Zamontowane już zostały panele fotowoltaiczne na nowym budynku Żłobka przy ul. Zelwerowicza i przy Przedszkolu miejskim przy ul. Kaczeńcowej, co pozwala na oświetlenie znajdującej się w pobliżu kładki dla pieszych - wylicza UM w Lublinie.</p>
      <h3>Panele, biogaz i ekotransport</h3>
      <p>Miejskie Przedsiębiorstwo Wodociągów i Kanalizacji w Lublinie w I kwartale 2020 roku planuje uruchomić farmę fotowoltaiczną o mocy 1 840 kWp. Biogaz powstający w procesie fermentacji w oczyszczalni ścieków Hajdów jest wykorzystywany do produkcji energii elektrycznej oraz cieplnej zużywanej na potrzeby własne oczyszczalni, co będzie miało wpływ na zmniejszenie zużycia paliw kopalnych.</p>
      <p>Lublin inwestuje też w tabor - autobusy niskoemisyjne, nowe autobusy elektryczne i kolejne ekologiczne trolejbusy.</p>
      <p>- Do tej pory wydaliśmy już na ten cel ponad miliard złotych. Lublin od ponad 60 lat rozwija elektryczny transport zbiorowy i obecnie ma największy system trolejbusowy w Polsce. Długość trakcji trolejbusowej wynosi ok. 68 km – połowa została zrealizowana w ostatnich 7 latach - wylicza magistrat.</p>
      <p>Udział pojazdów elektrycznych wykorzystywanych w komunikacji miejskiej Lublina w stosunku do liczby wszystkich eksploatowanych pojazdów wynosi ponad 25 proc. Oznacza to, że Lublin w zakresie transportu publicznego spełnia już wymogi ustawy o elektromobilności i paliwach alternatywnych. </p>
      <p>Do 2021 r., po realizacji projektów unijnych, w taborze lubelskiej komunikacji miejskiej będzie 70 szt. autobusów elektrycznych i 150 szt. trolejbusów. Będą one stanowić ponad 50 proc. całego taboru pojazdów komunikacji miejskiej.</p>
      <p>Od kilku lat na dachach autobusów komunikacji miejskiej instalowane są panele fotowoltaiczne. Jest to efekt współpracy Miejskiego Przedsiębiorstwa Komunikacyjnego Lublin Spółka i Politechniki Lubelskiej. Obecnie w Lublinie jest 157 szt. pojazdów komunikacji miejskiej z PV na dachu.</p>
      <p>W ramach rozwoju elektromobilności w 2018 r. gmina Lublin współpracowała z PGE Dystrybucja przy tworzeniu metodyki wyznaczania lokalizacji punktów ładowania. Metodyka zyskała uznanie Ministerstwa Energii. Pod koniec 2018 r. Lublin razem z PGE Nowa Energia rozpoczął program budowy ogólnodostępnych stacji ładowania samochodów elektrycznych, o dużej mocy ładowania 50 kW i normalnej mocy ładowania do 22 kW. </p>
      <p>- W przyszłości przewiduje się realizację projektów dotyczących budowy instalacji fotowoltaicznych, współpracujących z magazynami energii, przeznaczonymi do ładowania autobusów elektrycznych i wytwarzania energii elektrycznej na potrzeby transportu publicznego - czytamy dalej w komunikacie miasta.</p>
      <h3>Ciepło systemowe i sprawdzanie pieców</h3>
      <p>Spółka Lubelskie Przedsiębiorstwo Energetyki Cieplnej realizuje trzy projekty inwestycyjne, których celem jest zmniejszenie emisji gazów cieplarnianych do atmosfery. Łączna wartość projektów przekracza 151 mln zł, wartość dofinansowania z UE to blisko 74 mln zł. LPEC prowadzi rozpoznanie rynku pod kątem zainteresowania usługą dostawy ciepła systemowego w dzielnicach Węglin Południowy i Sławinek.</p>
      <p>Obecnie trwa szacowanie kosztów związanych z przyłączeniem do sieci w tych dzielnicach, przygotowania wstępnej oferty oraz wyboru firmy, która przeprowadzi badanie rynku. </p>
      <p>Straż Miejska Miasta Lublin, w ramach interwencji Eko-Patrolu, kontynuuje działania kontrolne w zakresie spalania niedozwolonych substancji oraz akcje edukacyjne. </p>
      <p>W latach 2014-2019 Straż Miejska przeprowadziła 3195 interwencji dotyczących spalania w piecach – w tym 648 w 2019 roku, podczas których wystawiono mandaty karne w wysokości 5 050 zł. Kwota mandatów spadła dwukrotnie w porównaniu do ubiegłego roku, co pokazuje większą świadomość mieszkańców. W bieżącym roku nieprawidłowości Straż Miejska wykryła w co 30 piecu, w 2018 roku nieprawidłowe spalanie wykrywano w co 19 piecu.</p>
      <p>W lutym 2019 r. przeprowadzone zostały badania poziomu pyłów zawieszonych na terenie Lublina, na podstawie których opracowano mapę poziomu zanieczyszczeń powietrza w mieście, dostępną w Geoportalu. Będzie ona dodatkowym instrumentem pozwalającym na skuteczne patrolowanie miasta szczególnie na obszarach, gdzie zagrożenie jest największe.</p>
    </article>
  </body>
</html>