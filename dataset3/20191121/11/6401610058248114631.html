<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/den-bosch-supporter-die-hitlergroet-bracht-was-volgens-het-om-een-wegwerpbeweging/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-21T11:00:25+00:00"/>
    <meta property="og:title" content="Den Bosch-supporter die Hitlergroet bracht was volgens het OM een ‘wegwerpbeweging’"/>
    <meta property="og:description" content="De verontwaardiging was afgelopen weekend groot, toen Excelsior Rotterdam het in een uitwedstrijd opnam tegen FC Den Bosch in de Keuken Kampioen Divisie. Die verontwaardiging was voor de volle honderd procent terecht. Excelsior-speler Ahmad Mendes Moreira werd namelijk racistisch bejegend.  Hij vertelde voor de camera’s van Rijnmond dat hij werd uitgemaakt voor k-neger, k-zwarte en k-katoenplukker. Misselijkmakender dan dit krijg je het niet. Reden genoeg voor scheidsrechter Laurens Gerrets om de wedstrijd stil te leggen. Als klap op de vuurpijl kon er nog een dieptepunt worden toegevoegd aan deze voetbalmiddag, toen er een man op de tribune werd gesignaleerd die de Hitlergroet zou hebben gebracht. Het Openbaar Ministerie heeft deze kwestie onderzocht en is tot de conclusie gekomen dat het hier niet over de Hitlergroet gaat, maar over een ‘wegwerpbeweging‘. “Wij hebben dit incident onderzocht”, zegt de betrokken officier van justitie. “Het OM is niet tot de conclusie gekomen dat het hier gaat om een Hitlergroet.…"/>
  </head>
  <body>
    <article>
      <h1>Den Bosch-supporter die Hitlergroet bracht was volgens het OM een ‘wegwerpbeweging’</h1>
      <address><time datetime="2019-11-21T11:00:25+00:00">21 Nov 2019, 11:00</time> by <a rel="author">Olivier Smits</a></address>
      <p>
        <b>De verontwaardiging was afgelopen weekend groot, toen Excelsior Rotterdam het in een uitwedstrijd opnam tegen FC Den Bosch in de Keuken Kampioen Divisie. Die verontwaardiging was voor de volle honderd procent terecht. Excelsior-speler Ahmad Mendes Moreira werd namelijk <a href="https://www.dagelijksestandaard.nl/2019/11/beneden-alle-peil-fc-den-bosch-excelsior-stilgelegd-wegens-racisme-oerwoudgeluiden-en-sinterklaasliedjes/">racistisch bejegend</a>. </b>
      </p>
      <p>Hij vertelde voor de camera’s van <a href="https://www.youtube.com/watch?v=EE8ifRrrs84"><b>Rijnmond</b></a> dat hij werd uitgemaakt voor k-neger, k-zwarte en k-katoenplukker. Misselijkmakender dan dit krijg je het niet. Reden genoeg voor scheidsrechter Laurens Gerrets om de wedstrijd stil te leggen. Als klap op de vuurpijl kon er nog een dieptepunt worden toegevoegd aan deze voetbalmiddag, toen er een man op de tribune werd gesignaleerd die de <a href="https://twitter.com/Maarten_Kaskens/status/1196166010681921536"><b>Hitlergroet</b></a> zou hebben gebracht.</p>
      <p>Het Openbaar Ministerie heeft deze kwestie onderzocht en is tot de conclusie gekomen dat het hier niet over de Hitlergroet gaat, maar over een ‘<a href="https://www.rtlnieuws.nl/nieuws/nederland/artikel/4929341/ahmad-mendes-moreira-fc-den-bosch-excelsior-racisme-hitlergroet"><b>wegwerpbeweging</b></a>‘.</p>
      <blockquote>“Wij hebben dit incident onderzocht”, zegt de betrokken officier van justitie. “Het OM is niet tot de conclusie gekomen dat het hier gaat om een Hitlergroet. Het gaat in onze ogen om een meer algemene wegwerpbeweging.”</blockquote>
      <p>Het OM heeft de desbetreffende verdachte ook gesproken. Hieruit blijkt dat de FC Den Bosch-supporter ‘met klem’ heeft ontkend dat hij de Hitlergroet zou hebben gebracht, zo valt te lezen bij RTL Nieuws.</p>
      <blockquote>“Het Openbaar Ministerie heeft de man ook gesproken. Die ontkende volgens de officier van justitie ‘met klem’ dat het om de Hitlergroet ging. Hij wordt dan ook niet vervolgd voor racisme.”</blockquote>
      <p>Er zijn al verschillende statements gemaakt in <a href="https://www.voetbalprimeur.nl/nieuws/904333/applaus-voor-hugo-borst-bij-pauw-fuck-de-privacy-van-dat-soort-tuig-.html"><b>talkshows</b></a> en ook tijdens de laatste wedstrijd van het <a href="https://www.ad.nl/nederlands-voetbal/oranje-maakt-prachtig-statement-tegen-racisme-bij-openingsgoal~a5a26b6e/"><b>Nederlands elftal</b></a>. Excelsior komt aanstaande vrijdag in de thuiswedstrijd tegen FC Volendam met een eigen <b><a href="https://twitter.com/excelsiorrdam/status/1196820656937156609">actie</a></b>.<b> </b>Verder wordt er tijdens de wedstrijden van de Eredivisie voor<b><a href="https://www.dagelijksestandaard.nl/2019/11/eredivisieclubs-voeren-gezamenlijk-actie-tegen-racisme-in-het-stadion-spelen-dit-weekend-een-minuut-niet/"> één minuut </a></b>niet gevoetbald.</p>
      <p>Laten we hopen dat deze acties en statements ook daadwerkelijk hun vruchten zullen afwerpen. Het is in ieder geval een stevig signaal dat we racisme niet pikken. Laat dat maar eens goed duidelijk worden!</p>
    </article>
  </body>
</html>