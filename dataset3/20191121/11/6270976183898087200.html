<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/21/ksu-vyznav-nekonstytutsijnym-zakonoproekt-zelenskogo-pro-upovnovazhenyh-verhovnoyi-rady/"/>
    <meta property="og:site_name" content="Рубрика"/>
    <meta property="article:published_time" content="2019-11-21T11:19:54+00:00"/>
    <meta property="og:title" content="КСУ визнав неконституційним законопроект Зеленського щодо уповноважених Верховної Ради"/>
    <meta property="og:description" content="Конституційний суд України визнав не відповідним до Конституції внесений президентом Володимиром Зеленським законопроект №1016 щодо уповноважених Верховної Ради. Про це у четвер повідомляє пресслужба суду. “У Висновку Суду вказується, що запропоновані Законопроектом зміни до статей 85 та 101 Конституції України передбачають запровадження нового виду парламентського контролю, який може вийти за межі контролю за додержанням конституційних […]"/>
  </head>
  <body>
    <article>
      <h1>КСУ визнав неконституційним законопроект Зеленського щодо уповноважених Верховної Ради</h1>
      <address><time datetime="2019-11-21T11:19:54+00:00">21 Nov 2019, 11:19</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/06/5c37a458cb29d-860x580-c-1.jpg"/>
      </figure>
      <p>
        <b>
          <b>Конституційний суд України визнав не відповідним до Конституції внесений президентом Володимиром Зеленським законопроект №1016 щодо уповноважених Верховної Ради.</b>
        </b>
      </p>
      <p>Про це у четвер повідомляє <a href="http://www.ccu.gov.ua/novyna/ksu-vyznav-takym-shcho-ne-vidpovidaye-vymogam-chastyny-pershoyi-statti-157-konstytuciyi">пресслужба</a> суду.</p>
      <p>“У Висновку Суду вказується, що запропоновані Законопроектом зміни до статей 85 та 101 Конституції України передбачають запровадження нового виду парламентського контролю, який може вийти за межі контролю за додержанням конституційних прав і свобод людини і громадянина та потенційно може становити ризик надмірного втручання парламенту через уповноважених за додержанням Конституції України і законів у різні сфери суспільних відносин без дотримання балансу приватних і публічних інтересів, зокрема у підприємницьку діяльність, у діяльність інститутів громадянського суспільства, органів державної влади та органів місцевого самоврядування, а отже, може призвести до порушення та обмеження прав і свобод людини і громадянина”.</p>
      <p><b>Запровадження нового виду парламентського контролю через інститут уповноважених Верховної Ради України «за додержанням Конституції України і законів в окремих сферах» може призвести до звуження сфери діяльності та обмеження повноважень Уповноваженого Верховної Ради України з прав людини</b>, а також до обмеження права кожного звертатися за захистом своїх прав до Уповноваженого Верховної Ради України з прав людини згідно з частиною третьою статті 55 Конституції України, що не відповідає вимогам частини першої статті 157 Конституції України.</p>
      <p>Висновок Конституційного Суду України є обов’язковим, остаточним та таким, що не може бути оскаржено.</p>
      <p>
        <i>
          <b>Передісторія: </b>
        </i>
      </p>
      <p>Президент Зеленський вніс до Верховної Ради законопроект 1016, який 3 вересня нардепи направили до Конституційного суду.</p>
      <p>Він мотивував введення інституту уповноважених тим, що наразі є одна посадова особа – Уповноважений Верховної Ради України з прав людини, на яку на сьогодні покладена ця функція. На думку президента, одна особа не може ефективно виконувати належні їй повноваження у всіх сферах.</p>
      <p>Зеленський пропонував створити нові посади уповноважених Верховної Ради.</p>
      <p> </p>
      <p> </p>
    </article>
  </body>
</html>