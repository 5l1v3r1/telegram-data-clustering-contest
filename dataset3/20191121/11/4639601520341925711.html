<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/politics/taz-enstaseis-gia-to-elliniko-sxedio-sto-prosfygiko/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T11:09:55+00:00"/>
    <meta property="og:title" content="TAZ : Ενστάσεις για το ελληνικό σχέδιο στο προσφυγικό"/>
    <meta property="og:description" content="Το σχέδιο της κυβέρνησης Μητσοτάκη για την αντιμετώπιση του προσφυγικού αμφισβητείται από την TAZ του Βερολίνου."/>
  </head>
  <body>
    <article>
      <h1>TAZ : Ενστάσεις για το ελληνικό σχέδιο στο προσφυγικό</h1>
      <h2>Το σχέδιο της κυβέρνησης Μητσοτάκη για την αντιμετώπιση του προσφυγικού αμφισβητείται από την TAZ του Βερολίνου.</h2>
      <address><time datetime="2019-11-21T11:09:55+00:00">21 Nov 2019, 11:09</time> by <a rel="author">ΤοΒΗΜΑ Team</a></address>
      <p>Το σχέδιο της κυβέρνησης Μητσοτάκη για την αντιμετώπιση του προσφυγικού αμφισβητείται από την TAZ του Βερολίνου. H ήττα του Ολυμπιακού και οι ταραχές στο Χονγκ Κονγκ στο επίκεντρο της επισκόπησης Τύπου.</p>
      <figure>
        <img src="https://www.tovima.gr/wp-content/uploads/2019/11/21/DW-L-RGB_whitebg.jpg"/>
      </figure>
      <p>H TAZ του Βερολίνου αναφέρεται στο σχέδιο της κυβέρνησης να αντιμετωπίσει το προσφυγικό κλείνοντας τον καταυλισμό στη Μόρια και το Βαθύ, αλλά παράλληλα δημιουργώντας νέες αμφιλεγόμενες, όπως τις αποκαλεί, συνθήκες διαμονής για τους πρόσφυγες και μετανάστες. «Η νέα κυβέρνηση φαίνεται ότι θέλει να απομονώσει τους μετανάστες επιχειρώντας να κατευνάσει τμήματα του πληθυσμού που διαμαρτύρονται για αυτήν την κατάσταση. Κυρίως στη Λέσβο και τη Σάμο παραπονούνται οι κάτοικοι για τη διαρκή παρουσία των προσφύγων μπροστά στα σπίτια τους».</p>
      <p>
        <a href="https://www.in.gr/2019/11/21/economy/syntaksi-poioi-dimosioi-ypalliloi-vgainoun-noritera-se-syntaksi/">Σύνταξη : Ποιοι δημόσιοι υπάλληλοι βγαίνουν νωρίτερα σε σύνταξη</a>
      </p>
      <p>Και η εφημερίδα συνεχίζει: «Ειδικοί προειδοποιούν για νέα προβλήματα. Οι μετανάστες στα νησιά παρά τις δύσκολες συνθήκες έχουν την ευκαιρία για μερικές ώρες να ξεφεύγουν από το χάος των καταυλισμών κάνοντας απλά μια βόλτα στην πιο κοντινή πόλη ή στη θάλασσα. Εάν απαγορευθεί να εγκαταλείπουν τους προσφυγικούς καταυλισμούς η απογοήτευση και η βία θα αυξάνονταν στους κλειστούς χώρους. Ακόμα και σήμερα μερικές φορές συμβαίνει άνθρωποι από διαφορετικές εθνικότητες, Σύροι ή Αφγανοί στη Μόρια ή αλλού, να συγκρούονται». Η εφημερίδα Kölner-Stadt Anzeiger κάνει αναφορά στο γενικότερο πρόβλημα που αντιμετωπίζει η Ελλάδα εστιάζοντας στην πρόσφατη συνέντευξη του Κυρ. Μητσοτάκη στην Handelsblatt. Γράφει ο αρθρογράφος της: «Είναι σαφές ότι η Ελλάδα δεν μπορεί να τα βγάλει πέρα με τον μεγάλο αριθμό ανθρώπων που ζητούν άσυλο. Αλλά η απάντηση δεν μπορεί να είναι η απλοποίηση των διαδικασιών. Οι άλλες χώρες της ΕΕ θα πρέπει να αναλάβουν από την Ελλάδα και την Ιταλία ένα τμήμα των διαδικασιών ασύλου που τους αναλογεί. Ο έλληνας πρωθυπουργός έχει δίκαιο όταν καλεί τους Ευρωπαίους να μην θεωρθούν την χώρα του ως «εύκολο χώρο στάθμευσης» προσφύγων και μεταναστών».</p>
      <h3>Η ήττα του Ολυμπιακού</h3>
      <p>Η Abendzeitung του Μονάχου αναφέρεται στο Euroleague του μπάσκετ και επιγράφει το άρθρο της. «Χάπι έντ στο ελληνικό δράμα. Η FC Bayern κέρδισε τον Ολυμπιακό». Η εφημερίδα σημειώνει: «Τι ξεκίνημα για την Bayern στην ελληνική εβδομάδα της αλήθειας. Σε έναν δραματικό αγώνα η Μπάγιερν κέρδισε τελικά τον Ολυμπιακό με 85:82. Μετά από ένα άγριο κυνηγητό οι παίκτες της Μπάγιερν έζησαν ένα χάπι εντ στο ελληνικό δράμα. Έτσι κατάφεραν να σταματήσουν την αρνητική πορεία στο Euroleague μετά και τις τελευταίες τρεις ήττες στη σειρά».</p>
      <h4>Η Κίνα και το Χονγκ Κονγκ</h4>
      <p>Τις ταραχές στο Χονγκ Κόνγκ και τη στάση της Δύσης σχολιάζει η Frankfurter Allgemeine Zeitung. «Η Δύση βρίσκεται σε δίλημμα. Το 1989 η κατάσταση ήταν ξεκάθαρη. Ειρηνικοί διαδηλωτές αντιμετωπίστηκαν με βάναυσο τρόπο. Σήμερα όμως δεν μπορεί κάποιος να αισθανθεί αλληλέγγυος με οποιονδήποτε κατεβαίνει στους δρόμους του Χονγκ Κονγκ. Στο Βερολίνο γίνεται λόγος κυρίως για ‘ανησυχία’ απέναντι στην κλιμάκωση της βίας. Τι απέγινε αλήθεια με μια «μεγαλύτερη ευθύνη» της Γερμανίας;»</p>
      <p>Τέλος η Zeit σχολιάζει τον μεγάλο κρατικό έλεγχο και τη διαρκή λογοκρισία που υπάρχει στην Κίνα σε κοινωνικό επίπεδο σχετικά με τα γεγονότα στο Χονγκ Κονγκ: «Εδώ και δεκαετίες το κινεζικό καθεστώς δεν επιτρέπει τη διεξαγωγή ενός πνευματικού, πολιτικού διαλόγου. Αυτός είναι ο πραγματικός λόγος γιατί δεν σταματούν οι διαδηλώσεις πέντε μήνες μετά την έναρξή τους. Αυτός είναι ο λόγος που η πλεινότητα των πολιτών στηρίζει ακόμα τους ακτιβιστές και ανέχεται τη βία τους. Βλέπουν το μέλλον τους από την άλλη πλευρά των συνόρων. Και φοβούνται».</p>
      <p>Μαρία Ρηγούτσου</p>
      <p>
        <a href="https://www.tovima.gr/2019/11/21/opinions/ena-pragmatika-kalo-neo/">Ενα πραγματικά καλό νέο!</a>
      </p>
    </article>
  </body>
</html>