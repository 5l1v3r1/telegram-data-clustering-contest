<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T11:49:48+00:00"/>
    <meta property="og:title" content="Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση"/>
    <meta property="og:description" content="Η ενεργειακή μετάβαση σε μια εποχή απαλλαγμένη απο το ...κάρβουνο απαιτεί επενδύσεις  ύψους 34 δισ.  ευρώ για την Ελλάδα και 180 δισεκ. ευρώ σε ευρωπαϊκό επίπεδο.   "/>
  </head>
  <body>
    <article>
      <h1>Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</h1>
      <h2>Η ενεργειακή μετάβαση σε μια εποχή απαλλαγμένη απο το …κάρβουνο απαιτεί επενδύσεις  ύψους 34 δισ.  ευρώ για την Ελλάδα και 180 δισεκ. ευρώ σε ευρωπαϊκό επίπεδο.   </h2>
      <address><time datetime="2019-11-21T11:49:48+00:00">21 Nov 2019, 11:49</time> by <a rel="author">Τράτσα Μάχη</a></address>
      <p>Η ενεργειακή μετάβαση σε μια εποχή απαλλαγμένη απο το …κάρβουνο απαιτεί επενδύσεις  ύψους 34 δισ.  ευρώ για την Ελλάδα και 180 δισεκ. ευρώ σε ευρωπαϊκό επίπεδο.</p>
      <p>Αυτό ανέφερε  ο υφυπουργός Ενέργειας κ.  Γεράσιμος Θωμάς, μιλώντας το πρωί της Τετάρτης στο συνέδριο «Ενέργεια και Ανάπτυξη» που διοργανώνει το ΙΕΝΕ (Ινστιτούτο Ενέργειας Νοτιοανατολικής Ευρώπης), τονίζοντας ότι «θα αυξήσουμε το ποσοστό των επενδύσεων, ίσως να αλλάξουμε την κατανομή».</p>
      <p>
        <a href="https://www.in.gr/2019/11/21/economy/syntaksi-poioi-dimosioi-ypalliloi-vgainoun-noritera-se-syntaksi/">Σύνταξη : Ποιοι δημόσιοι υπάλληλοι βγαίνουν νωρίτερα σε σύνταξη</a>
      </p>
      <p>Μιλησε για σημαντικές αλλαγές στο ΕΣΕΚ (Εθνικό Σχέδιο  για την Ενέργεια και το Κλίμα), το οποίο όπως  σημείωσε κ. Θωμάς  θα βγει σε διαβούλευση σε 10 ημέρες και ότι θα είναι έτοιμο να αποσταλεί στις Βρυξέλλες στο τέλος του χρόνου. «Οι χρόνοι είναι πιεστικοί, έχουμε δουλέψει πολύ για να κάνουμε σημαντικές αλλαγές. Πολλά πράγματα θα τα συνεχίσουμε, πολλά πράγματα θα τα επισπεύσουμε», τόνισε ο κ. Θωμάς.</p>
      <p>Όσον αφορά στην ενεργειακή πολιτική της κυβέρνησης και τις αλλαγές που προωθούνται, ο υφυπουργός υπογράμμισε  ότι «θα είμαστε πιο φιλόδοξοι όσον αφορά στις ΑΠΕ με στόχο την ακαθάριστη κατανάλωση ενέργειας να φθάσει στο 35% εως το 2030. Αυτό θα απαιτήσει νέα φωτοβολταϊκά και αιολικά έργα πάνω από οκτώ  γιγαβάτ. Το 90% αυτών θα έχουν υποχρέωση συμμετοχής στην αγορά ηλεκτρικής ενέργειας χωρίς να υπάρχει ανάγκη λειτουργικής ενίσχυσης. Η ηλεκτρική ενέργεια θα στηρίζεται κατά 60% στις ΑΠΕ».</p>
      <p>Όσον αφορά στην ενεργειακή απόδοση, ο κ. Θωμάς ανέφερε ότι στις αρχές του χρόνου θα ανακοινωθεί ένα μεγάλο πρόγραμμα καθώς και πρωτοβουλίες για την ενεργειακή αποδοτικότητα.</p>
      <p>Σχολιάζοντας την απόφαση της Ευρωπαϊκής Τράπεζας Επενδύσεων να σταματήσει την χρηματοδότηση έργων ορυκτών καυσίμων και το γεγονός ότι αυτό αποτελεί πρόβλημα για την Ελλάδα στην οποία το φυσικό αέριο θα λειτουργήσει ως μεταβατικό καύσιμο, ο κ. Θωμάς σημείωσε ότι:</p>
      <p>«Υπάρχουν πολλές περιπτώσεις έργων που δεν χρειάζονται χρηματοδότηση από την Ευρωπαϊκή Τράπεζα Επενδύσεων λόγω της κερδοφορίας των project, της πιστοληπτικής ικανότητας της χώρας κλπ». Παράλληλα επεσήμανε ότι θα υπάρξει χρηματοδότηση για όλα τα έργα PCI ενώ η πολιτική για το φυσικό αέριο, όπως τόνισε, αναμένεται να επανεξεταστεί το 2022.</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
    </article>
  </body>
</html>