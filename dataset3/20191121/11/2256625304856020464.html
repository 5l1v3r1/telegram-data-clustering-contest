<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159016_1.html"/>
    <meta property="og:site_name" content="Novsport"/>
    <meta property="article:published_time" content="2019-11-21T11:42:00+00:00"/>
    <meta property="og:title" content="Владо Николов: В управлението на българския волейбол бяха допуснати две основни грешки"/>
    <meta property="og:description" content="&quot;Имаме няколко варианта за следващ президент на федерацията&quot;"/>
  </head>
  <body>
    <article>
      <h1>Владо Николов: В управлението на българския волейбол бяха допуснати две основни грешки</h1>
      <address>
        <time datetime="2019-11-21T11:42:00+00:00">21 Nov 2019, 11:42</time>
      </address>
      <p><i>Една от легендите на българския волейбол Владимир Николов коментира пред Топспорт събитията от последните дни в един от най-обичаните, успешни и обединяващи нацията спортове у нас. Г-н Николов е сред представителите на сформирания Инициативен комитет в българския волейбол, настояващ за промени от организационен и кадрови характер. Сред най-ясно изразените желания на Комитета е премахването на инж. Данчо Лазаров от президентския пост в Българската федерация по волейбол.</i><br/><br/>"Знаете вече, че през следващата седмица ще се съберем отново и ще хвърлим повече яснота около всичко, свързано с идеите, задачите и предложенията, които имаме в Инициативния комитет.<br/><br/>Да, имаме няколко варианта за следващ президент на федерацията. Ако трябва да бъдем конкретни, ще предложим три имена. Всички те са членове на Управителния съвет на централата.<br/><br/>Не, аз не съм сред тях. Не съм в Управителния съвет. А идеята е да спазваме правилата без никакви компромиси.<br/><br/>Кои са основните грешки на инж. Данчо Лазаров и досегашното управление на федерацията? Според мен са две.<br/><br/>Първата е прекалената централизация на управлението. Взимането на кардинални решения. Това обезсмисля цялата йерархия, наличието на Управителния съвет и всичко останало. Не е коректно да се работи по подобен начин.<br/><br/>Втората грешка е липсата на прозрачност за начина, по който биват разходвани средствата, които влизат в БФВ. Никой не знае как се случва това. На какъв принцип. И след това е напълно обяснима реакцията на отделни клубове. Те не разбират какво се случва във финансово отношение. Никой не желае да покаже и обясни как се изразходват средствата.<br/><br/>Целта е промяна на всичко това. Но нека основните детайли и подробности бъдат все пак разкрити пред всички, когато се съберем отново. Благодаря ви за вниманието и обаждането", коментира Николов.</p>
    </article>
  </body>
</html>