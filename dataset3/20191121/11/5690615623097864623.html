<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836997-zhiteli-pivdennoyi-afriki-zitknulisya-z-golodom-cherez-silnu-posukhu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T11:02:00+00:00"/>
    <meta property="og:title" content="Жителі Південної Африки зіткнулися з голодом через сильну посуху"/>
    <meta property="og:description" content="КИЇВ. 21 листопада. УНН. У місті Восбург, у провінції Північний Кейп Південної Африки, спостерігається сильна посуха. Місцевим фермерам все складніше …"/>
  </head>
  <body>
    <article>
      <h1>Жителі Південної Африки зіткнулися з голодом через сильну посуху</h1>
      <address><time datetime="2019-11-21T11:02:00+00:00">21 Nov 2019, 11:02</time> by <a rel="author">Наталія Рябцева</a></address>
      <p><b>КИЇВ. 21 листопада. УНН.</b> У місті Восбург, у провінції Північний Кейп Південної Африки, спостерігається сильна посуха. Місцевим фермерам все складніше прогодувати свої сім'ї і своїх тварин. Про це повідомляє <b>УНН</b> з посиланням на АР.</p>
      <p>"Жителі називають цю постраждалу від посухи громаду "забутим містом". Пласкі запелені дороги Восбурга оточені зів'ялими полями. Джерела, якими користувалися місцеві жителі - кілька тисяч осіб, - висохли. Знаки попереджають водіїв про бродячу худобу і овець, але їх не видно. Багаторічна посуха торкнулася більшої частини південної частини Африки", - йдеться в повідомленні.</p>
      <p>Так, за оцінками Організації Об'єднаних Націй, понад 11 мільйонів осіб наразі стикаються з кризовим рівнем відсутності продовольчої безпеки у таких місцях, як Зімбабве і Мозамбік, де два циклони вже знищили посіви на початку цього року.</p>
      <p>Як повідомляє видання, одним з найбільш постраждалих районів є провінція Північний Кейп в Південній Африці, де багато фермерів борються за збереження своїх сімей і тварин, у той час як їхні доходи падають, а борги зростають.</p>
      <p>Відзначається, що фермери змушені відправляти свою худобу на забій, оскільки її нічим годувати, а кілька фермерів через стрес навіть наклали на себе руки.</p>
      <p>За даними фермерської організації Agri-SA, протягом наступних трьох місяців провінції Північний Кейп потрібно понад 28 мільйонів доларів США на допомогу в боротьбі з посухою.</p>
      <p>Поки що уряд Південної Африки обіцяв виділити 2 мільйони доларів.</p>
      <p>Всесвітня продовольча програма повідомляє, що в південній частині Африки випала нормальна кількість опадів лише в одному з п'яти вегетаційних періодів, і дрібні фермери переносять це найважче.</p>
      <p>Однак годувати нічим не тільки тварин, нестачу їжі зараз відчувають люди, і особливо діти.</p>
      <p>Нагадаємо, у Зімбабве від посухи померли щонайменше 105 <a href="https://www.unn.com.ua/ru/news/1834373-u-zimbabve-cherez-posukhu-vmirayut-sloni">слонів</a>.</p>
    </article>
  </body>
</html>