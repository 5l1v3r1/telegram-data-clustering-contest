<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/tester/produkttester/test-asus-rog-phone-2-med-mycket-att-upptacka"/>
    <meta property="og:site_name" content="Mobil"/>
    <meta property="article:published_time" content="2019-11-21T11:30:00+00:00"/>
    <meta property="og:title" content="Test: Asus ROG Phone 2 – Utpräglad spelmobil med mycket att upptäcka"/>
    <meta property="og:description" content="Uppfinningsrikedom råder det ingen brist på här, för Asus har gjort en hel del för att tillfredsställa spelfantasten, men även andra."/>
  </head>
  <body>
    <article>
      <h6 class="kicker">Prestanda plus unika spelfunktioner</h6>
      <h1>Test: Asus ROG Phone 2 – Utpräglad spelmobil med mycket att upptäcka</h1>
      <address><time datetime="2019-11-21T11:30:00+00:00">21 Nov 2019, 11:30</time> by <a rel="author" href="mailto:erik.morner@mobil.se" target="_blank">Erik Mörner</a></address>
      <p>Produkttester <br/><b>Uppfinningsrikedom råder det ingen brist på här, för Asus har gjort en hel del för att tillfredsställa spelfantasten, men även andra.</b></p>
      <h4>Betyg</h4>
      <p>Telefoni &amp; Data<br/>9/10<br/>Media &amp; Skärm<br/>8/10<br/>System &amp; program<br/>8/10<br/>Användarupplevelse<br/>8/10<br/>Material &amp; kvalitet<br/>8/10<br/>Totalbetyg<br/>82%</p>
      <p>+ Prestanda<br/>Unika spelfunktioner<br/>Rent gränssnitt  om du väljer det</p>
      <p>- Stor och tung</p>
      <p>Den har spelfokus, det är tydligt i de flesta aspekter, men ROG Phone 2 har mer än så. Det som räknas när man spelar är så klart framför allt skärm och prestanda och det levererar ROG Phone 2. Dessutom finns ett riktigt maffigt batteri och de här fördelarna kan du ju ha nytta av även när du använder telefonen till annat.</p>
      <p>Till det yttre, om vi ska börja med det, känns och ser telefonen närmast ut som en karikatyr på en spelmobil. Det är logotyper som lyser i skiftande färger, det är estetik som känns som en blandning av sportbil, drake och flipperspel och du får till och med en fläkt med i paketet, en fläkt som du kan fästa på baksidan av telefonen för att kyla den. Vi återkommer till hur effektiv den faktiskt är, men det är i alla fall ingen tvekan om att telefonen utseendemässigt är allt en gamingtelefon förväntas vara.</p>
      <figure>
        <img src="https://www.mobil.se/sites/mobil.se/files/styles/large_article_image/public/img_0481.jpeg?itok=5fAcHUVh"/>
      </figure>
      <h4>Perfekt på pappret</h4>
      <p>På pappret har ROG Phone 2 nästan så mycket prestanda man kan sätta in i en mobiltelefon idag. Det senaste och snabbaste systemchippet Snapdragon 855 Plus finns här, liksom hela 12 GB internt arbetsminne. Utöver att spela krävande spel och se hur snabbt de laddar och reagerar kan man mäta detta med olika benchmarkappar. När jag gör det passar jag på att jämföra resultaten med och utan det prestandaläge som finns, med och utan den fläkt som ska kyla ner och sist även inomhus jämfört med en kort stund i frysen. Det senare visar sig ge de bästa förutsättningarna för bästa prestanda och inomhus med eller utan fläkten syns ingen märkbar skillnad. </p>
      <figure>
        <img src="https://www.mobil.se/sites/mobil.se/files/styles/large_article_image/public/img_0474.jpeg?itok=C0ZPTJg1"/>
      </figure>
      <p>Den här fläkten har dock fler funktioner och utöver att den verkar fläkta mer mina fingrar än telefonen så finns det ingång för både 3,5-millimeters hörlursuttag och laddning. Det här gör att du kan spela, ladda och lyssna samtidigt och det utan att någon kontakt är i vägen på kortsidorna där ju dina händer behöver platsen under spelsessionerna. Det här är några exempel på att ROG Phone 2 är uttalat byggd för spelande, men dock inte för alla spel. Det är för spel som du spelar med telefonen i landskapsläge som ROG Phone 2 ska vara skräddarsydd. Det handlar nu så klart om krävande spel, inga enkla pusselspel vilken mobil som helst klarar av smärtfritt, utan de som drar nytta av skärm, ljud och prestanda. </p>
      <p>Skärmen i ROG Phone 2 ger dig det mesta du kan begära av en spelmobilskärm och har unika egenskaper. Först och främst har vi en uppdateringsfrekvens på 120 hertz i skärmen, vilket gör att bilden uppdateras dubbelt så ofta som är normalt i en mobil. Det här förväntar man sig i en spelmobil idag och den här telefonen mer än lever upp till de förväntningarna. Just skärmuppdateringen är kanske inget du upplever som en brist i telefonen med det normala 60 hertz och sämre prestanda, men när jag jämför en Samsung sida vid sida med ROG Phone 2 känns det lite som om skärminnehållet är limmat vid dina fingertoppar i den senare. Eftersom jag i inställningarna kan justera uppdateringsfrekvensen märker jag dock att det här inte bara beror på skärmuppdateringen. Även när jag ställer in den på 60 eller 90 hertz upplever jag telefonen som ovanligt reaktionssnabb och utöver bildens uppdateringsfrekvens läser pekskärmen också av tryck med en högre frekvens, så det och den generella prestandan kan mycket väl bidra mer.</p>
      <figure>
        <img src="https://www.mobil.se/sites/mobil.se/files/styles/large_article_image/public/img_0480.jpeg?itok=e95QHovO"/>
      </figure>
      <p>Värt att nämna när det gäller skärmen är både att det finns ett begränsat antal spel som ens stödjer 120 hertz även om listan blir längre och längre (runt 100 spel idag) samt att ROG Phone 2 när jag packar upp den till och med är inställd på 60 hertz. Med det sagt klarar den alla spel jag kastar på den utan problem.  </p>
      <h4>Flaggskepp med mera</h4>
      <p>Man kan inte gärna klaga på hur andra flaggskeppsmobiler än just denna telefon klarar krävande spel. Utöver det jag nämnt har, kanske därför, den här telefonen fler egenskaper som särskilt ska tilltala fanatiska mobilgamers och ge dem en fördel. </p>
      <figure>
        <img src="https://www.mobil.se/sites/mobil.se/files/styles/large_article_image/public/img_0477.jpeg?itok=ODFcAPta"/>
      </figure>
      <p>Utöver ett iögonfallande yttre finns alltså även även en del dedikerade, faktiska funktioner som ska göra telefonen till en förstklassig gamingenhet. En av dessa är vad Asus kallar för Air triggers. Det fanns även i föregångaren till ROG Phone 2, men har nu förbättrats. Det är i praktiken ett sätt som låter dig styra spelen genom att trycka på tryckkänsliga områden på telefonens kant, utöver att trycka direkt med fingrarna på skärmen. På det här sättet kan du koppla dina tryck på telefonens övre kant mot områden på skärmen så att du till exempel kan byta vapen och hoppa utan att lyfta fingrarna du använder för att navigera från skärmen. Två extra fingrar och värdefull reaktionstid alltså och eftersom du själv väljer hur Air Triggers ska fungera krävs inte något speciellt stöd från spelet i sig. Utöver tryck på de här områdena på telefonens kant kan du även ställa in svepgester, så att en svepgest utmed kanten resulterar antingen i en horisontell eller en vertikal svepning på ett förbestämt ställe på pekskärmen. Många möjligheter att anpassa egenskaper och extrafunktioner alltså och allt det här gör du specifikt för vart och ett av dina spel. Krångligt, låter det kanske som, men faktum är att  det är smidigt.</p>
      <p>Gränssnittet i ROG Phone 2, som baseras på Android 9, är antingen hårt grafiskt anpassat efter telefonens gamingtema eller Asus vanliga, rätt avskalade gränssnitt som ligger nära det Google levererar själva. Vilket du föredrar kan du välja själv och enkelt ändra i inställningarna. Oavsett vilket du väljer så får du dock en kontrollpanel kallad Armoury Crate. Där samlas spel och inställningarna för dina spel och du startar det genom en ikon på hemskärmen eller genom att svepa in från sidan i ett spel du redan startat. Med det här spelläget kan du välja att optimera prestanda individuellt för enskilda spel, se till att andra appar, samtal eller annat inte stör i spelandet, se temperatur skärmuppdateringsfrekvens, strömma spelandet direkt till Twitch eller Youtube. Det säger sig självt att en mobil som både låter dig spela i 120 bilder per sekund och strömmar spelandet live via nätet till Youtube behöver både batteri och prestanda och faktum är att jag då uppskattar även fläkten, för att då kyla mina fingrar för telefonen blir lite varm. Just när man pressar såväl batteri och prestanda på det sättet så är ju faktiskt möjligheten att ansluta laddare och hörlurarna direkt till den lilla påhängningsfläkten en förutsättning för långvarigt och njutbart spelande. Det här kan alltså vara en telefon för den som prioriterar spel högre än mycket annat. Samtidigt gör bland annat de dubbla framåtriktade högtalarna tillsammans med skärmen telefonen särskilt bra för den som kollar på film.</p>
      <figure>
        <img src="https://www.mobil.se/sites/mobil.se/files/styles/large_article_image/public/img_0475.jpeg?itok=xOiGsGKN"/>
      </figure>
      <p>I övrigt är telefonen relativt tung och stor, men det följer ju av att såväl batteri som skärm är påkostade och stora. Det finns ingen sensorpanel som stör skärmen utan selfiekameran sitter istället i utrymmet ovanför skärmen på framsidan. kamerorna på baksidan är två till antalet och består av en 48-megapixels huvudkamera kompletterad med en vidvinkelkamera. De ger tillsammans bra bilder och funktioner som porträttläge med oskarp bakgrund, nattläge för bilder med lång slutartid och det finns även ett manuellt läge där du själv har större kontroll på inställningarna. Resultatet sammantaget är bra och de ger bra bilder utan att riktigt tampas om en topplacering i kameramobilkategorin. Sett som generell flaggskeppsmobil når ROG Phone 2 upp till kraven på alla punkter, men det är framförallt med sina spelfunktioner som den överträffar många förväntningar.</p>
      <h3>Batteritest</h3>
      <p><b>Batteriets videotid:</b> 11 tim 37 min </p>
      <h3>Frågor och svar</h3>
      <p>
        <b>Hur fungerar säkerhetslösningarna?</b>
      </p>
      <p>Du har ansiktsigenkänning i 2D med selfiekameran och det går snabbt. Som komplement finns även fingeravtrycksläsare i skärmen och den är lite långsammare, men fungerar i alla fall. </p>
      <p>
        <b>Det finns ett stort antal specialiserade tillbehör också?</b>
      </p>
      <p>Ja utöver fläkten som följer med finns en lång rad tillbehör som bland annat låter dig ansluta och docka telefonen till en större tv-skärm eller addera en extra skärm till den befintliga.  </p>
      <p>
        <b>Vad saknas jämfört med generella flaggskepp?</b>
      </p>
      <p>Vattentålighet är kanske den tydligaste egenskapen som finns på många flaggskepp, men saknas här. Trådlös laddning blir du också utan. </p>
      <h3>Ett alternativ:</h3>
      <p>
        <b>Billigare prestanda</b>
      </p>
      <p>Du kommer givetvis långt spelmässigt även med generella flaggskepp. Bra batteritid och topprestanda får du till exempel i Oneplus 7T, även den med Snapdragon 855 Plus.  </p>
      <h3>Testbild</h3>
      <p>Kamerorna har vidvinkel och ger dig dessutom ett särskilt nattläge där bilden tas med lång slutartid.   </p>
      <figure>
        <img src="https://www.mobil.se/sites/mobil.se/files/styles/large_article_image/public/exempelbild_asus_rog_phone_2.jpg?itok=SfWTenq5"/>
      </figure>
      <h4>Betyg</h4>
      <table bordered="">
        <tr>
          <td>Telefoni &amp; Data</td>
          <td>9/10</td>
        </tr>
        <tr>
          <td>Media &amp; Skärm</td>
          <td>8/10</td>
        </tr>
        <tr>
          <td>System &amp; program</td>
          <td>8/10</td>
        </tr>
        <tr>
          <td>Användarupplevelse</td>
          <td>8/10</td>
        </tr>
        <tr>
          <td>Material &amp; kvalitet</td>
          <td>8/10</td>
        </tr>
        <tr>
          <td>Totalbetyg</td>
          <td>82%</td>
        </tr>
      </table>
      <h4>Fakta Asus ROG Phone 2</h4>
      <h4>Allmänt</h4>
      <p><b>Modell</b> ROG Phone 2<br/><b>Tillverkare</b> Asus<br/><b>Lanseringsdatum</b> 2019-09-04<br/><b>Mått</b> 171 x 77,6 x 9,5 mm<br/><b>Vikt</b> 240 g<br/><b>Pris</b> 9999 kr<br/><b>System</b> Android<br/><b>Systemversion</b> 9.0 Pie<br/><b>Chipset</b> Snapdragon 855 Plus<br/><b>Tillverkningprocess</b> 7 nm</p>
      <h4>Skärm</h4>
      <p><b>Mått</b> 6,59 tum<br/><b>Upplösning</b> 2340 x 1080 pixel<br/><b>Pixeldensitet</b> 391 dpi<br/><b>Typ</b> AMOLED</p>
      <h4>Minne</h4>
      <p><b>RAM-minne</b> 12 GB<br/><b>Lagringsminne</b> 512 GB<br/><b>Minneskortplats</b> Nej</p>
      <h4>Batteri</h4>
      <p><b>Kapacitet</b> 6000 mAh<br/><b>Uppmätt videotid</b> 11 tim 37 min<br/><b>Trådlös laddning</b> Nej<br/><b>Medföljande snabbladdare</b> Ja<br/><b>Effekt på medföljande laddaren</b> 30 W</p>
      <h4>Nät</h4>
      <p><b>GSM-band</b> 850 MHz, 900 MHz, 1800 MHz, 1900 MHz<br/><b>3g-band</b> 850 MHz, 900 MHz, 1900 MHz, 2100 MHz<br/><b>LTE-hastighet</b> Cat 18 (1200 Mbit/s ner, 150 Mbit/s upp)<br/><b>4g-band</b> Band 1 (2100 MHz), Band 3 (1800 MHz), Band 4 (1700 MHz), Band 7 (2600 MHz), Band 8 (900 MHz), Band 20 (800 MHz), Band 28 (700 MHz), Band 38 (2600 MHz TDD)<br/><b>Dubbla simkortsplatser</b> Ja</p>
      <h4>Kamera</h4>
      <p><b>Upplösning</b> 48 Megapixel 13 Megapixel<br/><b>Vidvinkellins</b> Ja<br/><b>Optisk zoom</b> Nej<br/><b>Videoinspelning, upplösning</b> 3840 x 2160 pixel<br/><b>Upplösning på frontkameran</b> 24 megapixel</p>
      <h4>Anslutningar</h4>
      <p><b>Anslutningskontakt</b> USB Typ C<br/><b>Hörlursuttag</b> Ja<br/><b>Bluetooth</b> 5.0<br/><b>Wifi</b> 802.11 a/b/g/n/ac<br/><b>GPS</b> Ja<br/><b>FM-radio</b> Nej<br/><b>NFC</b> Ja</p>
      <h4>Övrigt</h4>
      <p><b>Tålig</b> Nej<br/><b>Fingeravtrycksläsare</b> Ja<br/><b>Stereohögtalare</b> Ja</p>
      <details>
        <summary>Benchmark-tester</summary>
        <p><b><i>Antutu 8</i> </b>483108<br/>CPU 141400<br/>GPU 194643<br/>Mem 91666<br/>UX 55399<br/><b>Geekbench 5: CPU Single-core</b> 745<br/><b>Geekbench 5: CPU Multi-core</b> 2262<br/><b>Geekbench 5: Compute</b> 2710<br/><b>GFXBench Manhattan ES 3.0 Onscr.</b> 99 FPS<br/><b>GFXBench Aztec Ruins Vulkan High</b> 27 FPS<br/><b>GFXBench T-Rex Onscreen</b> 120 FPS<br/><b>3DMark Slingshot Extreme OpenGL</b> 6201<br/><b>3DMark Slingshot Extreme Vulkan/</b> 5425<br/><b>Google Octane</b> 24299<br/><b>Jetstream 2</b> 66,244</p>
      </details>
      <p>+ Prestanda<br/>Unika spelfunktioner<br/>Rent gränssnitt  om du väljer det</p>
      <p>- Stor och tung</p>
      <related>
        <h4>Relaterade artiklar</h4>
        <a href="https://www.mobil.se/nyheter/asus-slapper-tva-nya-versioner-av-rog-phone-ii-i-sverige"/>
        <a href="https://www.mobil.se/nyheter/nya-snapdragon-855-ska-ge-gamingmobiler-en-boost"/>
      </related>
    </article>
  </body>
</html>