<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019612/%D8%B1%D8%A7%D9%87%DB%8C-%D8%A8%D8%B1%D8%A7%DB%8C-%DA%A9%D8%A7%D9%87%D8%B4-%D9%87%D8%B2%DB%8C%D9%86%D9%87-%D8%B3%D9%88%D8%AE%D8%AA-%D8%AE%D9%88%D8%AF%D8%B1%D9%88"/>
    <meta property="og:site_name" content="ایسنا"/>
    <meta property="article:published_time" content="2019-11-21T11:26:10+00:00"/>
    <meta property="og:title" content="راهی برای کاهش هزینه سوخت خودرو"/>
    <meta property="og:description" content="هم‌زمان با اجرای طرح سهمیه‌بندی بنزین تقاضا برای گاز سوز کردن خودروها افزایش یافته به‌طوری که روزانه ۳۰ هزار تقاضا برای این مساله ثبت می‌شود، افراد متقاضی نیز می‌توانند برای ثبت‌نام به سامانه NGVI.IR مراجعه کنند و آنطور که مسوولان اعلام کرده ‌اندحداکثر ظرف مدت دو ماه آینده به همه درخواست‌ها رسیدگی می‌شود."/>
  </head>
  <body>
    <article>
      <h6 class="kicker">روزانه 30 هزار درخواست برای گازسوز کردن خودرو ثبت می‌شود</h6>
      <h1>راهی برای کاهش هزینه سوخت خودرو</h1>
      <address><time datetime="2019-11-21T11:26:10+00:00">21 Nov 2019, 11:26</time> by <a rel="author">سحر بابایی</a></address>
      <p>هم‌زمان با اجرای طرح سهمیه‌بندی بنزین تقاضا برای گاز سوز کردن خودروها افزایش یافته به‌طوری که روزانه ۳۰ هزار تقاضا برای این مساله ثبت می‌شود، افراد متقاضی نیز می‌توانند برای ثبت‌نام به سامانه NGVI.IR مراجعه کنند و آنطور که مسوولان اعلام کرده ‌اندحداکثر ظرف مدت دو ماه آینده به همه درخواست‌ها رسیدگی می‌شود.</p>
      <p>به‌گزارش ایسنا، متقاضیان برای گازسوز کردن خودروها می‌توانند به سامانه جامع اطلاعات خودروهای دوگانه‌سوز (NGVI.IR) مراجعه کنند و از طریق گزینه تبدیل خودروها، برای ثبت‌نام تبدیل خودروی خود اقدام کنند. در مدت یک هفته از طرف اتحادیه سوخت‌های جایگزین پیامکی برای متقاضیان ارسال می‌شود و این افراد می‌توانند از طریق مراجعه به سامانه، نزدیک‌ترین مرکز مجاز به محل سکونت خود را برای تبدیل انتخاب و مراجعه کنند.</p>
      <p>محمودیان رئیس اتحادیه سوخت‌های جایگزین در این باره با اشاره به دریافت روزانه ۳۰ هزار تقاضا برای گازسوز کردن خودروها هم‌زمان با اجرای طرح سهمیه‌بندی بنزین اظهار کرد: اولویت تبدیل خودروها با افرادی است که زودتر در سامانه ثبت‌نام کرده‌اند و لازم است متقاضیان تبدیل هرچه زودتر درخواست خود را ثبت کنند و حداکثر ظرف دو ماه آینده خدمات‌رسانی به همه متقاضیان گازسوز کردن خودروها انجام خواهد شد و مردم از این بابت نگرانی نداشته باشند.</p>
      <p>وی هزینه تبدیل خودروها به دوگانه‌سوز را بسته به کیفیت کیت، نوع خودرو و سایز مخزن به‌صورت میانگین ۲.۵ تا ۴.۵ میلیون تومان اعلام کرد و اطمینان خاطر داد: این رقم ثابت است و به هیچ وجه در روزهای آینده شاهد افزایش قیمت تجهیزات و هزینه نصب نخواهیم بود.</p>
      <p>
        <b>مردم فقط به مراکز مجاز مراجعه کنند</b>
      </p>
      <p>وی همچنین با اشاره به لزوم گازسوز کردن خودروها از طریق سامانه جامع اطلاعات خودروهای دوگانه‌سوز (NGVI.IR) و مراکز مجاز تبدیل تاکید کرد: مردم به‌منظور دریافت خدمات و محصولات با کیفیت و قیمت مناسب و نیز تامین ایمنی خود و خانواده از مراجعه به مراکز و کارگاه‌های غیرمجاز تبدیل خودروها خودداری کنند.</p>
      <p>محمودیان افزود: خوشبختانه قطعات و تجهیزات موردنیاز این صنعت کاملا بومی‌سازی شده و با توجه به افزایش تعداد تقاضاها، هم‌اکنون کارخانجات تولید تجهیزات موردنیاز این صنعت ظرفیت تولید خود را افزایش داده است و به‌صورت شبانه‌روزی و دو شیفته کار می‌کنند.</p>
      <p>وی همچنین با تاکید بر اینکه تبدیل خودروها به گازسوز تحت نظارت وزارت صنعت، معدن و تجارت (صمت) و سازمان استاندارد انجام می‌شود، گفت: هم‌اکنون ۲۵۰ واحد کارگاهی مجاز در کشور آماده خدمات‌رسانی به هم‌وطنان هستند که با احتساب ۱۳۰ واحد در حال ساخت، تا یک ماه آینده این تعداد به ۳۸۰ واحد افزایش می‌یابد.</p>
      <p>محمودیان تصریح کرد: امکان افزایش تعداد واحدهای کارگاهی تبدیل خودروها تا یک هزار واحد در کشور نیز وجود دارد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/93041408241/%D8%B1%D8%B4%D8%AF-300%D8%AA%D8%A7-700-%D8%AF%D8%B1%D8%B5%D8%AF%DB%8C-%D8%AA%D9%88%D9%84%DB%8C%D8%AF-%D8%AE%D9%88%D8%AF%D8%B1%D9%88%D9%87%D8%A7%DB%8C-%DA%AF%D8%A7%D8%B2-%D8%B3%D9%88%D8%B2"/>
      </related>
    </article>
  </body>
</html>