<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830036.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T11:04:00+00:00"/>
    <meta property="og:title" content="باهنر: دروازه اول شکست، اطمینان به پیروزی در انتخابات است"/>
    <meta property="og:description" content="رئیس جبهه پیروان خط امام و رهبری گفت: اگر کسی فکر کند این دوره دوره پیروزی ماست، این دروازه اول شکست است."/>
  </head>
  <body>
    <article>
      <h1>باهنر: دروازه اول شکست، اطمینان به پیروزی در انتخابات است</h1>
      <address>
        <time datetime="2019-11-21T11:04:00+00:00">21 Nov 2019, 11:04</time>
      </address>
      <p>رئیس جبهه پیروان خط امام و رهبری گفت: اگر کسی فکر کند این دوره دوره پیروزی ماست، این دروازه اول شکست است.</p>
      <p> محمدرضا باهنر شب گذشته، 29 آبان ماه، در نشست جامعه اسلامی مهندسین خراسان در بنیاد فرهنگی مهر رضوان رجایی با اشاره به حوادث چند روز اخیر و دغدغه‌های موجود در این خصوص اظهار کرد: در نظرات مختلف مردم برخی اینگونه مسائل اخیر را تحلیل می‌کنند که افزایش قیمت بنزین سناریویی از قبل تعیین شده برای بر هم زدن مملکت و به آشوب کشاندن آن بوده و برخی دیگر اعتقاد دارند چنین نیست و عمدی در کار نبوده اما بی‌تدبیری و بی‌توجهی این مسائل را به وجود آورده است. امروز بین مردم سوالاتی در مورد مساله افزایش نرخ بنزین وجود دارد. به عنوان نمونه برخی می‌پرسند آیا زمان مناسب اجرای این طرح اکنون بود؟ آیا اصلا چنین کاری ضرورت داشت؟ و... . از دیگر سو برخی دیگر نیز روی تایید این طرح توسط مقام معظم رهبری سوال می‌کنند که آیا ضرورت داشت ایشان آبروی خویش را برای کسانی که در اجرای طرح افزایش نرخ بنزین تدبیر نکردند، هزینه کنند؟</p>
      <p>وی ادامه داد: در این پروژه حتما اشکالاتی وجود دارد ولی آیا این مسائل در حدی است که باید از کل طرح افزایش نرخ بنزین عقب‌نشینی کرد؟ پاسخ به مسائلی مانند اینکه آیا بهتر نبود که مقام معظم رهبری مسئولیت اجرای این طرح را نمی‌پذیرفتند، نیاز به تحلیل‌های دقیق دارد. برخی می‌پرسند چرا مقام معظم رهبری از این طرح حمایت کرده‌اند که حالا اگر مردم خواستند اعتراضی کنند، این اعتراض علیه دولت و مجلس باشد؛ باید توجه داشت بالاخره مملکت صاحب دارد.</p>
      <p>
        <b>حمایت رهبری از طرح افزایش نرخ بزنین هزینه کردن برای دولت نیست</b>
      </p>
      <p>دبیرکل جامعه اسلامی مهندسین افزود: اصلا مساله این نیست که ایشان خود را خرج دولت کرده باشند. مگر مملکت مال دولت، مجلس یا قوه قضاییه است؟ مملکت صاحب دارد. به عنوان نمونه تا 3 روز پیش از زمان پذیرش قطع‌نامه 598 امام می‌فرمود «جنگ جنگ تا رفع فتنه در جهان»؛ پس از پذیرش قطع‌نامه ایشان نامه‌ای خطاب به مجلس نوشتند و خطاب به نمایندگان دلایل پذیرش قطع‌نامه را بیان کردند و فرمودند من آبروی خویش را با خدا معامله می‌کنم و خوب هم معامله کردند. تمام زندگی مقام معظم رهبری نیز برای برافراشته نگاه داشتن پرچم نظام جمهوری اسلامی بوده است. اصلا مساله این نیست که ایشان آبروی خود را برای کسی هزینه کرده باشد. سلول به سلول بدن ایشان وقف نظام است.</p>
      <p>باهنر خاطرنشان کرد: در دوره‌ای که مساله هدفمندی یارانه‌ها مطرح شد و قرار بود کارت‌های سوخت صادر شود، دولت نهم در مباحث پشت پرده حدود 100 اقدام را لیست کرده بود که برای اینکه بنا باشد قیمت بنزین تغییر کند، باید این 100 اقدام انجام شود. در اجرای این طرح هزاران دستگاه ون و اتوبوس خریداری شد و محاسبه دقیقی نیز برای اجرا صورت گرفت و مشخص شده بود که 50 درصد از درآمد طرح سهمیه‌بندی سوخت باید به مردم، 30 درصد به بخش تولید و 20 درصد به دولت برای پوشش هزینه‌های آن اختصاص یابد. این دفعه برای اجرای این طرح می‌شد برنامه‌ریزی دقیقی کرد چون تجربه آن را داشتیم و  امکان داشت کار را راحت‌تر انجام داد.</p>
      <p>
        <b>مصلحت نیست پروژه عظیم تغییر نرخ بنزین حتی 5 ساعت پیش از رسیدن موعد اجرا اعلام شود</b>
      </p>
      <p>دبیرکل جامعه اسلامی مهندسین خاطرنشان کرد: با این حال مصلحت نیست چنین پروژه عظیمی حتی 5 ساعت پیش از رسیدن موعد اجرای آن، اعلام شود. برخی نمایندگان اعتراض داشتند که چرا خبری از اجرای این طرح نداشتند. اعتقاد من این است که اگر قرار باشد این اتفاق رخ دهد، حداکثر 10 تا 12 نفر باید زمان آن را بدانند. اگر افراد بیشتری از زمان اجرای این طرح با خبر بودند، مسائل ناگواری رخ می‌داد؛ صف‌های عظیم بنزین شکل می‌گرفت که هر کدام می‌توانست یک تله انفجاری برای مردم باشد.</p>
      <p>وی با بیان اینکه من معتقدم کشور ما از نظر شدت مصرف انرژی مقام اول دنیا را در اختیار دارد، خاطرنشان کرد: برخی نیز معتقدند ما از نظر مصرف انرژی بین 3 کشور اول دنیا قرار داریم. در حال حاضر روزانه 9 میلیون بشکه نفت و معادل آن گاز در کشور ما تولید می‌شود. اگر تحریم‌ها نباشد و بتوان این نفت و گاز را فروخت، روزی 3.5 میلیون بشکه از این 9 میلیون بشکه نفت و گاز صادر می‌شود؛ یعنی روزی 5.5 میلیون بشکه نفت و معادل آن گاز در کشور ما مصرف می‌شود. در واقع ما این تعداد بشکه نفت و گاز را به صورت روزانه آتش می‌زنیم. کاش این حد از مصرف انرژی تبدیل به رفاه، اشتغال و تولید می‌شد. اگر تنها بتوان 30 درصد از این 5 میلیون بشکه را صرفه‌جویی کرد، درآمد ما از نفت دو برابر می‌شود.</p>
      <p>باهنر تصریح کرد: امروز کشور چین به دلایل مختلف، اقتصاد دوم جهان است و یک میلیارد و 380 میلیون جمعیت در آن زندگی می‌کنند. نکته اینجاست که مصرف انرژی کشور ما مانند این کشور است. نمونه دیگر کشور ترکیه است که ظرف چند سال گذشته حجم اقتصاد خود را تقریبا دو برابر کرده است. ترکیه حدود 8 میلیون نفر بیش از کشور ما جمعیت دارد و روزی 20 میلیون لیتر در آن بنزین مصرف می‌شود اما مصرف ما 80 میلیون لیتر بنزین به صورت روزانه است.</p>
      <p>
        <b>تغییر زمان اجرای طرح گران شدن بنزین در حساسیت آن تغییری ایجاد نمی‌کرد</b>
      </p>
      <p>وی بیان کرد: مساله دیگر این است که آیا همه تدابیر برای این کار اندیشیده شده بود؟ خیر؛ کمی بی‌تدبیری در اجرای این طرح  صورت گرفت. نکته بعدی هم مربوط به زمان اجرای طرح است که برخی این سوال را مطرح می‌کنند که چرا زمان میلاد پیامبر(ص) یا شلوغی‌های عراق این طرح در کشور ما اجرا شد؟ بالاخره در ایران اسلامی با این سابقه تاریخی تقریبا همه زمان‌ها برای ما حساس است. اینکه بیان کنیم تغییر زمان اجرای طرح حساسیت آن را کاهش می‌داد، تحلیل دقیقی نیست. البته اینکه در اجرای این طرح اعلام نشده همه فرآورده‌های نفتی گران می‌شود، کار مدبرانه‌ای بود.</p>
      <p>
        <b>احتمال شکل‌گیری یک حرکت ملی مانند حماسه 9 دی طی روزهای آینده</b>
      </p>
      <p>رئیس جبهه پیروان خط امام و رهبری اظهار کرد: براساس اطلاعات موجود در بسیاری از شهرها محور کار اغتشاشات 5 تا 6 نفر بوده‌اند که می‌دانستند چه اقداماتی انجام داده و برای این کار آموزش دیده بودند.</p>
      <p>باهنر اضافه کرد: با این حال مهم‌ترین عاملی که موجب شد مردم در مقابل این جریانات ایستادند و علیه آن موضع گرفتند، فهم مردم از قیمت امنیت است. امروز در کشور ما نعمت امنیت مفقود نیست و همه مردم از آن برخوردارند و با تمام وجود آن را درک و حس می‌کنند و در مقابل ناامنی می‌ایستند. احتمال دارد طی روزهای آینده یک حرکت بزرگ ملی مانند 9 دی علیه این اغتشاشات صورت گیرد. البته دلخوری‌ها، بلاتکلیفی‌ها و گلایه‌مندی‌ها در کشور ما زیاد است ولی باید برای برطرف کردن آن برنامه‌ریزی کرد.</p>
      <p>
        <b>تعلل 24 ساعته وزارت ارتباطات در قطع اینترنت پس از اجرای طرح افزایش نرخ بنزین نیاز به رسیدگی دارد</b>
      </p>
      <p>وی با بیان اینکه انشالله ظرف 4، 5 روز آینده اینترنت وصل می‌شود، گفت: با این حال در روز ابتدایی اجرای این طرح وزارت ارتباطات حدود 24 ساعت با تاخیر اقدام به قطع اینترنت کرد. اگر تعللی در این زمینه بوده باید به این موارد رسیدگی شود چراکه این مساله شوخی نیست و هزینه‌های سنگینی برای کشور دارد.</p>
      <p>
        <b>سیاسیون نسبت به انتخابات در خوف و رجا باشند</b>
      </p>
      <p>باهنر در بخش دیگری از این نشست با اشاره به فرا رسیدن موسم انتخابات مجلس نیز اظهار کرد: امروز افراد سیاسی، خصوصا جامعه اصولگرایی و انقلابی، باید برای انتخابات آینده در خوف و رجا باشند. اگر کسی فکر کند این دوره دوره پیروزی ماست، این دروازه اول شکست است. انتخابات نیازمند تبلیغ، ادبیات صحیح، برنامه منجسم و... است. در حال حاضر شورای ائتلاف اصول‌گرایان در حال کار بوده که نقدهایی به آن وارد است اما قرار نیست مغازه‌ای در مقابل آن‌ها باز کنیم. باید تلاش کنیم و صحبت کنیم تا این شورا جامع‌تر کار کند.</p>
      <p>باهنر خاطرنشان کرد: باید توجه داشت رقیب ما حواس جمعی دارد. رقیب در میدان اقتصاد با ما رقابت نمی‌کند و میدان را به مساله آزادی‌ها منتقل می‌کند و مسائلی از این قبیل که اصول‌گرایان با FATF مخالفند، اهل جنگند و ما اهل صلح هستیم، مخالف رفتن بانوان به ورزشگاه‌ها هستند و ما نیستیم و... را مطرح می‌کنند. باید ادبیات ما مردم‌فهم باشد و واقعیات را به مردم بگوییم. لازم است توجه شود مساله وحدت باید جزو اصلی‌ترین مباحث ما در انتخابات باشد. در حال حاضر این نگرانی وجود دارد که اگر اصول‌گراها در مشهد با هم ائتلاف نکنند، ماجرای شورای شهر تکرار می‌شود. باید همه ما مصمم برای وحدت باشیم.</p>
      <p>نماینده سابق در مجلس شورای اسلامی با اشاره به سخنان روحانی در یزد خاطرنشان کرد: انتقاد به سخنرانی دکتر روحانی در یزد کاملا وارد است. نباید از یاد برد مبارزه با فسادی که قوه قضاییه آن را آغاز کرده در حال افزایش سرمایه اجتماعی در کشور است و این حس را در مردم به وجود آورده که حاشیه امن برای سوءاستفاده‌چیان وجود ندارد. حالا ممکن است برخی بگویند چرا برخوردها با یک جریان بیشتر است؛ ممکن است در یک جریان سوءاستفاده‌چی‌ها بیشتر باشند، قوه قضاییه که تقصیری ندارد. اینکه بگوییم قوه قضاییه با هر کسی از جریان چپ که برخورد کرد، با یک نفر از جریان راست نیز برخورد کند، توقع بی‌جایی است. صحبت‌های آقای روحانی در یزد سخنان مناسبی نبود و کاملا قابل نقد است.</p>
    </article>
  </body>
</html>