<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/deputat-psd-de-iasi-refuzul-lui-iohannis-de-a-participa-la-dezbaterea-cu-dancila-a-radicalizat-electoratul-nostru-organizatiile-psd-sunt-mai-mobilizate-ca-in-primul-tur-1922402321272019111119176415"/>
    <meta property="og:site_name" content="News.ro"/>
    <meta property="article:published_time" content="2019-11-21T11:23:27+00:00"/>
    <meta property="og:title" content="Deputat PSD de Iaşi: Refuzul lui Iohannis de a participa la dezbaterea cu Dăncilă a radicalizat electoratul nostru. Organizaţiile PSD sunt mai mobilizate ca în primul tur"/>
    <meta property="og:description" content="Deputatul PSD de Iaşi Bogdan Cojocaru susţine că organizaţiile din judeţ ale partidului sunt mult mai mobilizate decât în primul tur şi că s-a format un val în teritoriu care poate răsturna scorul din 10 noiembrie, după ce Klaus Iohannis a luat în &quot;derâdere&quot; dezbaterea cu Viorica Dăncilă."/>
  </head>
  <body>
    <article>
      <h1>Deputat PSD de Iaşi: Refuzul lui Iohannis de a participa la dezbaterea cu Dăncilă a radicalizat electoratul nostru. Organizaţiile PSD sunt mai mobilizate ca în primul tur</h1>
      <address><time datetime="2019-11-21T11:23:27+00:00">21 Nov 2019, 11:23</time> by <a rel="author">Florin Ghetau</a></address>
      <p>
        <b>Deputatul PSD de Iaşi Bogdan Cojocaru susţine că organizaţiile din judeţ ale partidului sunt mult mai mobilizate decât în primul tur şi că s-a format un val în teritoriu care poate răsturna scorul din 10 noiembrie, după ce Klaus Iohannis a luat în "derâdere" dezbaterea cu Viorica Dăncilă.</b>
      </p>
      <p>Bogdan Cojocaru afirmă, într-un comunicat de presă, că decizia candidatului PNL Klaus Iohannis de a nu participa la o dezbatere în turul doi a radicalizat electoratul PSD, iar organizaţiile partidului din teritoriu sunt mult mai mobilizate decât înaintea primului tur.</p>
      <p>"Fără să vrea, Iohannis ne-a făcut un bine, pentru că refuzul său de a participa la vreo dezbatere cu Viorica Dăncilă a radicalizat electoratul nostru. A luat în derâdere acea dezbatere, iar atitudinea lui sfidătoare îl va costa. Am mers zilele acestea în comunele din judeţ, iar oamenii sunt mai îndârjiţi, organizaţiile sunt mai mobilizate decât la primul tur”, spune parlamentarul social-democrat.</p>
      <p>Bogdan Cojocaru susţine că a întâlnit oameni care nu s-au dus la primul tur, dar care spun că vor merge în cel de-al doilea, "iritaţi de fandoselile unui preşedinte rupt de realitate”.</p>
      <p>"Klaus Werner Iohannis nu acceptă spiritul democratic şi desconsideră categorii întregi de români. Nici n-ar trebui să ne mire că refuză acum o dezbatere. N-a refuzat el orice dialog în timpul celor cinci ani de mandat? De ce să ne mire că inventează motive pe un ton arogant? Nu asta a făcut de fiecare dată când atribuţiile i-au permis?”, afirmă deputatul PSD Bogdan Cojocaru.</p>
      <p>El susţine că unele partide care au votat moţiunea de cenzură în Parlament împotriva Guvernului Dăncilă regretă gestul făcut, întrucât îşi dau seama că "e periculos să laşi puterea într-o singură mână, în condiţiile în care actualul preşedinte dovedeşte un apetit excesiv de a controla tot”.</p>
      <p>Totodată, Cojocaru consideră că "aroganţa” candidatului PNL va fi taxată de alegători, el adăugând că valul creat în teritoriu poate răsturna scorul din 10 noiembrie.</p>
      <p>"S-a schimbat mult atmosfera în teritoriu, iar organizaţiile noastre lucrează cu motoarele turate. Sperăm să facem surpriza pe 24 noiembrie”, spune deputatul Bogdan Cojocaru.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>