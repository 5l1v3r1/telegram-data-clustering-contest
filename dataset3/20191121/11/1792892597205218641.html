<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/workplace/49239/intel-schakelt-externe-chipfabrikanten-in-om-achterstand-in-te-lopen/"/>
    <meta property="og:site_name" content="Techzine"/>
    <meta property="article:published_time" content="2019-11-21T11:34:05+00:00"/>
    <meta property="og:title" content="Intel schakelt externe chipfabrikanten in om achterstand in te lopen"/>
    <meta property="og:description" content="Intel heeft zijn afhankelijkheid van gecontracteerde chipfabrikanten verhoogd om te proberen de productie uit te breiden. Ondanks het zelf opschroeven van de productie blijft Intel kampen met een tekort aan processors.  Langs deze weg hoopt de chipfabrikant sneller aan de vraag vanuit de markt te kunnen voldoen. Dat maakte Michelle Johnston Holthaus, Executive Vice President, […]"/>
  </head>
  <body>
    <article>
      <h1>Intel schakelt externe chipfabrikanten in om achterstand in te lopen</h1>
      <address><time datetime="2019-11-21T11:34:05+00:00">21 Nov 2019, 11:34</time> by <a rel="author">Zamire Willems</a></address>
      <p>
        <b>Intel heeft zijn afhankelijkheid van gecontracteerde chipfabrikanten verhoogd om te proberen de productie uit te breiden. Ondanks het zelf opschroeven van de productie blijft Intel kampen met een tekort aan processors. </b>
      </p>
      <p>Langs deze weg hoopt de chipfabrikant sneller aan de vraag vanuit de markt te kunnen voldoen. Dat maakte Michelle Johnston Holthaus, Executive Vice President, General Manager, Sales, Marketing and Communications Group bij Intel, woensdag bekend in een <a href="https://newsroom.intel.com/wp-content/uploads/sites/11/2019/11/intel-supply-letter-customers.pdf?cid=em&amp;source=elo&amp;campid=smg_WW_mbcbu_EMNL_EN_2019_1120_Intel_Supply_Update_C-MKA-10617_T-MKA-15774&amp;content=smg_WW_mbcbu_EMNL_EN_2019_1120_Intel_Supply_Update_C-MKA-10617_T-MKA-15774&amp;elq_cid=1495005&amp;em_id=52488&amp;elqrid=a9d0f88fdf9a414a8ae3ca81aa40340b&amp;elqcampid=34591&amp;erpm_id=">brief</a> gericht aan Intel’s klanten en partners. </p>
      <h3>‘De aanhoudende marktgroei heeft onze inspanningen overtroffen’</h3>
      <p>“De toegevoegde capaciteit stelde ons in staat om onze tweede helft van de pc-CPU-levering met dubbele cijfers te vergroten in vergelijking met de eerste helft van dit jaar. De aanhoudende marktgroei in 2019 heeft onze inspanningen echter overtroffen en de voorspellingen van derden overtroffen. Het aanbod blijft extreem krap in onze pc-business waar we werken met beperkte voorraadbuffers. Hierdoor zijn we minder in staat om de impact van eventuele productievariabiliteit, die we in het kwartaal hebben ervaren, te absorberen. Dit heeft geresulteerd in vertragingen bij de verzending die u ondervindt. We begrijpen dat dit voor grote uitdagingen voor uw bedrijf zorgt. Omdat de impact en herziene verzendschema’s variëren, nemen vertegenwoordigers van Intel contact op met aanvullende informatie en om uw vragen te beantwoorden”, aldus Holthaus. </p>
      <h3>Productie verdubbeld</h3>
      <p>Ondanks de extra productie waarschuwt Intel dat het processoraanbod de aankomende tijd ‘<a href="https://www.techzine.be/nieuws/workplace/34439/processortekort-intel-blijft-aanhouden/">extreem krap</a>’ blijft. Dat ondanks het feit dat de productie van de pc-chipvoorziening de tweede helft van 2019 vergeleken met de eerste helft van dit jaar is verdubbeld. Inmiddels is duidelijk geworden dat ondanks alle inspanningen de achterstand nog niet is ingelopen. </p>
      <p>Overigens komt het besluit om de afhankelijkheid van gecontracteerde chipfabrikanten te verhogen niet als een verrassing. Afgelopen oktober liet Intel al weten dat de hogere vraag naar pc-chips zijn vermogen om capaciteit toe te voegen, overtrof. De chipfabrikant liet toen al doorschemeren te overwegen om externe chipfabrikanten te gaan gebruiken. </p>
      <h3>Hoofdpijndossier</h3>
      <p>Het hoofdpijndossier van het tekort aan Intel-processoren speelt inmiddels al meer dan een jaar. Met als gevolg vertraagde zendingen, uitgestelde inkomsten en hogere prijzen voor klanten. Over wanneer Intel denkt het langslepende probleem aan tekorten te hebben opgelost, deed Holthaus geen uitspraak. Wel liet ze weten dat Intel zijn partners heeft benaderd met meer informatie. De impact zal namelijk van klant tot klant variëren.</p>
    </article>
  </body>
</html>