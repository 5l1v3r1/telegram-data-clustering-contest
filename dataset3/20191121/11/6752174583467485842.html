<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-masodik-gazdasagvedelmi-akciotervet-kivan-a-kormany-elfogadni-a-kovetkezo-ev-legelejen/"/>
    <meta property="og:site_name" content="lokál"/>
    <meta property="article:published_time" content="2019-11-21T11:42:44+00:00"/>
    <meta property="og:title" content="Második gazdaságvédelmi akciótervet kíván elfogadni a kormány a következő év legelején"/>
    <meta property="og:description" content="Várhatóan öt százalék körül alakul a magyar gazdaság idei növekedése - mondta Gulyás Gergely, Miniszterelnökséget vezető miniszter csütörtöki budapesti sajtótájékoztatóján."/>
  </head>
  <body>
    <article>
      <h1>Második gazdaságvédelmi akciótervet kíván elfogadni a kormány a következő év legelején</h1>
      <address><time datetime="2019-11-21T11:42:44+00:00">21 Nov 2019, 11:42</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/07/DBZOL20190718001-1280x852.jpg"/>
      </figure>
      <p>
        <b>Várhatóan öt százalék körül alakul a magyar gazdaság idei növekedése – mondta Gulyás Gergely, Miniszterelnökséget vezető miniszter csütörtöki budapesti sajtótájékoztatóján.</b>
      </p>
      <p>Gulyás Gergely kiemelte: még nem áll minden adat a rendelkezésre, de a növekedési érték az Európai Unióban akár a legjobb is lehet.</p>
      <p>Ugyanakkor jelezte, Magyarország nem független az Európai Unió más tagállamainak gazdaságától. A magyar külkereskedelem közel 80 százaléka az unió tagállamaival zajlik, és a jelentős hatással bíró német növekedés erősen mérséklődött az elmúlt években.</p>
      <p>Azért, hogy a negatív gazdasági folyamatok a lehető legkisebb hatással bírjanak hazánkra, és a magyar gazdaságot a recesszió közeli állapottól megóvják, második gazdaságvédelmi akciótervet kíván a kormány elfogadni a következő év legelején – jelezte a miniszter. Ennek konkrét intézkedéseiről nem tudott tájékoztatást adni.</p>
      <p>Gulyás Gergelyt kérdezték Jakab Péter (Jobbik) előző napi parlamenti akciójáról, amikor elfoglalta a kormányfő székét és többszöri felszólítás ellenére sem akarta elhagyni azt. A tárca vezetője – aki a Fidesz országgyűlési képviselője is egyúttal – úgy reagált: a gyermekek jogairól szóló napot néhányan összekeverték a gyermeknappal. Úgy tűnik, az ellenzék egy jó részének a parlamentben gyermeknapot is tartani kell, amikor külön bemehetnek és bármelyik székbe beülhetnek – mondta. Azt, hogy Jakab Péter akciója a parlamenti fegyelmi jog szempontjából mit jelent, az Országgyűlés hivatott eldönteni – tette hozzá.</p>
      <p>A minisztert kérdezték arról is, hogy 24 órája folyik a parlamentben az országgyűlési törvény, illetve a házszabály szigorításának vitája. Szavai szerint 24 óra elteltével valószínűleg az ellenzék újat mondani már nemigen tud. Kijelentette: a mostani szabályozás semmilyen új fegyelmi vétséget nem emel be, azt büntetik, ami eddig is büntetendő volt. Amit egy munkahelyen senkinek nem engednek meg, az a magyar Országgyűlésben sem megengedhető – jelentette ki Gulyás Gergely, aki kitért arra is, hogy az Európa számos országában a szabályozás jóval szigorúbb.</p>
      <p>A miniszter megerősítette, nem támogatják a dugódíj bevezetését, a vonatkozó elképzelések kidolgozatlanok, és aggodalomra adnak okot. Ez “Demszky-korszak hagyatéka”, és az új főpolgármesternek kell eldöntenie, mit tesz vele. A dízelautók esetleges kitiltásáról a fővárosból, azt mondta: több egyeztetést javasolt Karácsony Gergely főpolgármesternek, hogy azok a nyilatkozatok, amelyeket már ő maga is cáfolt, saját helyetteseitől ne hangozzanak el újra és újra.</p>
      <p>Arról, hogy az atlétikai stadion ügyében, Fekete-Győr András, a Momentum elnöke népszavazást helyezett kilátásba, azt mondta: mindenki szabadon élhet a véleménynyilvánítás jogával. Azért nincs sok értelme, mert ebben a kérdésben legkésőbb decemberig dönteni kell. Ha ez a döntés nem születik meg, akkor a világbajnokságot nem lehet itt megrendezni. A kormány szándéka világos, támogatják a vb megrendezését – rögzítette a miniszter. Budapest legnagyobb zöldberuházásáról van szó, 44 hektáron – emlékeztetett Gulyás Gergely, hozzátéve: a rendezés az országnak és a fővárosnak egyaránt érdeke.</p>
      <p>Gothár Péter, a Katona József Színház rendezőjének zaklatási ügyéről azt mondta: első körben teljes körű kivizsgálásra van szükség. Meg kell nézni, hány ember esett zaklatás áldozatául, és mindent meg kell tenni, hogy ilyen még egyszer ne fordulhasson elő.</p>
      <p>“A balliberális kulturális oldalon nem először szembesülünk azzal, hogy a legérzékenyebb kérdésekben a szavak és a tettek egymással szemben állnak” – mondta. Jelen esetben legalább egy éve tussolnak el egy olyan ügyet, amiről tudomása volt sokaknak – közölte. A rendező Kossuth-díjának elvételére vonatkozó felvetésre azt mondta: a díj-visszavonásokkal óvatos, először nézzék meg, hogy van-e erre egyáltalán törvényes lehetőség, amit egyébként visszamenőleg megteremteni nem lehet. A miniszter szerint a díjakat úgy kell adományozni, hogy a díjazott utána erre ne váljon méltatlanná.</p>
      <p>A Borkai-ügyben nyilvánosságot látott zsarolásról azt mondta: a magyar belpolitikai élet végtelenül eldurvult, ma már nemcsak meg lehet zsarolni politikusokat, hanem pártpolitikusok, korábbi jelöltek is megengedik ezt magunknak. Jelen esetben a DK egyik korábbi képviselőjelöltjéről van szó – jegyezte meg a miniszter, hozzátéve: a hatóság részéről teljes körű kivizsgálást és felderítést várnak.</p>
      <p>A Mátrai Erőművek kapcsolatban elmondta: az erőmű nem veszteséges, hanem nyereséges. Az ellenőrzések az erőműnél állandóak és folyamatosak, az adatok alapján egyszeri esemény volt a határérték-túllépés a napokban, azóta semmilyen rendellenesség nem tapasztalható, semmilyen határérték-túllépést nem mérnek.</p>
      <p>Egy a közigazgatási bíráskodásra vonatkozó kérdésére kijelentette: az a kérdés, hogy a tisztességes eljáráshoz való jog csak a polgárokat vagy az állami szerveket is megilleti-e.</p>
      <p>Arra a felvetésre, hogy pedagógushiány van-e Magyarországon, közölte: az OECD adatai alapján összességében nincs pedagógushiány. A kormány érdeke is, hogy az oktatási rendszer működjön, és ennek érdekében bárkivel együttműködik.</p>
      <p>A kormányhivatali létszámhiányról csak Budapesten és Pest megyében lehet beszélni, és itt is sokat tettek azért, hogy ez a helyzet orvosolható legyen – jegyezte meg.</p>
      <p>Lázár János dohányzás visszaszorítását célzó javaslatát a kormány nem tárgyalta – jelezte egy másik kérdésre. Hozzátette: a kormány álláspontja, hogy a józan ész határain belül mindent meg kell tenni a dohányzás visszaszorítása érdekében. Azt ugyanakkor megjegyezte, hogy egy saját tulajdonú autóban nehéz megtiltani a dohányzást.</p>
      <h3>A magyar ellenzék támadása ellenére Várhelyi Olivér az egyik legfelkészültebb biztosa lehet az új Európai Bizottságnak</h3>
      <p>Magyarország ez európai uniós csatlakozása óta most kapta meg a legfontosabb portfóliót – mondta Gulyás Gergely.</p>
      <p>A tárcavezető üdvözölte, hogy Várhelyi Olivér lesz az új Európai Bizottság magyar tagja, valamint a bővítés- és szomszédságpolitikát kapja portfólióként. A magyar ellenzék méltatlan támadása ellenére külön is üdvözlendő ez az eredmény, Várhelyi Olivér az egyik legfelkészültebb biztosa lehet az újonnan felálló uniós testületnek – jelentette ki.</p>
      <p>Gulyás Gergely hangsúlyozta: azt várják az új Európai Bizottságtól, hogy javít az elrontott bevándorláspolitikán, nem konfliktust, hanem konszenzust keres ebben a kérdésben, továbbá a gazdaságpolitika irányán is változtat, valamennyi nagyhatalommal jó és korrekt kapcsolatokra törekszik, és megerősíti az európai életforma védelmét. Jó, hogy a bizottság új elnöke biztosi portfóliót hoz létre az európai életforma védelmére – tette hozzá.</p>
      <p>Emlékeztetett: a kormány először Trócsányi Lászlót jelölte, akivel szemben méltatlan és megalapozatlan vádak merültek fel, így a kormány második jelöltként egy szakdiplomatát, EU-szakértőt, komoly tapasztalatokkal rendelkező uniós nagykövetet nevezett meg. Ami ezután történt, mutatja, hogy aki ma a magyar kormány jelöltje, milyen támadásoknak van kitéve elsősorban a bevándorláspárti, Soros György által támogatott körök részéről – közölte.</p>
      <p>Megjegyezte: ugyan Soros György és “kegyeltjei” mindent megtettek annak megakadályozásáért, hogy a kormány jelöltje a bizottság tagja legyen, a kísérleteik eredménytelennek bizonyultak.</p>
      <p>A miniszter kitért arra: a kormány sokszor hajlandó volt a kompromisszumra az Európai Bizottsággal és az EU-val, de a bevándorlás területén nem hajlandó engedni, a külső határvédelem nem lehet vita tárgya.</p>
      <p>Közölte: az Európai Parlament a jövő héten szavaz az új bizottságról, és a Fidesz képviselői támogatni fogják az új testületet.</p>
      <p>A tárcavezető kiemelte: az Európai Néppártnak (EPP) meg kell erősödnie, vissza kell találnia az alapértékeihez. Most új elnöke van a Néppártnak, ő szerdán beszédet mondott, amiben semmi kifogásolnivaló nem volt, kivéve a külső határvédelemre és határkerítésekre vonatkozó kritikát. Hatékony külső határvédelem, határkerítés nélkül az illegális bevándorlástól nem óvható meg Európa – mutatott rá.</p>
      <p>Gulyás Gergely szerint az EPP új elnökének kell eldöntenie, milyen irányvonalat választ. A Néppárt szempontjából az a fő kérdés, hogy milyen jövőt képzel el magának, megtartja-e azokat az értékeket, amelyek alapján létrejött – értékelt.</p>
      <p>Közölte: a Fidesznek konzervatív, jobbközép demokrata szövetségben kell lennie, és ha az EPP ilyen jövőt lát maga előtt, a Fidesz, a legsikeresebb tagpártjaként, szívesen áll rendelkezésre.</p>
      <p>Megjegyezte: nem zárkóznak el a konzultációtól, ha az EPP új elnöke találkozni szeretne Orbán Viktorral, akkor lesz erre lehetősége.</p>
      <p>A miniszter arról is beszélt, hogy Észak-Macedónia uniós csatlakozási lehetőségét illetően az a kérdés, hogy az EU lezárta-e a határait ott, ahol pillanatnyilag áll, vagy valóban úgy gondolja, hogy egységes Európára van szükség, mert akkor minden európai országnak valós bővítési perspektívát kell kínálni. Amit az EU Észak-Macedóniával tett, “szégyen”, hiszen az ország mindent megtett – a névváltoztatást is beleértve -, de amit az EU tett, az Európa érdekeivel ellentétes és elfogadhatatlan – mondta.</p>
      <p>A Helsinki Bizottság ügyében született ítéletről kijelentette: jogerős ítéletről van szó, és a kormány azokat mindig végrehajtja.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-gyorsabb-lesz-magyarorszag-idei-es-jovo-evi-gazdasagi-novekedese/">Gyorsabb lesz Magyarország idei és jövő évi gazdasági növekedése</a>
        </li>
        <li>
          <a href="https://www.lokal.hu/2019-11-az-elmult-evekben-stabilan-nottek-a-biztositok-dijbevetelei/">Az elmúlt években stabilan nőttek a biztosítók díjbevételei</a>
        </li>
        <li>
          <a href="https://www.lokal.hu/2019-11-fizetesemelessel-a-fiatal-birakert/">Fizetésemeléssel a fiatal bírákért</a>
        </li>
        <li>
          <a href="https://www.lokal.hu/2019-11-a-penzugyi-biztonsag-lesz-az-idei-tanevben-a-penz7-kiemelt-temaja/">A pénzügyi biztonság lesz az idei tanévben a Pénz7 kiemelt témája</a>
        </li>
        <li>
          <a href="https://www.lokal.hu/2019-11-moodys-robusztus-novekedes-varhato-a-magyar-gazdasagban/">Robusztus növekedés várható a magyar gazdaságban</a>
        </li>
      </ul>
    </article>
  </body>
</html>