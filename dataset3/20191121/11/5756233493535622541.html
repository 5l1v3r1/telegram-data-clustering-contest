<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622627/%D9%BE%DB%8C%D8%A7%D9%85-%D8%B1%D9%88%D8%AD%D8%A7%D9%86%DB%8C-%D8%A8%D8%B1%D8%A7%DB%8C-%D8%AF%D8%B1%DA%AF%D8%B0%D8%B4%D8%AA-%D9%BE%D8%B1%D9%88%D9%81%D8%B3%D9%88%D8%B1-%D8%B1%D8%B6%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T11:35:00+00:00"/>
    <meta property="og:title" content="پیام روحانی برای درگذشت پروفسور رضا"/>
    <meta property="og:description" content="رئیس جمهوری درگذشت دانشمند ارجمند پروفسور فضل‌الله رضا؛ چهره ماندگار کشور و رئیس اسبق دانشگاه تهران را تسلیت گفت و تصریح کرد: بی‌تردید نام این استاد فرهیخته دانشگاه‌های ایران و جهان در میان بزرگان علم و دانش این مرز و بوم جاودانه خواهد ماند."/>
  </head>
  <body>
    <article>
      <h1>پیام روحانی برای درگذشت پروفسور رضا</h1>
      <address>
        <time datetime="2019-11-21T11:35:00+00:00">21 Nov 2019, 11:35</time>
      </address>
      <p>
        <i>رئیس جمهوری درگذشت دانشمند ارجمند پروفسور فضل‌الله رضا؛ چهره ماندگار کشور و رئیس اسبق دانشگاه تهران را تسلیت گفت و تصریح کرد: بی‌تردید نام این استاد فرهیخته دانشگاه‌های ایران و جهان در میان بزرگان علم و دانش این مرز و بوم جاودانه خواهد ماند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت‌الاسلام والمسلمین حسن روحانی روز پنجشنبه در این پیام اظهار داشت: درگذشت دانشمند ارجمند پروفسور فضل‌الله رضا، چهره ماندگار کشور و رئیس اسبق دانشگاه تهران، موجب تاثر و تالم خاطر گردید.</p>
      <p>وی افزود: این استاد فرهیخته دانشگاه‌های ایران و جهان که از خانواده متدین و اهل علم بود، بیش از نیم قرن از عمر خود را صرف تدریس و ترویج علم و دانایی نمود و در عرصه مدیریت مراکز علمی و پرورش دانش‌آموختگان نیز کارنامه ماندگاری از خود بر جا گذاشت و بی‌تردید نامش در میان بزرگان علم و دانش این مرز و بوم جاودانه خواهد ماند.</p>
      <figure>
        <img src="https://aftabnews.ir/files/fa/news/1398/8/30/361845_296.jpg"/>
      </figure>
      <p>رئیس جمهوری در این پیام با تجلیل از یک عمر خدمات ارزشمند این شخصیت علمی و فرهنگی، این ضایعه را به جامعه علمی و دانشگاهی کشور، شاگردان و به ویژه خانواده وی تسلیت گفت و از درگاه خداوند متعال برای وی رحمت و مغفرت الهی و برای عموم بازماندگان صبر و سلامتی مسألت کرد.</p>
      <p>پرفسور فضل‌الله رضا دانشمند پرآوازۀ ایرانی، ریاضی‌دان، شاعر و استاد حوزه مهندسی برق بود که صبح روز گذشته (چهارشنبه) در ۱۰۵ سالگی و در اُتاوای کانادا چشم از جهان فروبست.</p>
      <p>مسئولیت نمایندگی ایران یونسکو و ریاست دانشگاه تهران از جمله مسئولیت‌های پرفسور فضل‌الله رضا محسوب می‌شود.</p>
    </article>
  </body>
</html>