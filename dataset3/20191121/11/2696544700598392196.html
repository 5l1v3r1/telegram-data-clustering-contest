<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191121_Nagyot_mentek_iden_a_klimaval_kapcsolatos_szavak"/>
    <meta property="og:site_name" content="HVG.hu"/>
    <meta property="article:published_time" content="2019-11-21T11:45:00+00:00"/>
    <meta property="og:title" content="A klímavészhelyzet lett az év szava az Oxford Angol Szótárnál"/>
    <meta property="og:description" content="Az Oxford Szótár is klímával kapcsolatos szót választott az év szavának."/>
  </head>
  <body>
    <article>
      <h1>A klímavészhelyzet lett az év szava az Oxford Angol Szótárnál</h1>
      <address><time datetime="2019-11-21T11:45:00+00:00">21 Nov 2019, 11:45</time> by <a rel="author">MTI</a></address>
      <p>
        <b>Az Oxford Szótár is klímával kapcsolatos szót választott az év szavának.</b>
      </p>
      <p>A klímavészhelyzet az év szava az Oxford Angol Szótár szerkesztői szerint. A kifejezés több, ugyancsak az éghajlatváltozással kapcsolatos szót - klímaválság, klímaszorongás, repülési szégyen (flight shame) - előzött meg, használatának gyakorisága 12 hónap alatt megszázszorozódott.</p>
      <p>A szerkesztők magyarázata szerint a klímavészhelyzet (climate emergency) "olyan helyzet, amelyben sürgős cselekvés szükséges, hogy csökkentsük vagy megállítsuk a klímaváltozást és elkerüljük az abból következő, potenciálisan visszafordíthatatlan károkat". A kifejezést azért választották, mert "tükrözi 2019 erkölcsiségét, hangulatát vagy aggodalmait", valamint kulturális jelentősége hosszú távú lehet a szerkesztők szerint.</p>
      <p>A szótárkészítők nyelvi adatbázisa (Oxford Corpus) azt mutatja, hogy a klímavészhelyzet "viszonylagos ismeretlenségből" vált az év egyik legkiemelkedőbb és legvitatottabb szavává. A szerkesztők szűkített listáját az éghajlattal és környezettel kapcsolatos kifejezések - köztük a kihalás, a nettó zéró és a növényi alapú - uralták.</p>
      <p>Az Oxford riválisa, a Collins Szótár korábban <a href="https://hvg.hu/vilag/20191107_A_klimasztrajk_lett_az_ev_szava">a klímasztrájkot nyilvánította az év szavának</a>, mivel szerkesztőik a kifejezés használatának százszoros növekedését figyelték meg 2019-ben.</p>
      <blockquote><a href="https://hvgkonyvek.hu/konyv/visszafordithato">Paul Hawken: Visszafordítható<br/></a>A klímaváltozás kapcsán megjelenő riasztó hírekkel szembesülve nehéz átlátni, hogy mit tehetünk a válság elhárításáért a kormányok, települések, vállalatok és az egyének szintjén. A Visszafordítható segít minket az eligazodásban: a Project Drawdown keretében elismert kutatók, tettre kész szakemberek, elkötelezett politikusok a világ minden tájáról egy tudományosan alátámasztott, gazdaságilag rentábilis, előremutató javaslatcsomagot készítettek a klímakatasztrófa megállítására.</blockquote>
      <related>
        <a href="https://hvg.hu/itthon/20191105_Munkahoz_lat_Karacsony_es_Budapest_uj_vezetese_kihirdetik_a_klimaveszhelyzetet__ELO"/>
        <a href="https://hvg.hu/tudomany/20191114_climate_impact_map_interaktiv_terkep_klimavaltozas_hatasa_globalis_felmelegedes"/>
      </related>
    </article>
  </body>
</html>