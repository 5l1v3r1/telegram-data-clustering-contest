<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/ujra_felerosodtek_a_pletykak_a_geforce_rtx_2080_ti.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-21T11:48:00+00:00"/>
    <meta property="og:title" content="Újra felerősödtek a pletykák a GeForce RTX 2080 Ti Superről"/>
    <meta property="og:description" content="Ez ugyan ellentmond a korábbi nyilatkozatoknak, de a Navi 23 GPU felderengő sziluettje lehet, hogy cselekvésre késztette a zöldeket."/>
  </head>
  <body>
    <article>
      <h1>Újra felerősödtek a pletykák a GeForce RTX 2080 Ti Superről</h1>
      <address><time datetime="2019-11-21T11:48:00+00:00">21 Nov 2019, 11:48</time> by <a rel="author" href="https://prohardver.hu/tag/synthwave.html" target="_blank">Synthwave</a></address>
      <p>Nyáron az RTX 2060, az RTX 2070 és az RTX 2080 is megkapta a Super verziókat, mostanra pedig a GTX 16 széria is kibővült egy GTX 1660 Superrel, de nem csak a GTX 1650 Ti maradt parlagon, hanem az AIDA64 changelogjában feltűnő, TU102-es GPU-n alapuló, titokzatos RTX T10-8-ról is kiderült, hogy a típusjel nem leendő konzumer terméket takar, hanem a gyártó GeForce Now szervereibe kerül a Tesla P40 GPU-k alternatívájaként - és még a vezető beosztásban ténykedő Jeff Fisher (Senior Executive Vice-President, NVIDIA) is tagadta, hogy lesz 2080 Ti Super.</p>
      <h3>H﻿i﻿r﻿d﻿e﻿tés﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Mindezek ellenére a szóbeszéd megint terjed, mert bár korábban névtelenül csepegtették az infomorzsákat, jelen esetben az a <a href="https://twitter.com/kopite7kimi/status/1196993710099025921">@kopite7kimi</a> áll a háttérben, aki a múltban már pontosan megjósolta a GTX 16, illetve RTX 20 Super variánsok egyes specifikációit, csakúgy, mint az Ampere GPU-kat majdan váltó architektúra nevét (Hopper).</p>
      <figure>
        <img src="https://prohardver.hu/dl/cnt/2019-11/156546/tu102_gpu_full_config.png"/>
      </figure>
      <p>Ha hihetünk a twitteres posztnak, az RTX 2080 Ti Superben 4608 CUDA mag és 16 Gbps-os VRAM lesz. Ez arra enged következtetni, hogy az SKU - a TITAN RTX mintájára - teljes értékű TU102 GPU-t használ. A <a href="https://wccftech.com/nvidia-geforce-rtx-2080-ti-full-tu102-gpu-16-gbps-gddr6-memory/">Wccftech</a> rámutatott, hogy ez azt jelentené, hogy az újdonság 72 RT és 576 tensor maggal, valamint 288 textúrázó egységgel operál. Az órajeleket és a TDP-t sűrű homály fedi, de az utóbbi elvileg 250 és 280 watt közé várható. Árakról, megjelenési dátumról még ennyit sem lehet spekulálni, de a hallottak alapján kellemes előrelépés prognosztizálható a sima RTX 2080 Ti-hoz képest.</p>
    </article>
  </body>
</html>