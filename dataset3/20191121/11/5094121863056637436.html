<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/za-nespravny-rezim-vazby-vysoudil-zadeh-10-tisic-puvodne-chtel-410-tisic-korun-20191121.html"/>
    <meta property="og:site_name" content="Deník.cz"/>
    <meta property="article:published_time" content="2019-11-21T11:11:00+00:00"/>
    <meta property="og:title" content="Podnikatel Zadeh vysoudil na státu odškodné. Požadoval ale mnohem víc"/>
    <meta property="og:description" content="Stát musí odškodnit odsouzeného podnikatele Shahrama Abdullaha Zadeha za to, že ho 41 dní nezákonně ponechal v přísnějším režimu vazby. Dnes o tom pravomocně rozhodl pražský městský soud, který muži přiznal 10 250 korun s úroky. Zadeh se neúspěšně domáhal celkem 410 tisíc korun a také veřejné omluvy od ministerstva spravedlnosti. Stát mu nicméně bude muset zaplatit také náklady soudního řízení v řádu několika desetitisíců korun."/>
  </head>
  <body>
    <article>
      <h1>Podnikatel Zadeh vysoudil na státu odškodné. Požadoval ale mnohem víc</h1>
      <address><time datetime="2019-11-21T11:11:00+00:00">21 Nov 2019, 11:11</time> by <a rel="author">ČTK</a></address>
      <p>Íránský podnikatel s českým občanstvím byl ve vazbě nejprve od března 2014 do února 2016 kvůli podezření z miliardových daňových úniků při dovozu pohonných hmot. Na svobodu se dostal díky rekordní kauci 150 milionů korun. V prosinci téhož roku však putoval do vazební cely znovu, tentokrát kvůli ovlivňování svědků.</p>
      <figure>
        <img src="https://g.denik.cz/50/e2/6835206-brno-krajsky-soud-proces-zadeh-kauza-dane_denik-150-3x2.jpg"/>
      </figure>
      <aside>
        <a href="https://www.denik.cz/krimi/zadeha-soud-shledal-vinnym-ze-zalozeni-zlocinne-organizace-dostal-osm-let-20190926.html">Zadeha soud shledal vinným ze založení zločinné organizace. Dostal osm let Přečíst článek ›</a>
      </aside>
      <p>Zadeh ve své žalobě na ochranu osobnosti poukazoval na to, že olomoucké vrchní státní zastupitelství porušilo jeho právo na projednání věci ve stanovené lhůtě. Nerozhodlo totiž včas o změně režimu vazby. Muž tak byl od 2. března do 12. dubna 2017 nesprávně držen v přísnější tzv. koluzní vazbě, kde panují taková opatření, aby obvinění nemohli ovlivňovat svědky - tedy například omezení telefonických hovorů nebo návštěv zvenčí.</p>
      <p>Zadehovi dal v tomto ohledu za pravdu už Obvodní soud pro Prahu 2, který ovšem dospěl k závěru, že konstatování porušení práva je dostatečnou satisfakcí. Odvolací senát Ivany Kotrčové dnes oproti tomu stanovil, že je na místě, aby stát Zadeha odškodnil i finanční částkou. "Bylo zasaženo do osobnostních práv žalobce a význam těchto dopadů nelze mít za nepatrný," uvedla soudkyně.</p>
      <h3>Mimořádný případ</h3>
      <p>Podnikatel v žalobě uváděl, že jeho případ je mimořádný, a způsobenou nemajetkovou újmu vyčíslil na 10 tisíc korun za jeden den trvání přísnějšího režimu vazby. Judikatura Nejvyššího soudu přitom za den vazby, která je zcela nezákonná, přiznává 500 až 1500 korun.</p>
      <p>"V tomto případě nejde o nezákonnou vazbu jako takovou, protože další vazební důvody trvaly. Žalobce ve vazbě býti měl, nicméně z jiného vazebního důvodu," zdůraznila Kotrčová a vysvětlila, že proto při stanovení výše odškodného vyšla z poloviny spodní hranice běžně přiznávaných částek, tedy z 250 korun za den.</p>
      <p>Požadovanou omluvu na webu ministerstva soud Zadehovi nepřiznal, protože její navrhovanou formulaci vyhodnotil jako zavádějící. "Vypadalo by to, že pan žalobce ve vazbě vůbec býti neměl," podotkla soudkyně.</p>
      <figure>
        <img src="https://g.denik.cz/1/29/soud-uznal-vinnym-zadeha-z-ovlivnovani-svedku_denik-150-3x2.jpg"/>
      </figure>
      <aside>
        <a href="https://www.denik.cz/krimi/soud-zprisnil-zadehovi-trest-podnikatel-dostal-za-ovlivnovani-svedku-osm-let-20190926.html">Soud zpřísnil Zadehovi trest. Podnikatel dostal za ovlivňování svědků osm let Přečíst článek ›</a>
      </aside>
      <p>Výši nákladů, které musí stát Zadehovi zaplatit za odvolací řízení, soud teprve vyčíslí. Za předchozí řízení před obvodním soudem uhradí Česká republika podnikateli zhruba 22 tisíc korun.</p>
      <p>Brněnský krajský soud Zadeha v září poslal za ovlivňování svědků na osm let za mříže, rozhodnutí je pravomocné. Zadeh se za pomoci organizované skupiny snažil přimět svědky k nepravdivým výpovědím v jiném případu údajných daňových úniků za 2,5 miliardy korun, kde je hlavním obžalovaným. Podnikatel označil obžalobu za nesmysl, trestní řízení za komedii a soud za brněnskou justiční mafii.</p>
    </article>
  </body>
</html>