<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641137/%D9%85%D8%B0%D8%A7%DA%A9%D8%B1%D9%87-%D8%AF%D8%A7%D9%86%D8%B4%DA%AF%D8%A7%D9%87-%D8%AA%D9%87%D8%B1%D8%A7%D9%86-%D8%A8%D8%A7-%D9%88%D8%B2%D8%A7%D8%B1%D8%AA-%D8%B9%D9%84%D9%88%D9%85-%D8%A8%D8%B1%D8%A7%DB%8C-%D8%B1%D9%81%D8%B9-%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T11:40:00+00:00"/>
    <meta property="og:title" content="مذاکره دانشگاه تهران با وزارت علوم برای رفع قطعی اینترنت"/>
    <meta property="og:description" content="رئیس دانشگاه تهران با تاکید بر این که قطع شدن اینترنت مشکلاتی را برای دانشگاه‌ها ایجاد کرده است، گفت: در این زمینه با وزارت علوم مذاکره..."/>
  </head>
  <body>
    <article>
      <h1>
        <a href="https://www.bultannews.com/fa/news/641137/%D9%85%D8%B0%D8%A7%DA%A9%D8%B1%D9%87-%D8%AF%D8%A7%D9%86%D8%B4%DA%AF%D8%A7%D9%87-%D8%AA%D9%87%D8%B1%D8%A7%D9%86-%D8%A8%D8%A7-%D9%88%D8%B2%D8%A7%D8%B1%D8%AA-%D8%B9%D9%84%D9%88%D9%85-%D8%A8%D8%B1%D8%A7%DB%8C-%D8%B1%D9%81%D8%B9-%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA">مذاکره دانشگاه تهران با وزارت علوم برای رفع قطعی اینترنت</a>
      </h1>
      <h2>رئیس دانشگاه تهران با تاکید بر این که قطع شدن اینترنت مشکلاتی را برای دانشگاه‌ها ایجاد کرده است، گفت: در این زمینه با وزارت علوم مذاکره...</h2>
      <address><time datetime="2019-11-21T11:40:00+00:00">21 Nov 2019, 11:40</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، دکتر محمود نیلی احمد آبادی در بیست و پنجمن اجلاس روسای دانشگاه‌های بزرگ کشور که امروز در دانشگاه علم و صنعت برگزار شد، با تاکید بر این که این نشست هر دو ماه یک بار بین روسای دانشگاه‌ها برگزار می‌شود خاطر نشان کرد: اخیرا شاهد حوادثی در کشور بودیم که این حوادث مایه تاسف است اگر چه بیان نظرات و اعتراضات حق مردم است اما وارد شدن به فاز تخریب به هیچ عنوان پذیرفتنی نیست.</p>
      <p>وی همچنین با بیان این که دانشگاهیان حساسیت زمان را درک کرده‌اند و برنامه‌های درسی؛ آموزشی و پژوهشی با آرامش کامل برگزار شد، گفت: متاسفانه قطع شدن اینترنت مشکلات زیادی برای دانشگاه‌ها ایجاد کرده است که امیدواریم این مشکل به زودی رفع شود چرا که دانشگاه‌های ما دانشگاه‌های بین المللی هستند و مراودات گسترده با جهان دارند و وجود اینترنت برای دانشگاه‌ها لازم است.</p>
      <p>رئیس دانشگاه تهران از مذاکره با وزارت علوم برای وصل شدن به اینترنت خبر داد و تصریح کرد: امیدواریم این مشکل به زودی حل شود.</p>
      <p>به گفته دکتر نیلی در جلسه امروز ساماندهی سهمیه‌های کنکور ، بودجه و رتبه بندی دانشگاه‌ها ،آیین‌نامه‌های کمیته انضباطی، نحوه پوشش در دانشگاه‌ها ، پیشنهادات وزارت علوم در خصوص نظام پرداخت حق التدریسی، مشکل مسکن اعضای هیئت علمی از جمله مباحثی است که مورد بررسی قرار می‌گیرد.</p>
      <p>وی بر ضرورت متناسب سازی حقوق اعضای هیئت علمی دانشگاه‌ها تاکید کرد و گفت: در حال حاضر تعداد اساتید جوان دانشگاه‌ها بسیار کم است و همین موضوع باعث شده اعضای هیئت علمی نخبه را از دست بدهیم بنابراین در چنین شرایطی باید کمک کنیم نخبگان در کشور بمانند. همچنان که براساس فرمایشات رهبر انقلاب اگر می‌خواهید از مشارکت دانشگاهیان و نخبگان بهره ببرید باید مقدماتی فراهم شود که اعضای هیئت علمی و نخبگان بتواند در کشور بمانند.</p>
    </article>
  </body>
</html>