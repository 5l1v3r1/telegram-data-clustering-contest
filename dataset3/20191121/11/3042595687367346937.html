<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/i-naerkontakt-med-svartedauden---fikk-noia/71824072"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T11:15:18+00:00"/>
    <meta property="og:title" content="I nærkontakt med svartedauden: - Fikk noia"/>
    <meta property="og:description" content="Komiker Dag Sørås oppsøkte de pestbefengte rottene i Kasakhstan."/>
  </head>
  <body>
    <article>
      <h1>I nærkontakt med svartedauden: - Fikk noia</h1>
      <h2>Komiker Dag Sørås oppsøkte de pestbefengte rottene i Kasakhstan.</h2>
      <address><time datetime="2019-11-21T11:15:18+00:00">21 Nov 2019, 11:15</time> by <a rel="author">Trine Høklie Jonassen</a></address>
      <p>Hvor nært på de pestbefengte rottene hadde du turt å være?</p>
      <p>Komiker Dag Sørås kaller seg i utgangspunktet for en lettere hypokonder, men for to år siden oppsøkte han et av områdene der pestbakterien fortsatt trives.</p>
      <p>
        <b>Sammen med professor og ekspert Nils Chr. Stenseth, reiste han til Kasakhstan</b>
        <b>.</b>
      </p>
      <p>Etter noen lange timer på flyet, befant han seg side om side med rottene som er bærere av bakterien som førte til svartedauden.</p>
      <p>Tidligere denne uka ble det kjent at to personer blir behandlet for pesten i Kina.</p>
      <p>
        <b>Det er andre gang sykdommen, som er den samme som forårsaket svartedauden, er blitt oppdaget i samme region på kort tid, ifølge <a href="https://edition.cnn.com/2019/11/13/health/china-plague-intl-hnk-scn-scli/index.html?utm_term=link&amp;utm_content=2019-11-13T08%3A01%3A21&amp;utm_source=fbCNN&amp;utm_medium=social&amp;fbclid=IwAR2weXedrehS8S-VfXEGUiG4IBYFScCI7YU6DvAnbxU5a8wjd22hvPEbKuA&amp;fbclid=IwAR3Xm3M7dnkgwp_GOX0cTrYt0AkOcgwYzq5i45CKKxZW5Eeibfuj7h92U_s">CNN</a>.</b>
      </p>
      <p>Byllepest er sykdommen som har stått bak en rekke av verdenshistoriens dødeligste epidemier. Pesten skyldes bakterien Yersinia pestis og smitter som regel fra dyr til mennesker via lopper.<b> </b>Uten behandling, er lungepesten dødelig, ifølge World Health Organization (WHO).</p>
      <h3>- Fikk helt noia</h3>
      <p>Sørås visste ikke annet om reisen på forhånd, enn at han skulle lage standup til NRK-programmet «Latterlig smart». Han forteller at han kjente hypokonderen i seg vokse, jo nærmere han kom de pestbefengte dyrene.</p>
      <p>
        <b>- Jeg fikk helt noia da vi sto så nært. Vi vandret i pestområder og så mange av rottene på nært hold. Er det først et utbrudd, er det uhyre lett å få pesten. Det blåste en hel del når vi var der og da kan loppene fly gjennom lufta. Jeg var seriøst dritnervøs, sier Sørås.</b>
      </p>
      <p>De la merke til flere turister som befant seg i området, tilsynelatende uvitende om hva de risikerte. Selv hadde Sørås og professoren på seg noe beskyttelsesutstyr, og oppsøkte stedet for å ta utryddingsprogrammet som foregår der, i nærmere øyesyn. Komikeren oppgir at de fikk vite at om lag 13-14 mennesker blir smittet av pesten der hvert år.</p>
      <p>- Det poppet opp rotter fra hull i jorda. Folka som jobber der tar livet av rottene.</p>
      <p>Sørås var med på den prosessen.</p>
      <p>- Jeg klarte å roe meg ned noe da jeg skjønte at hvis jeg skulle fått den hersens svartedauden, så var det bedre å få den der enn i Norge. De har gode rutiner på behandling der, sier han og fortsetter:</p>
      <p>
        <b>- Men jeg hadde et sært morgenritual i over ei uke etter hjemkomst. Hver dag sjekket jeg om lymfeknutene mine var hovne - et av de første tegnene på at du er smittet.</b>
      </p>
      <h3>Rammer sjelden</h3>
      <p>Pest forekommer med sporadiske tilfeller og har gjennom tidene hatt mindre utbrudd i i deler av Afrika, Sentral-Asia, Asia, Sør Amerika og sørvestre fjellområder i USA.</p>
      <p>Sist gang det var en epidemi av sykdommen i Norge var på 1600-tallet.</p>
      <p>- Ingen sjekket oss da vi kom hjem. Jeg var seriøst nervøs for at jeg hadde fått med meg en loppe eller to hjem, slik at jeg kunne smitte de hjemme. Det hadde vært en litt kjip gave å få fra pappa, for å si det mildt.</p>
      <figure>
        <img src="https://www.dagbladet.no/images/71825076.jpg?imageId=71825076&amp;width=512&amp;height=308"/>
        <figcaption>Smittevernekspert Preben Aavitsland i FHI. Vis mer</figcaption>
      </figure>
      <p>Overlege i Folkehelseinstituttet og smittevernekspert, Preben Aavitsland sier at noen pesttilfeller av og til forekommer i verden, men at det ikke er noe en bør tenke så mye på i forbindelse med reiser.</p>
      <p>- Pesten forårsakes av bakterien som kan smitte fra lopper, som tar med seg smitten fra rotter til mennesker. Disse loppene foretrekker å bo på rotter og ikke mennesker. Det er ikke så ofte mennesker blir smittet.</p>
      <p>Han oppgir at det finnes god behandling, men bør helst oppdages tidlig.</p>
      <p>- Om man kommer seint i gang med behandling kan man få disse byllene som blir nokså karakteristiske. Norske leger vet godt hvordan dette skal behandles med antibiotika.</p>
      <p>Han legger til at det ikke er vanlig å få smitten gjennom mat, slik et <a href="https://www.dagbladet.no/nyheter/to-smittet-av-svartedauden/71815512">mongolsk par tidligere i år</a> ble, etter å ha spist en rå nyre fra et murmeldyr.</p>
    </article>
  </body>
</html>