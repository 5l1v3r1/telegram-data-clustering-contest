<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/21/arahamiya-rozpoviv-za-yakyh-umov-zmozhut-zabraty-deputata-ivanisova-nazad-u-fraktsiyu/"/>
    <meta property="og:site_name" content="Рубрика"/>
    <meta property="article:published_time" content="2019-11-21T11:03:10+00:00"/>
    <meta property="og:title" content="Арахамія розповів, за яких умов зможуть забрати депутата Іванісова назад у фракцію"/>
    <meta property="og:description" content="Голова фракції “Слуги народу” Давид Арахамія заявляє, що Романа Іванісова, довкола якого розгорівся скандал з нібито судимістю за зґвалтування, зможуть забрати назад у фракцію, якщо він доведе, що не причетний до такого злочину. Про це сказав Арахамія на брифінгу у Києві, повідомляє “УП”. “Ми вирішили з ним, що він сам за власною ініціативою виходить з […]"/>
  </head>
  <body>
    <article>
      <h1>Арахамія розповів, за яких умов зможуть забрати депутата Іванісова назад у фракцію</h1>
      <address><time datetime="2019-11-21T11:03:10+00:00">21 Nov 2019, 11:03</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/arahamiya-860x580-c-1.jpg"/>
      </figure>
      <p>
        <b>
          <b>Голова фракції “Слуги народу” Давид Арахамія заявляє, що Романа Іванісова, довкола якого розгорівся скандал з нібито судимістю за зґвалтування, зможуть забрати назад у фракцію, якщо він доведе, що не причетний до такого злочину.</b>
        </b>
      </p>
      <p>Про це сказав Арахамія на брифінгу у Києві, повідомляє <a href="https://www.pravda.com.ua/news/2019/11/21/7232623/">“УП”.</a></p>
      <p>“Ми вирішили з ним, що він сам за власною ініціативою виходить з фракції та партії. Ми це підтримуємо. Якщо він спростує, і вся країна побачить, що це був фейк, то ми його заберемо назад. Якщо це підтвердиться, то хай іде по своїх справах, куди захоче.</p>
      <p>Пан Іванісов – я його вчора набирав, бо він на окрузі зараз, і кажу: “Є така інформація. Якщо це буде правдою, то нема в тебе права бути у фракції чи у партії”. Він сказав: “Я це розумію”. Я кажу: “Це треба чи підтвердити, чи спростувати”. Він сказав: “Мені треба час”.</p>
      <p>
        <b>На нього йде атака зараз – про це він не раз повідомляв, – бо він займається антикорупційними справами по бурштину, і він каже, що йде замовлення на нього.</b>
      </p>
      <p>Він спростовував мені. Голосно спростовував. Каже, що не було у нього взагалі судимості”.</p>
      <p>Арахамія також повідомив, що представник Іванісова поїде до Маріупольської колонії, де нардеп нібито відбував покарання, щоб там на відео записати, всі журнали про відбуття покарання і показати, що там немає ніяких записів про Іванісова.</p>
      <p>Крім того, 21 листопада секретаріат фракції направить офіційні запити в ГПУ, МВС та СБУ з проханням перевірити і надати всебічну і повну інформацію щодо цього приводу.</p>
      <p>Наразі, за словами Арахамії, він не можу ні підтвердити, ні спростувати ні слова Іванісова, ні заяви тих, хто його обвинувачує.</p>
      <p>Голова “Слуги народу” розповів, що перевіряв профіль Іванісова, коли його обирали до лав народних депутатів, бо тоді по всіх кандидатах робили так звані довідки від усіх правоохоронних органів. І тоді в Іванісова була довідка про несудимість.</p>
      <p>Разом з тим Арахамія відзначив, що якщо судимість була погашена, то МВС видасть довідку про несудимість. Нині він чекає доказів або від правоохоронних чи пенітенціарних органів, про те, що Іванісов не був судимий за зґвалтування, або вироку – від тих, хто його звинувачує.</p>
      <p>
        <b>За словами Арахамії, оскільки це справа 1996 року, то її немає в електронних реєстрах, бо тоді були лиши паперові журнали, тому перевірка забере більше часу.</b>
      </p>
      <p>Нагадаємо, що<a href="https://rubryka.com/2019/11/20/ivanisov-vyjshov-zi-slugy-narodu-pislya-zvynuvachen-u-sudymosti-za-zgvaltuvannya/"> Іванісов вийшов зі “Слуги народу” після звинувачень у судимості за згвалтування.</a></p>
    </article>
  </body>
</html>