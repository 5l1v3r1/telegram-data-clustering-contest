<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-jean-paul-belmondo-is-tamogatja-a-kozmedia-jonak-lenni-jo-cimu-musorat/"/>
    <meta property="og:site_name" content="lokál"/>
    <meta property="article:published_time" content="2019-11-21T11:19:07+00:00"/>
    <meta property="og:title" content="Jean-Paul Belmondo is támogatja a Jónak lenni jó című műsort"/>
    <meta property="og:description" content="2016 után másodszorra támogatja a közmédia Jónak lenni jó! című jótékonysági műsorát Jean-Paul Belmondo francia színész."/>
  </head>
  <body>
    <article>
      <h1>Jean-Paul Belmondo is támogatja a Jónak lenni jó című műsort</h1>
      <address><time datetime="2019-11-21T11:19:07+00:00">21 Nov 2019, 11:19</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2018/06/profimedia-0374225309-e1529060800211-1280x957.jpg"/>
      </figure>
      <p>
        <b>2016 után másodszorra támogatja a közmédia Jónak lenni jó! című jótékonysági műsorát Jean-Paul Belmondo francia színész.</b>
      </p>
      <p>A másfél hete becsületrenddel kitüntetett színészlegenda korábban a bőrdzsekijét, most a nyakkendőjét ajánlotta fel dedikálva a műsor számára – hangzott el az M1 aktuális csatorna csütörtök reggeli műsorában.</p>
      <p>Idén a koraszülöttek mentését támogatja a műsor, amelynek kedvezményezettje a 30 éve működő Peter Cerny Alapítvány.</p>
      <p>Az adományvonalon a 13600-as számon a 04-es mellék megadásával vagy a 13600-as számra a 04-es kóddal küldött sms-sel hívásonként és üzenetenként 500 forinttal lehet támogatni a koraszülöttek mentését és szállítását 1989 óta végző Peter Cerny Alapítványt. Szerda estig már mintegy 5 millió forint gyűlt össze ilyen módon.</p>
      <p>Jean-Paul Belmondo egy párizsi étteremben fogadta a Jónak lenni jó stábját, a találkozásról Király Levente rendező, az M5 csatorna kiemelt szerkesztője számolt be. Elmondta, hogy Belmondo a felajánlott nyakkendőt napjainkban viselte különböző eseményeken.</p>
      <p>Mint mondta, a 86 éves színész teli van humorral és jókedvvel, a találkozón elmesélte az életét. Felidézte, hogy a színészmesterségét Párizs utcáin tanulta meg, mert nem vették fel a főiskolára.</p>
      <p>Király Levente szerint Belmondo kiváló példa arra, hogy nincs az a mélység, amiből ne lehetne felemelkedni, legendává válni, ha az ember mindent megtesz érte.</p>
      <p>A jótékonysági felajánlások között szerepel még Nick Vujicic, a szerb származású ausztrál előadó és tréner egyik pólója, amit a kéz és láb nélkül született előadóművész szájjal dedikált. Emellett Bud Spencer családja is felajánl majd valamit a színész hagyatékából – közölte Király Levente.</p>
      <p>A jótékonysági műsorhoz hazai sportolók, színészek is csatlakoztak, Hosszú Katinka is szerepel közöttük – tette hozzá.</p>
      <p>Az akció legfontosabb célja, hogy nagyon széles, országos összefogás induljon meg a koraszülöttek támogatására, hogy minél többen csatlakozzanak a jótékonykodáshoz akár pár forintos felajánlással is – hangsúlyozta a rendező, szerkesztő.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-festett-lanchid/">Nap képe! Jónak lenni jó!</a>
        </li>
        <li>
          <a href="https://www.lokal.hu/2019-11-koraszulotteknek-gyujt-a-neves-magyar-tevemusor/">Koraszülötteknek gyűjt a neves magyar tévéműsor</a>
        </li>
        <li>
          <a href="https://www.lokal.hu/2019-11-jonak-lenni-jo-iden-a-koraszulottek-menteset-tamogatja-a-musor/">Jónak lenni jó! – Idén a koraszülöttek mentését támogatja a műsor</a>
        </li>
      </ul>
    </article>
  </body>
</html>