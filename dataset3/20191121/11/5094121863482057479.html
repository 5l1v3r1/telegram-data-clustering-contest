<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/revitalizace-brownfieldu-hrusov-v-prumyslove-zone-najde-praci-700-lidi-20191121.html"/>
    <meta property="og:site_name" content="Deník.cz"/>
    <meta property="article:published_time" content="2019-11-21T11:55:00+00:00"/>
    <meta property="og:title" content="Revitalizace brownfieldu v Hrušově: V průmyslové zóně najde práci 700 lidí"/>
    <meta property="og:description" content="Nyní těžkým průmyslem znehodnocená lokalita u dálnice D1 bude za pár let jedním z nových moderních míst v Ostravě."/>
  </head>
  <body>
    <article>
      <h1>Revitalizace brownfieldu v Hrušově: V průmyslové zóně najde práci 700 lidí</h1>
      <address><time datetime="2019-11-21T11:55:00+00:00">21 Nov 2019, 11:55</time> by <a rel="author">Petr Jiříček</a></address>
      <p>Contera Park Ostrava D1. Tak bude znít nový název moderní zóny zejména pro lehký průmysl, který společnost Contera právě začíná budovat v ostravské části Hrušov, na strategickém místě hned vedle dálnice D1.</p>
      <p>„S oživováním brownfieldů máme bohaté zkušenosti, vznikla tak větší část všech našich areálů. Těšíme se, že oživíme další opuštěné místo,“ představil Ostravě společnost Contera její generální ředitel a spoluzakladatel Tomáš Jirků.</p>
      <figure>
        <img src="https://g.denik.cz/57/4c/20120223_ova_hrusov_chemicka7_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/prodano-za-ctvrt-miliardy-v-hrusove-bude-prumyslova-zona-20181002.html">Prodáno za čtvrt miliardy! V Hrušově bude průmyslová zóna Přečíst článek ›</a>
      </aside>
      <p>Tento významný český stavitel průmyslových parků se krátce před ostravským projektem spojil s významným americkým investorem do nemovitostí TPG Real Estate Partners a hrušovský průmyslový park budou realizovat jako svůj první společný projekt.</p>
      <figure>
        <img src="https://g.denik.cz/57/21/prumyslova-zona-hrusov-contera-park-ostrava-d1-2-2_denik-630.jpg"/>
      </figure>
      <p>„První hala nového Contera Parku Ostrava D1 by měla být hotová ve třetím čtvrtletí příštího roku,“ přiblížil ředitel TPG pro střední a východní Evropu Michiel Celis. Celá první etapa výstavby má být dokončená do konce roku 2023, celý projekt o rozloze 140 tisíc metrů čtverečních pak v roce 2025.</p>
      <h3>Přidaná hodnota</h3>
      <p>Contera a TPG počítají s průmyslovými halami moderního střihu, určenými pro skladování a lehkou výrobu, ale i s administrativním komplexem a obchodní částí. Chybět nemají ani prostory pro vědecko-technologické účely. Projekt má stát dvě miliardy korun a po dokončení poskytne práci pro 700 lidí.</p>
      <p>Podle primátora Ostravy Tomáše Macury bude mít vznik této zóny na město nesporně pozitivní dopad. „Lokalita opět ožije lidmi a bude smysluplně využita, což mne velmi těší. Plánované moderní logistické centrum přinese nejen sedm stovek nových pracovních míst v logistice a výrobě, ale díky administrativnímu komplexu s charakterem technologického parku vzniknou v areálu i místa s vyšší přidanou hodnotou,“ komentuje primátor záměr Contery.</p>
      <figure>
        <img src="https://g.denik.cz/57/5b/ostrava-sportovni-hala-svinov-01_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/po-jednadvaceti-letech-ma-svinov-znovu-sokolovnu-201911.html">Po jednadvaceti letech má Svinov znovu „sokolovnu“ Přečíst článek ›</a>
      </aside>
      <p>Ta v Ostravě už v roce 2013 realizovala někdejší Ostrava Business Park a ve stejném roce postavila první halu pro společnost DB Schenker. „Moravskoslezský kraj je pro nás důležitý region a chceme se aktivně podílet i na jeho dalším rozvoji,“ zdůraznil výkonný ředitel Contery Dušan Kastl.</p>
    </article>
  </body>
</html>