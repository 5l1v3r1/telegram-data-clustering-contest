<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/21/borisov-da-se-spravim-s-iztichaneto-na-mozyci-ot-balkanite.430338"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T11:08:00+00:00"/>
    <meta property="og:title" content="Борисов: Да се справим с изтичането на мозъци от Балканите!"/>
    <meta property="og:description" content="Премиерът обсъди инфраструктурни проекти с хърватския си колега | Dnes.bg"/>
  </head>
  <body>
    <article>
      <h1>Борисов: Да се справим с изтичането на мозъци от Балканите!</h1>
      <h2>Премиерът обсъди инфраструктурни проекти с хърватския си колега</h2>
      <address><time datetime="2019-11-21T11:08:00+00:00">21 Nov 2019, 11:08</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>От особено значение е да се справим с изтичането на мозъци от нашия регион. По тази причина високо оценявам инициативите за младите хора и за създаването на по-добри условия за работа и обучение в техните страни.</p>
      <p>Това каза премиерът Бойко Борисов в Загреб по време на срещата си с премиера на Хърватия Андрей Пленкович. Двамата разговаряха в рамките на работното посещение на българския премиер в Хърватия.</p>
      <p>Борисов заяви подкрепата на страната ни за приоритетните теми на Хърватското председателство като преговорите за новия бюджет на ЕС, задълбочаването на Единния пазар и цифровизацията, инвестирането в образованието и иновациите, които са в основата на нашата конкурентоспособност в глобализирания свят.</p>
      <p>"Европейската интеграция на Западните Балкани ще продължи да бъде сред основните външнополитически приоритети на България, тъй като тя е инструмент за постигане на стабилност, мир и просперитет в региона. Оценяваме силно заявения ангажимент от страна на предстоящото Хърватско председателство за приемственост по темата от нашето председателство", каза още той.</p>
      <p>Бъдещето на Западните Балкани е в ЕС, категорични бяха премиерите Борисов и Пленкович.</p>
      <p>"Не е възможно да постигнем социално и икономическо сближаване в Европа, ако не подобрим транспортната, енергийната и цифровата инфраструктура в региона и целия ЕС", отбеляза Борисов пред Пленкович.</p>
      <p>Двамата министър-председатели обсъдиха задълбочаването на търговското и  икономическото сътрудничество между България и Хърватия, както и потенциала за насърчаване на инвестициите и привличането на взаимни инвеститори. Перспективни области за партньорство между българските и хърватските компании са инфраструктурните проекти, туризмът, хранителната промишленост, информационните и телекомуникационните технологии, енергетиката, съобщиха от МС.</p>
      <p>"Споделяме общи интереси по отношение на регионалните инфраструктурни проекти. Затова смятаме, че изграждането на транспортния Коридор № 8 ще бъде от полза за целия регион, включително и за Хърватия, тъй като ще предостави алтернативен маршрут до Черно море – и по-нататък към Каспийския регион и Централна Азия", каза още премиерът Борисов.</p>
      <p>Българският министър-председател подчерта, че двете държави съвместно трябва да подкрепят европейската политика за укрепване на енергийната инфраструктура и развитието на проекти, имащи за цел диверсификация на маршрутите и източниците на природен газ.</p>
      <p>"Разглеждаме като еднакво важни проектите за интерконекторна връзка Гърция-България и терминала за втечнен природен газ на хърватския остров Кърк", очерта Борисов. В същия контекст проектът за изграждане на газов хъб на територията на България има за цел да създаде необходимата инфраструктура, свързваща газовите пазари на ЕС със страните от Енергийната общност (Сърбия, Република Северна Македония, Босна и Херцеговина).</p>
      <p>В рамките на разговора Борисов и Пленкович дадоха висока оценка също на възходящата тенденция в двустранното културно и образователно сътрудничество.</p>
    </article>
  </body>
</html>