<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/madde-bagimlisi-muslumanlari-kim-tedavi-edecek-21111953.html"/>
    <meta property="og:site_name" content="OdaTV"/>
    <meta property="article:published_time" content="2019-11-21T11:44:00+00:00"/>
    <meta property="og:title" content="&quot;Madde bağımlısı Müslümanları kim tedavi edecek&quot;"/>
    <meta property="og:description" content="Milli Gazete yazarı Kıranşal, “Muhafazakâr Müslümanlarda madde bağımlılığı krizi” başlıklı yazısında sert eleştirilerde bulundu. Kıranşal, &quot;Borç batağında inim inim inleyen garip Müslümanların, tüm bu olup bitene, lükse, israfa, gösterişe, umarsızlığa, pervasızlığa bakarak din ve dindarlıkla ilgili yaptıkları sorgulamalarına kim cevap verecek?&quot; diye sordu."/>
  </head>
  <body>
    <article>
      <h1>"Madde bağımlısı Müslümanları kim tedavi edecek"</h1>
      <h2>Milli Gazete yazarı Kıranşal, “Muhafazakâr Müslümanlarda madde bağımlılığı krizi” başlıklı yazısında sert eleştirilerde bulundu. Kıranşal, "Borç batağında inim inim inleyen garip Müslümanların, tüm bu olup bitene, lükse, israfa, gösterişe, umarsızlığa, pervasızlığa bakarak din ve dindarlıkla ilgili yaptıkları sorgulamalarına kim cevap verecek?" diye sordu.</h2>
      <address>
        <time datetime="2019-11-21T11:44:00+00:00">21 Nov 2019, 11:44</time>
      </address>
      <p>Muhafazakar camiada son dönemde ortaya çıkan partiler, tartışılmaya devam ediliyor. Lüks ve şatafatın ön planda olduğu partilerle ilgili tartışmaya Milli Görüş’ün yayın organı Milli Gazete yazarı Abdülaziz Kıranşal da dahil oldu.</p>
      <p>Kıranşal, “<b>Muhafazakâr Müslümanlarda madde bağımlılığı krizi</b>” başlıklı yazısında sert eleştirilerde bulundu.</p>
      <p>
        <b>“MAKAMA, MEVKİYE, KOLTUĞA, LÜKS VE GÖSTERİŞE BAĞLANMIŞ MÜSLÜMANLARI KİM TEDAVİ EDECEK”</b>
      </p>
      <p>Milli Gazete yazarı Kıranşal şu ifadeleri kullandı:</p>
      <p>“Esrar, eroin, alkol ve madde bağımlısı Müslümanları AMATEM’e götürüp tedavi ettirdik diyelim peki ya bizim mala, makama, mevkiye, koltuğa, lüks ve gösterişe, dünyaya yani maddenin bizzat kendisine bağlanmış Müslümanları kim tedavi edecek?</p>
      <p>
        <b>Köşklerde ‘Baby Shower’ mevlitlere oluk oluk para akıtan, düğün sonrası ‘After Party’leri’ ihmal etmeyen, ezanla karışık müzikler çalarken gelinle damadın muhakkak bir merdivenden aşağı indiği, İngiliz kraliyet balosunu bile geride bırakan düğünlere özenen, lüks yatlarda beyaz elbiseleriyle doğum günü partisi kutlamaya alışan, gösteriş düşkünü, dünya ve madde bağımlısı Müslümanları kim tedavi edecek?”</b>
      </p>
      <p>
        <b>“BU DÜNYAYI KÜÇÜK BİR CENNETE ÇEVİRMEYE ÇALIŞAN KONFOR VE MADDE BAĞIMLISI MÜSLÜMANLARI KİM TEDAVİ EDECEK”</b>
      </p>
      <p>Abdülaziz Kıranşal, tepkisini şöyle sürdürdü:</p>
      <p>“Marka başörtüleri, siyah gözlükleri, yüksek topukları ve lüks jipleriyle gecelere akan, bir konser biletine milyarlar saçan, hiçbir tesettür defilesini kaçırmayan, pahalı telefonlarıyla tik tok videosu çeken, tüm özel hayatlarını Instagram’a açan, kınadığımız ne varsa başına İslami ibaresini koyarak yapan, kadının kocasına bir dilim kek, bir bardak çay vermesine bile itiraz ederek feminizmin kurucularını bile hayretler içerisinde bırakan, marka ve lüks bağımlısı tesettürlü Müslüman kızlarımızı kim tedavi edecek?</p>
      <p>
        <b>VIP umreden aşağı kabul etmeyen, Zemzem Towers’dan aşağı konaklamayan, rezidansların ve özel güvenlikli sitelerin dışında yaşayamayan, yurtdışı tatillerini ihmal etmeyen, sadece zenginlerle oturup kalkan ve bu dünyayı küçük bir cennete çevirmeye çalışan konfor ve madde bağımlısı Müslümanları kim tedavi edecek?</b>
      </p>
      <p>Efendimizin (s.a.s.), <b>‘Bir sürüye salınan iki aç kurdun sürüye verdiği zarar, kişinin mal ve şeref (makam, mevki, itibar) hırsıyla dine verdiği zarardan daha fazla değildir’</b> (Tirmizi) hadisinde uyardığı gibi oturduğu makamı korumak veya daha üst bir makama gelebilmek için sürüye dalan bir kurt gibi etrafında kim varsa boğup parçalayıp bir kenara atan, dişinin geçmediği hiçbir makam, dilinin değmediği hiçbir dünyalık bırakmak istemeyen koltuk bağımlısı Müslümanları kim tedavi edecek?”</p>
      <p>
        <b>“MAKAMA GELEBİLMEK İÇİN GEREKİRSE AHLAKINI, ADALETİNİ, MERHAMETİNİ VE DEĞERLERİNİ BİLE GÖZDEN ÇIKARABİLEN…”</b>
      </p>
      <p>Abdülaziz Kıranşal yazısında şunları kaydetti:</p>
      <p>
        <b>“Makam arabasız, sekretersiz, özel kalemsiz, korumasız yaşayamayan, koltuğu elinden alınınca kriz üstüne kriz geçiren, küçük bir müdürlük için bile aşındırmadık kapı bırakmayan, şeref ve itibarı malda, makamda ve parada gören, bunları kaybedince de itibarını kaybettiğini zanneden, yeniden bir makama gelebilmek için gerekirse ahlakını, adaletini, merhametini ve değerlerini bile gözden çıkarabilen makam bağımlısı Müslümanları kim tedavi edecek?</b>
      </p>
      <p>Asıl işi bu sorunlara çare üretmek olması gerekirken devlet destekli projeleri kovalamaktan, protokol fotolarına girmek için çırpınmaktan, vekillerle, bürokratlarla yapılan üst düzey ve çok önemli toplantılardan vakit bulamayan, İslami çalışmaların sadece para ve güçle yapılabileceğine iman etmiş, adı sivil kendi resmi bir kısım STK’larımızı kim tedavi edecek?</p>
      <p>
        <b>“MÜSLÜMANLARIN, TÜM BU OLUP BİTENE, LÜKSE, İSRAFA, GÖSTERİŞE, UMARSIZLIĞA, PERVASIZLIĞA BAKARAK DİN VE DİNDARLIKLA İLGİLİ YAPTIKLARI SORGULAMALARINA KİM CEVAP VERECEK”</b>
      </p>
      <p>Peygamberimizin (s.a.s.) açlıktan karnına taş bağladığını anlatırken bile para kazanabilen, İslam’ın ana prensiplerini ve hatta kaderi bile inkâr edebilecek cesarette olmasına rağmen haramlarla, faizle, haksızlıklarla, adaletsizliklerle ilgili gıkını bile çıkaramayan, statükoyu devam ettirmek ve kazanımlarını kaybetmemek adına kendini bile kaybeden bir kısım hocalarımızı kim tedavi edecek?</p>
      <p>
        <b>Ve en kötüsü de bir asgari ücretle on nüfus geçindirmeye çalışan, çocuğunun okul masraflarını bile karşılayamayan, parasızlıktan evlenemeyen, borç batağında inim inim inleyen garip Müslümanların, tüm bu olup bitene, lükse, israfa, gösterişe, umarsızlığa, pervasızlığa bakarak din ve dindarlıkla ilgili yaptıkları sorgulamalarına kim cevap verecek?</b>
      </p>
      <p>Hiç kimse kusura bakmasın! Bu gidişatımız gidişat değil. Bu dünya sevgisi, bu madde bağımlılığı, bu vehn krizleri hepimizi mahvetti.</p>
      <p>Efendimizin (s.a.s.), ‘Sizden öncekileri mal sevgisi helak etti. Bu sevgi onlara akrabalarıyla ve dostlarıyla ilişkiyi kesmeyi emretti. Kestiler. Cimriliği emretti. Cimrileştiler. Günahı emretti. Girdiler. Zulmü emretti. Yaptılar. En sonunda da helak oldular’ (Camiu’s-sağir) uyarısına muhatap olmadan derlenip toparlanalım.”</p>
      <p>
        <b>Odatv.com</b>
      </p>
      <figure>
        <a href="https://odatv.com/islamci-sosyetenin-dansozlu-kina-gecesi-videosunu-izlemediyseniz-cok-sey-kacirdiniz-21111906.html">
          <img src="https://odatv.com/images2/2019_11/2019_11_21/islamci-sosyetenin-dansozlu-kina-gecesi-videosunu-izlemediyseniz-cok-sey-kacirdiniz-21111906_m2.jpg"/>
        </a>
      </figure>
      <figure>
        <a href="https://odatv.com/yok-artik-dedirten-fotograf-17111924.html">
          <img src="https://odatv.com/images2/2019_11/2019_11_20/yok-artik-dedirten-fotograf-17111924_m2.jpg"/>
        </a>
      </figure>
      <figure>
        <a href="https://odatv.com/turkiye-islamci-sosyetenin-bu-hos-geldin-partisini-tartisiyor-18111905.html">
          <img src="https://odatv.com/images2/2019_11/2019_11_21/turkiye-islamci-sosyetenin-bu-hos-geldin-partisini-tartisiyor-18111905_m2.jpg"/>
        </a>
      </figure>
      <figure>
        <a href="https://odatv.com/islamci-sosyetenin-mevlid-goruntuleri-cikti-16111922.html">
          <img src="https://odatv.com/images2/2019_11/2019_11_17/islamci-sosyetenin-mevlid-goruntuleri-cikti-16111922_m2.jpg"/>
        </a>
      </figure>
      <figure>
        <a href="https://odatv.com/vay-kardesim-bu-nasil-kina-15111939.html">
          <img src="https://odatv.com/images2/2019_11/2019_11_16/vay-kardesim-bu-nasil-kina-15111939_m2.jpg"/>
        </a>
      </figure>
      <figure>
        <a href="https://odatv.com/turbanlilarin-bekarliga-veda-partisi-abdurrahman-dilipaki-kizdirdi-13071958.html">
          <img src="https://odatv.com/images2/2019_11/2019_11_16/turbanlilarin-bekarliga-veda-partisi-abdurrahman-dilipaki-kizdirdi-13071958_m2.jpg"/>
        </a>
      </figure>
      <figure>
        <a href="https://odatv.com/atv-gosterisli-mevlitleri-boyle-savundu-19111925.html">
          <img src="https://odatv.com/images2/2019_11/2019_11_20/atv-gosterisli-mevlitleri-boyle-savundu-19111925_m2.jpg"/>
        </a>
      </figure>
      <figure>
        <a href="https://www.odakitap.com/islam-bu-muhammedi-islam-kitabi-cemil-kilic">
          <img src="https://odatv.com/images/resimler/1(1336).jpg"/>
        </a>
      </figure>
      <figure>
        <a href="https://odatv.com/ben-bunun-vergisini-veriyorum-20111920.html">
          <img src="https://odatv.com/images2/2019_11/2019_11_21/ben-bunun-vergisini-veriyorum-20111920_m2.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>13,538 Bu habere tepkiniz: <br/> </p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/fitratlarini-bilirim-hergun-yalan-uydururlar-0604171200.html"/>
        <a href="https://odatv.com/milli-gazete-yeni-yila-boyle-giriyor-3112141200.html"/>
        <a href="https://odatv.com/milli-gazeteden-cirkin-hareket-1905141200.html"/>
        <a href="https://odatv.com/hangi-gazete-yagmur-duasina-cikti-2101141200.html"/>
        <a href="https://odatv.com/milli-gazeteden-tarihi-manset-3108131200.html"/>
        <a href="https://odatv.com/milli-gazetenin-gundeminde-mini-etek-var--1503131200.html"/>
        <a href="https://odatv.com/milli-gazeteden-heykel-yikma-kampanyasi-3001121200.html"/>
        <a href="https://odatv.com/milli-gazeteden-ayni-soruya-iki-farkli-yanit-0809081200.html"/>
      </related>
    </article>
  </body>
</html>