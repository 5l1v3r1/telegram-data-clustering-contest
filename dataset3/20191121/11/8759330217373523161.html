<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904600/hervorming-in-zicht-belgi-kan-ticket-voor-champions-league-verliezen.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-21T11:30:00+00:00"/>
    <meta property="og:title" content="Hervorming in zicht: België kan ticket voor Champions League verliezen"/>
    <meta property="og:description" content="De vernieuwde Champions League krijgt steeds meer vorm. De clubassociatie ECA zit donderdag samen in Wenen om een volgende stap in die richting te zetten. Dat meldt"/>
  </head>
  <body>
    <article>
      <h1>Hervorming in zicht: België kan ticket voor Champions League verliezen</h1>
      <address>
        <time datetime="2019-11-21T11:30:00+00:00">21 Nov 2019, 11:30</time>
      </address>
      <p>
        <b>De vernieuwde Champions League krijgt steeds meer vorm. De clubassociatie ECA zit donderdag samen in Wenen om een volgende stap in die richting te zetten. Dat meldt <i><a href="https://www.hln.be/sport/voetbal/champions-league-europa-league/champions-league/drastische-hervorming-champions-league-dreigt-verliest-belgie-rechtstreeks-ticket-kampioenenbal~a4e7306a/?utm_medium=twitter&amp;utm_content=Sport&amp;utm_source=dlvr.it">Het Laatste Nieuws</a>. </i>De grootste verandering: de topcompetities worden nog belangrijker, de kleinere landen betalen de prijs.</b>
      </p>
      <p>In plaats van acht poules met vier ploegen, krijgen we in de nieuwe cyclus (2021-2024) vier poules van acht ploegen. Dat zorgt voor meer matchen in de Champions League en dus ook meer geld. De kloof tussen Champions League en Europa League wordt zo weer een pak groter.</p>
      <p>In dit nieuwe systeem zouden 24 van de 32 ploegen rechtstreeks geplaatst zijn op basis van Champions League-prestaties uit het vorige seizoen. Dat aantal wordt aangevuld met de vier halvefinalisten uit de Europa League en amper vier deelnemers die zich volgens de klassieke weg kwalificeren.</p>
      <p>Een extra nieuwigheid is dat er kan gepromoveerd en gedegradeerd worden naar andere competities. De eerste vijf uit elke poule blijven sowieso in de Champions League, ongeacht hun resultaten in de eigen competitie. De nummers zes en zeven spelen barrages. Alleen de nummer acht verdwijnt zeker en zakt naar de Europa League.</p>
      <p><b>Meer inkomsten?<br/></b>Het plan is duidelijk: de Champions League moet nog meer gaan opbrengen. Zo zouden de wedstrijden ook naar het weekend worden verplaatst, zodat ze makkelijker verkocht kunnen worden in Azië. De 'European Leagues', de vereniging van kleinere voetballanden, is duidelijk tegen omdat de resultaten uit nationale competities nog weinig uitmaken op deze manier. 28 van de 32 clubs kunnen zich louter op basis van Europese resultaten handhaven. Toch lijkt de hervorming er te komen.</p>
    </article>
  </body>
</html>