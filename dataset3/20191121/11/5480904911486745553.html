<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zadeh-vysoudil-10-000-kc-za-nespravny-rezim-vazby-chtel-410-000/1823604?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T11:34:00+00:00"/>
    <meta property="og:title" content="Zadeh vysoudil 10.000 Kč za nesprávný režim vazby, chtěl 410.000"/>
    <meta property="og:description" content="Praha - Stát musí odškodnit odsouzeného podnikatele Shahrama Abdullaha Zadeha za to, že ho 41 dní nezákonně ponechal v přísnějším režimu vazby. Dnes o tom pravomocně rozhodl pražský městský soud, který muži přiznal 10.250 korun s úroky. Zadeh se neúspěšně domáhal celkem 410.000 korun a také veřejné omluvy od ministerstva spravedlnosti. Stát mu nicméně bude muset zaplatit také náklady soudního řízení v řádu několika desetitisíců korun."/>
  </head>
  <body>
    <article>
      <h1>Zadeh vysoudil 10.000 Kč za nesprávný režim vazby, chtěl 410.000</h1>
      <address><time datetime="2019-11-21T11:34:00+00:00">21 Nov 2019, 11:34</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Stát musí odškodnit odsouzeného podnikatele Shahrama Abdullaha Zadeha za to, že ho 41 dní nezákonně ponechal v přísnějším režimu vazby. Dnes o tom pravomocně rozhodl pražský městský soud, který muži přiznal 10.250 korun s úroky. Zadeh se neúspěšně domáhal celkem 410.000 korun a také veřejné omluvy od ministerstva spravedlnosti. Stát mu nicméně bude muset zaplatit také náklady soudního řízení v řádu několika desetitisíců korun.</p>
      <p>Íránský podnikatel s českým občanstvím byl ve vazbě nejprve od března 2014 do února 2016 kvůli podezření z miliardových daňových úniků při dovozu pohonných hmot. Na svobodu se dostal díky rekordní kauci 150 milionů korun. V prosinci téhož roku však putoval do vazební cely znovu, tentokrát kvůli ovlivňování svědků.</p>
      <p>Zadeh ve své žalobě na ochranu osobnosti poukazoval na to, že olomoucké vrchní státní zastupitelství porušilo jeho právo na projednání věci ve stanovené lhůtě. Nerozhodlo totiž včas o změně režimu vazby. Muž tak byl od 2. března do 12. dubna 2017 nesprávně držen v přísnější tzv. koluzní vazbě, kde panují taková opatření, aby obvinění nemohli ovlivňovat svědky - tedy například omezení telefonických hovorů nebo návštěv zvenčí.</p>
      <p>Zadehovi dal v tomto ohledu za pravdu už Obvodní soud pro Prahu 2, který ovšem dospěl k závěru, že konstatování porušení práva je dostatečnou satisfakcí. Odvolací senát Ivany Kotrčové dnes oproti tomu stanovil, že je na místě, aby stát Zadeha odškodnil i finanční částkou. "Bylo zasaženo do osobnostních práv žalobce a význam těchto dopadů nelze mít za nepatrný," uvedla soudkyně.</p>
      <p>Podnikatel v žalobě uváděl, že jeho případ je mimořádný, a způsobenou nemajetkovou újmu vyčíslil na 10.000 korun za jeden den trvání přísnějšího režimu vazby. Judikatura Nejvyššího soudu přitom za den vazby, která je zcela nezákonná, přiznává 500 až 1500 korun.</p>
      <p>"V tomto případě nejde o nezákonnou vazbu jako takovou, protože další vazební důvody trvaly. Žalobce ve vazbě býti měl, nicméně z jiného vazebního důvodu," zdůraznila Kotrčová a vysvětlila, že proto při stanovení výše odškodného vyšla z poloviny spodní hranice běžně přiznávaných částek, tedy z 250 korun za den.</p>
      <p>Požadovanou omluvu na webu ministerstva soud Zadehovi nepřiznal, protože její navrhovanou formulaci vyhodnotil jako zavádějící. "Vypadalo by to, že pan žalobce ve vazbě vůbec býti neměl," podotkla soudkyně.</p>
      <p>Výši nákladů, které musí stát Zadehovi zaplatit za odvolací řízení, soud teprve vyčíslí. Za předchozí řízení před obvodním soudem uhradí Česká republika podnikateli zhruba 22.000 korun.</p>
      <p>Brněnský krajský soud Zadeha v září poslal za ovlivňování svědků na osm let za mříže, rozhodnutí je pravomocné. Zadeh se za pomoci organizované skupiny snažil přimět svědky k nepravdivým výpovědím v jiném případu údajných daňových úniků za 2,5 miliardy korun, kde je hlavním obžalovaným. Podnikatel označil obžalobu za nesmysl, trestní řízení za komedii a soud za brněnskou justiční mafii.</p>
    </article>
  </body>
</html>