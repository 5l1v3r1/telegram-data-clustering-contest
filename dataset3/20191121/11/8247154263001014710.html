<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/kremenchuzhani-yaki-hochut-kinuti-kuriti-mozhutzvertatisya-do-svogo-simeynogo-likarya"/>
    <meta property="og:site_name" content="Кременчугская газета"/>
    <meta property="article:published_time" content="2019-11-21T11:15:00+00:00"/>
    <meta property="og:title" content="Куріння - це хвороба! Кременчужани, які хочуть її позбутися, можуть звертатися до свого сімейного лікаря"/>
    <meta property="og:description" content="Боротьба з курінням – це комплекс заходів, які допомагають зменшити поширеність вживання тютюнових виробів."/>
  </head>
  <body>
    <article>
      <h1>Куріння - це хвороба! Кременчужани, які хочуть її позбутися, можуть звертатися до свого сімейного лікаря</h1>
      <address>
        <time datetime="2019-11-21T11:15:00+00:00">21 Nov 2019, 11:15</time>
      </address>
      <figure>
        <img src="https://kg.ua/sites/default/files/styles/news_style_3/public/news3/1_kurinnya_shche.png?itok=0YrO7631"/>
      </figure>
      <p>
        <b>Боротьба з курінням – це комплекс заходів, які допомагають зменшити поширеність вживання тютюнових виробів.</b>
      </p>
      <p>Нікотинова залежність – це захворювання, самостійно боротися з яким дуже важко, тому краще звертатися по допомогу до фахівців. Кременчужани, які хочуть кинути курити, можуть отримати фахову пораду у свого сімейного лікаря.</p>
      <p>Про це повідомляє прес-центр департаменту охорони здоров'я Полтавської ОДА</p>
      <p>Медичні працівники закладів охорони здоров'я усіх форм власності зобов'язані рекомендувати не починати курити або припинити курити (Стаття 15 Закону України «Про заходи»). </p>
      <p>Перед тим, як приймати будь-які медичні препарати, що допомагають у припиненні куріння, обов’язково потрібно проконсультуватися з лікарем.</p>
      <p>Кинути курити – одне із кращих рішень у житті кожного курця. Вже з першого дня відмови від сигарет організм починає відновлюватися, а ризики виникнення хвороб, асоційованих з курінням, зменшуються. Через тиждень без сигарет у колишнього курця покращується відчуття смаку та запаху, через три місяці збільшується обсяг роботи легень на 30%, через п’ять років знижується ризик інсульту до рівня некурця. Чим раніше курець прийме рішення кинути курити, тим краще.</p>
      <p>Україна робить лише перші кроки у сфері відмови від куріння. Однак, вже є певні досягнення. </p>
      <p>Окрім всього, Всесвітня організація охорони здоров’я (WHO), Європейське респіраторне товариство (ERS), Міжнародний Союз із боротьби з туберкульозом та легеневими захворюваннями (the UNION) тощо – не рекомендують використовувати електронні сигарети як засіб відмови від куріння. ВООЗ  наголошує, що на сьогодні немає достовірних доказів того, що ТВН є безпечнішими для здоров’я. </p>
      <p>А ось боротьба з курінням – це комплекс заходів, які допомагають зменшити поширеність вживання тютюнових виробів (сигарет, електронних сигарет, тютюнових виробів для нагрівання).</p>
      <p>Посилення антитютюнового законодавства в Україні є одним з найефективніших способів профілактики куріння серед дітей, молоді та некурців.</p>
      <p>Серед законодавчих норм, які потрібно прийняти: запровадити стандартизовані пачки сигарет із великими зображеннями хвороб і без логотипів, як у Австралії, Франції, Великій Британії, Ірландії тощо. Законодавчі норми, які запроваджують однотипні пачки сигарет обмежують можливість тютюнової індустрії зробити свою продукцію привабливою, оскільки на таких однотипних упаковках має бути відсутнім брендування, логотипи, фірмові кольори.</p>
      <figure>
        <img src="https://kg.ua/sites/default/files/inline/images/1_kurinnya2.png"/>
      </figure>
      <p>На відміну від звичних упаковок, стандартизована повинна мати визначений колір (темно-оливковий), не містити яскравих малюнків, логотипів, зображень тютюнових марок чи пропагандистської інформації на упаковці, натомість 80% пачки повинне займати зображення з наслідками куріння для організму. Всі торгові назви і назви виробів мають бути зображені у стандартному кольорі та форматі.</p>
      <figure>
        <img src="https://kg.ua/sites/default/files/inline/images/1_kurinnya4.png"/>
      </figure>
      <p>Результати дослідження, яке провели в Австралії і Великsq Британії, свідчать про те, що стандартні пачки зменшують тягу закурити у тих, хто вже є курцем, і не приваблюють тих, хто тільки збирається спробувати це зробити. Так, за 3 роки в Австралії поширеність куріння  <a href="https://www.google.com.ua/url?sa=t&amp;rct=j&amp;q&amp;esrc=s&amp;source=web&amp;cd=6&amp;cad=rja&amp;uact=8&amp;ved=0ahUKEwinq_3a9fLMAhXGKiwKHVvRCi4QFgg9MAU&amp;url=https%3A%2F%2Fris.govspace.gov.au%2Ffiles%2F2016%2F02%2FTobacco-Plain-Packaging-PIR.docx&amp;usg=AFQjCNGLYugb76RwjiA7kEGAHy2LrQIDZ">серед дорослого населення Австралії</a> зменшилась з 19,4% до 17,2%. </p>
      <p>Всесвітня організація охорони здоров’я вважає, що такий спосіб маркування тютюнових виробів дозволить зробити тютюнові вироби непривабливим, що сприятиме зменшенню поширеності куріння. До того ж, це зробить попередження про небезпеку куріння більш дієвими.</p>
      <p>Курець бачить пачку сигарет принаймні 20 разів на день і 7 000 разів на рік: коли хоче закурити та коли купує. Тому важливо, що саме буде на ній розміщено: блискітки з яскравими метеликами чи фото раку губи. Тютюнові корпорації використовують упаковки тютюнових виробів у рекламних цілях, а фахівці із контролю над тютюном як майданчик для розміщення інформації про небезпеку цієї згубної залежності.</p>
      <p>Наукові дослідження свідчать – реальні ілюстрації хвороб на пачках сигарет рятують життя. Попередження підвищують обізнаність людей про небезпеку споживання тютюну та спонукають курців кинути курити. Окрім того, курці стверджують, що  саме з пачок сигарет вони найчастіше дізнаються про небезпеку куріння, порівняно із будь-якими іншими джерелами інформації, за <a href="http://global.tobaccofreekids.org/files/pdfs/en/WL_evidence_en.pdf">виключенням телебачення</a>.</p>
      <p>Безликі та страшні пачки сигарет роблять куріння немодним, що спонукає, у першу чергу, молодь не починати курити, а дорослих курців – задуматись про наслідки споживання сигарет.</p>
      <p> </p>
      <p>Світлана Павленко</p>
      <p> </p>
    </article>
  </body>
</html>