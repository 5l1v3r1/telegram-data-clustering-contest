<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1307153843_Kolite_ot_Barzi_i_yarostni_ili_kakvo_karat_Dominik_Toreto_i_kompaniya"/>
    <meta property="og:site_name" content="webcafé"/>
    <meta property="article:published_time" content="2019-11-21T11:12:00+00:00"/>
    <meta property="og:title" content="Колите от &quot;Бързи и яростни&quot;, или какво карат Доминик Торето и компания"/>
    <meta property="og:description" content="И запомнете - не опитвайте това вкъщи!"/>
  </head>
  <body>
    <article>
      <h1>Колите от "Бързи и яростни", или какво карат Доминик Торето и компания</h1>
      <address><time datetime="2019-11-21T11:12:00+00:00">21 Nov 2019, 11:12</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/21/faastandfurous/1170x771.jpg"/>
        <figcaption>И запомнете - не опитвайте това вкъщи!<cite>Снимка: © IMDB</cite></figcaption>
      </figure>
      <figure>
        <img src="https://images.webcafe.bg/2019/11/21/toyotaasdupra/1170x780.jpg"/>
        <figcaption><b>Toyota Supra, "Бързи и яростни 7" </b><br/><br/>Тази бяла Toyota Supra се появява съвсем за кратко в края на седмия филм от франчайза, но въпреки че е на екран само няколко минути, тя е една от най-запомнящите се коли. Причината е, че участва в сцената, в която пътищата на Торето и Брайън О'Конър се разделят завинаги. Ако има филмови финали, на които мъжете плачат, то това е един от тях. <br/><br/>Пол Уокър, актьорът, който играе Брайън, загива в катастрофа, докато все още текат снимките на седмата част на "Бързи и яростни". Това налага в някои сцени героят му да бъде изигран от брат му, но с компютърно наложено лице на Пол. Сценаристите трябва да измислят бързо начин да извадят О'Конър от сюжета и го правят по възможно най-сърцераздирателния за феновете начин.</figcaption>
      </figure>
      <figure>
        <img src="https://images.webcafe.bg/2019/11/13/dodgecharger/1170x878.jpg"/>
        <figcaption><b>Dodge Charger </b><br/><br/>Супертунингованият черен Dodge Charger е може би любимата кола на Доминик Торето (героя на Вин Дизел). Колата има невероятна сантиментална стойност за Торето, тъй като той е работил по нея заедно с покойния си баща. Това е истински автомобил с история и може би по тази причина дълго време Дом отказва да го кара, докато срещата му с Брайън и обстоятелствата не му оставят друг избор. <br/><br/>Този Charger може да се похвали с 900 конски сили под капака, които се контролират с ръчна скоростна кутия. Двигателят е осемцилиндров и всъщност е на Chevrolet. В първия "Бързи и яростни" колата има монтиран суперкондензатор на предния капак, който обаче е бутафорен и е изработен от лека пластмаса. <br/><br/>Същият Dodge Charger се появява за кратко или по-дълго време в още четири части на поредицата, а вече е потвърдено, че ще го видим и в деветата част на франчайза. Любители на филмите успяха да заснемат няколко любителски кадъра от снимачната площадка, които показват именно този автомобил в действие.</figcaption>
      </figure>
      <figure>
        <img src="https://images.webcafe.bg/2019/11/21/fordgt540/1170x702.jpg"/>
        <figcaption><b>Ford GT40, "Бързи и яростни 5" </b><br/><br/>Една легенда намира своите минути слава в петата част на поредицата. Ford GT40 се превръща в ключова част от сюжета, а зад волана му е Миа, героинята на Джордана Брюстър. Оказва се, че Ford-ът крие изключително важен компютърен чип, който ще насочи Дом и приятелите му към следващата им цел за превземане. Способностите на колата си проличават доста добре в сцената с гонитбата с влак. Дори Торето нарича този Ford "абсолютна класика". <br/><br/>Въпреки че GT40 неведнъж е доказал своите способности като състезателен автомобил, включително и на емблематичната писта на Льо Ман, във филма се използва реплика на колата, специално сглобена за снимките.</figcaption>
      </figure>
      <figure>
        <img src="https://images.webcafe.bg/2019/11/21/mazdarxr/1170x497.jpg"/>
        <figcaption><b>Mazda RX-7, "Бързи и яростни: Токио дрифт" </b><br/><br/>Тази Mazda всъщност се появява доста често из отделните части на поредицата. Виждаме я още в първия "Бързи и яростни", когато Торето влиза в оспорвана надпревара с О'Брайън, Дани и Едуин. В крайна сметка Торето използва нитрото в колата си и така печели състезанието. <br/><br/>По-зрелищна обаче е сцената в "Токио дрифт", в която една такава оранжево-черна Mazda RX7 описва няколко окръжности около друг автомобил, а каскадата печели на Хан телефона на мацката, която си е харесал.</figcaption>
      </figure>
      <figure>
        <img src="https://images.webcafe.bg/2019/11/21/mitshubishieclipe/1170x515.jpg"/>
        <figcaption><b>Mitsubishi Eclipse </b><br/><br/>Такова Mitsubishi кара героят на Пол Уокър в първия "Бързи и яростни" и то е като отделен персонаж във филма – толкова централно място заема. Именно с тази кола О'Брайън решава да се конкурира с Торето. По-късно Дом е спасен от полицията със същия Eclipse. Колата, която участва в снимките, е тунингована специално за филма и всички промени по нея струват около 80 хил. долара. Жалко, че накрая тези пари отиват на вятъра, защото е взривена. <br/><br/>Mitsubishi Eclipse излиза на преден план отново във втората част на поредицата, този път във вариант "Spyder", покрит със сребриста боя и лилава декорация като паяжина. Това е една от малкото коли, които главен герой от франчайза кара и които не са тотално унищожени по време на снимките.</figcaption>
      </figure>
      <figure>
        <img src="https://images.webcafe.bg/2019/11/21/mitsubsihish/1170x658.jpg"/>
        <figcaption><b>Mitsubishi Lancer Evolution, "Бързи и яростни 2" </b><br/><br/>В "Бързи и яростни 2" виждаме Брайън О'Конър да кара това Mitsubishi Evolution, което също се предполага, че е преминало през доста тунинг. Цветовете пък избира самият Пол Уокър, който влиза в образа на О'Конър, за да може колата да напомня Mitsubishi от първата част на франчайза. <br/><br/>Тук интересното е, че всички автомобили, които се използват за снимките с Уокър, всъщност са обикновени Lancer, а не Evolution модификацията. Към тях са добавени достатъчно детайли, за да приличат на по-новата серия. Още по-странното е, че една такава бройка се появява за продажба в eBay на цена от 40 хил. долара с уточнението, че това е оригинален автомобил, използван в снимките на "Бързи и яростни".</figcaption>
      </figure>
      <figure>
        <img src="https://images.webcafe.bg/2019/11/21/nissanskylillne/1170x878.jpg"/>
        <figcaption><b>Nissan Skyline, "Бързи и яростни 5" </b><br/><br/>След като успяват да освободят Дом Торето от затворническия автобус, той и приятелите му се отправят към Южна Америка за поредната задача. Доминик е зад волана на своя неизменен Dodge Charger и се запътва към Еквадор, а Брайън О'Конър и Миа тръгват към Рио де Жанейро в този Nissan Skyline. Всички те за пореден път се опитват да избягат от ударите на закона, ако въобще е необходимо да го споменаваме. <br/><br/>Този автомобил в реалния живот не е предназначен за бързи гонки и смели маневри. Той разполага със 160 конски сили, което за вселената на "Бързи и яростни" е по-скоро слабо представяне. За сметка на това шестцилиндровият двигател може да издава впечатляващ рев.</figcaption>
      </figure>
      <figure>
        <img src="https://images.webcafe.bg/2019/11/21/fordesxxort/1170x658.jpg"/>
        <figcaption><b>Ford Escort MK I, "Бързи и яростни 6" </b><br/><br/>Присъединяването на този Ford Escort към компанията от мускулести свръхскоростни машини може и да изглежда на пръв поглед странно, но всъщност той е истински рали шампион. Това е и причината Брайън да избере именно Escort за едно изпълнено с адреналин преследване, в което накрая даже успява да надвие танк. <br/><br/>Възможно е да видим синьо-белия Escort отново на голям екран в следващия "Бързи и яростни". За това намекна режисьорът на деветата част – Джъстин Лин, който уточни, че автомобилът преминава през основен ремонт поради причини, които все още не може да спомене.</figcaption>
      </figure>
      <figure>
        <img src="https://images.webcafe.bg/2019/11/21/vvwtouran/1170x950.jpg"/>
        <figcaption><b>Volkswagen Touran, "Бързи и яростни: Токио дрифт" </b><br/><br/>Под зелената боя и добавените след тунинг юмруци на Хълк, които виждаме в "Токио дрифт", се крие Volkswagen Touran. Той може и да не се отличава с мощен двигател и особени способности за дрифтиране, но е интересен и рязко изпъква на фона на спортните коли във франчайза. Вътре купето е оборудвано с екстри като телевизионни екрани и суббуфери. <br/><br/>Този автомобил може да бъде видян и до днес в тематичен парк в Орландо, Флорида.</figcaption>
      </figure>
      <p>Ако говорим за <a href="https://www.webcafe.bg/id_1313124482"><b>филми с коли</b></a>, няма как да не се сетим за някои известни заглавия. В главата ни ще изникне "Хърби", "Да изчезнеш за 60 секунди" или "Транспортер" - безспорно приятни и увлекателни филми, които публиката харесва.</p>
      <p>Няма как да не споменем и един от последните шедьоври на тема "автомобили" - <a href="https://www.webcafe.bg/filmcafe/kino/id_297161905_Palno_uskorenie_i_zataen_dah_za_Ford_sreshtu_Ferrari"><b>"Пълно ускорение"</b></a>, познат на мнозина повече като "Льо Ман 66" или "Форд срещу Ферари".</p>
      <p>
        <b>Но една поредица заема по-специално място в сърцето на всеки авто-фен - "Бързи и яростни".</b>
      </p>
      <p>В продължение на вече осем филма франчайзът съчетава бързите коли, сексапилните жени и ударните дози екшън сцени, които не оставят зрителя да скучае пред екрана. Тук автомобилите са също толкова важен елемент от сюжета, колкото са и другите главни герои - хората.</p>
      <p>Очевидно комбинацията коли, жени иекшън се харесва на публиката, защото след осем части на поредицата текат снимките на девета, а продуцентите потвърдиха, че ще има и десети филм.</p>
      <p>Междувременно вече сме видели над 230 различни автомобила, много от които са преобразени до неузнаваемост от тунинг и трудно може да се разбере от пръв поглед кой модел се крие под цветните бои, спойлерите и монтираните отвън и отвътре подобрения.</p>
      <p>Както можете да се досетите, 230 отделни коли - всяка със своите специфики - са трудни за изброяване, а сигурно дори най-запалените на тема автомобили и високи скорости не биха имали търпението да ги разглеждат.</p>
      <p>
        <b>Затова в галерията подбрахме 10 от всички впечатляващи машини от поредицата "Бързи и яростни".</b>
      </p>
      <p>И, както се казва на холивудски език, деца, не опитвайте това у дома.</p>
      <related>
        <a href="https://www.webcafe.bg/autocafe/galeriya/id_93114277_Fantastichnite_superkoli_na_Djeyms_Bond_i_kade_da_gi_namerim"/>
      </related>
    </article>
  </body>
</html>