<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/ce-vinuri-bem-in-acest-weekend-3-vinuri-pentru-3-seri-recomandarile-lui-catalin-paduraru-presedintele-iwcb-vinarium-18601790"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T11:05:50+00:00"/>
    <meta property="og:title" content="Ce vinuri bem în acest weekend, 3 vinuri pentru 3 seri. Recomandările lui Cătălin Păduraru, preşedintele IWCB-VINARIUM"/>
    <meta property="og:description" content="„Un ochi râde, celălalt plânge”. Nu, nu e vorba despre faptul că VIN (!) alegerile de duminică... Privind dezvoltarea vitiviniculturii româneşti, mi-am adus aminte de povestea scrisă de Slavici (sau, mă rog, culeasă de acesta)."/>
  </head>
  <body>
    <article>
      <h1>Ce vinuri bem în acest weekend, 3 vinuri pentru 3 seri. Recomandările lui Cătălin Păduraru, preşedintele IWCB-VINARIUM</h1>
      <address><time datetime="2019-11-21T11:05:50+00:00">21 Nov 2019, 11:05</time> by <a rel="author" href="https://www.zf.ro/autor/catalin-paduraru" target="_blank">Catalin Paduraru</a></address>
      <p>„Un ochi râde, celălalt plânge”. Nu, nu e vorba despre faptul că VIN (!) alegerile de duminică... Privind dezvoltarea vitiviniculturii româneşti, mi-am adus aminte de povestea scrisă de Slavici (sau, mă rog, culeasă de acesta).</p>
      <p>Replantări, investiţii în tehnologie, crame excelent dotate şi vinuri competitive pe plan internaţional – măcar prin prisma calităţii (despre preţuri... mai discutăm...). Asta vede ochiul care râde.</p>
      <p>Ochiul care plânge se uită către neîmpliniri: lipsa de implicare a autorităţilor pentru definitivarea studiilor de identitate vitivinicolă, neasumarea suportului în construcţia brandului naţional eno(turistic), distanţa acestor „autorităţi” faţă de ceea ce înseamnă strategie economică pe termen lung şi comunicare naţională şi internaţională cu subiectul <i>vinul românesc</i> şi, de aici, absenţa de pe pieţele externe.</p>
      <p>Exact ca în rândurile scrise acum un veac, fiul cel mic, Republica Moldova, îşi face curaj, trece la treabă şi stabileşte finalul cunoscut (şi fericit) al poveştii. Norocul îi ajută pe cei perseverenţi, ar fi spus anticii.</p>
      <p>Pentru a nu rămâne în parabole, socotesc succesul celor de dincolo de Prut prin rezultatele vizibile: Moldova are un brand naţional valoros (Wine of Moldova) care îşi face loc din ce în ce mai bine în piaţa globală, oferă un model de agregare stat-privat prin ONVV (organism similar discretului ONVPV din România) şi un model asociativ prin Asociaţia Micilor Producători de Vin (ASW).</p>
      <p>La acelaşi inventar putem adăuga prezenţa hotărâtă (şi bine argumentată conceptual şi bine „îmbrăcată” estetic) la marile târguri, expoziţii şi concursuri internaţionale. Dezvoltarea turismului viticol. Vinurile Moldovei.</p>
      <p>În acest weekend vă invit să cunoaşteţi o parte dintre ele. Ar fi bine să ajungeţi la GoodWine (Romexpo, 22-24 noiembrie, Pavilion B1). Dacă distanţa nu vă permite, aveţi la dispoziţie cartea Fine Wine Guide 2019 - 50 Vinuri bune din Moldovei (Andrei Cibotaru, autor) sau... rândurile de faţă.</p>
      <p>La Bucureşti vor fi prezente:</p>
      <p>ATU Winery, Equinox, Vinăria Dac, Gogu Winery, Carpe Diem, Domeniile Pripa, Novac, Vinum, Leuntea Vin, Unicorn Estate, Kara Gani, Vinăria Poiana, crame care deţin suprafeţe viticole de la 20 de hectare la... 1 hectar.</p>
      <p>                                                                        -----------------</p>
      <p>
        <b>1. GOGU Winery – Sauvignon Blanc 2019, Republica Moldova</b>
      </p>
      <p>
        <b>2. Carpe DIEM, Breaking RED – Fetească Neagră, Cabernet Sauvignon, Merlot 2017, Republica Moldova</b>
      </p>
      <p>
        <b>3.VINUM, Mr. Snob – Cabernet Sauvignon, Malbec, Saperavi 2016, Republica Moldova</b>
      </p>
      <figure>
        <img src="https://storage0.dms.mpinteractiv.ro/media/1/1481/10376/18601790/9/gogu-winery.jpg"/>
      </figure>
      <p>
        <b>1. GOGU Winery – Sauvignon Blanc 2019, Republica Moldova</b>
      </p>
      <p>Vă e poftă de un vin proaspăt-proaspăt? Aveţi sanşa să vă împliniţi dorinţa cu acest Sauvignon Blanc de la Căuşeni, obţinut din recenta recoltă. Ştiu bine că-şi poate face loc în preferinţele celor care nu se sperie de aciditate sau de „conturul” exotic al unui vin.</p>
      <p>Aş putea propune încălcarea unor reguli de asociere eno-gastronomică, adăugând şi alte cărnuri în afara celor „albe” care se potrivesc acestui vin, dar suntem în post.</p>
      <p>Cu sau fără carne, bucătaria libaneză poate adopta acest vin drept companion de nădejde. Şi, daca se lipeşte de bucataria Orientului, fie el si Apropiat, cum să nu fie tovarăş al bucătăriilor noastre... şi mai apropiate?!  Nu ştiu care este firea vinificatorului, însă îmi e clar că vinul acesta (cu un nivel moderat de alcool - 12%), se adresează oamenilor veseli. Sau care au nevoie să (re)devină veseli. Am votat.</p>
      <p>                                                             ----------------------</p>
      <figure>
        <img src="https://storage0.dms.mpinteractiv.ro/media/1/1481/10376/18601790/10/carpe-diem.jpg"/>
      </figure>
      <p>
        <b>2. Carpe DIEM, Breaking RED – Fetească Neagră, Cabernet Sauvignon, Merlot 2017, Republica Moldova</b>
      </p>
      <p>Am un avantaj faţă de Dvs. când degust vinurile Carpe Diem. Ar fi „unfair” dacă nu v-aş desconspira despre ce este vorba. Îl cunosc pe autorul lor. Îi împărtăşesc viziunea despre vinificaţie, modul de lucru, îi apreciez eleganţa şi empatizez cu sensibilitatea cu care îşi clădeşte viaţa şi profesia. Mă încântă felul în care judecă istoria, prezentul şi viitorul graniţei de la Prut. Vinul lui Ion Luca este suma celor de mai sus. Trăiri, cunoaşteri.</p>
      <p>Din asamblajul bordelez, scoate Cabernet Franc înlocuindu-l cu Fetească Neagră, obţinând un vin universal, dar cu amprenta spaţiului nostru (comun). Vizual, eticheta aparţine viitorului însă îndemnul la vedere este să trăim în prezent, să ne trăim clipa!</p>
      <p>Breaking RED ne ajută.</p>
      <p>                                                          --------------------------</p>
      <figure>
        <img src="https://storage0.dms.mpinteractiv.ro/media/1/1481/10376/18601790/11/mr-snob.jpg"/>
      </figure>
      <p>
        <b>3.VINUM, Mr. Snob – Cabernet Sauvignon, Malbec, Saperavi 2016, Republica Moldova</b>
      </p>
      <p>Entuziaştii vinului ne pot pune în contact cu proiecte unice. Mr.Snob reuneşte – într-un cupaj inedit - trei soiuri devenite „iconice” în trei zări ale lumii. Cabernet-ul reprezintă, prin Franţa, Europa Occidentală, (chiar dacă îl găsim bine poziţionat şi în America sau Australia), Malbec-ul (chiar dacă e plecat tot din Franţa) are astăzi, ca punct de reper Argentina, faimosul Saperavi - port drapelul apropiatei Georgia şi, toate la un loc, expresia terroir-ului moldovenesc, mai exact al Purcari-ului, de unde au fost culeşi strugurii.</p>
      <p>Vinul nu subscrie vreunui stil clasic, fiind făcut ca un costum pe comandă, care să stea bine, să folosească material fin, însă elementele de atracţie sunt imprimeul şi cromatica la modă.</p>
      <p>L-am selectat pentru Dvs. deoarece surprinde în diferite secvenţe ale degustării cu arome neobişnuite, afumate, nu prea uşor de identificat. Pentru lămurire, se cer mai multe pahare. Se detaşează din mulţimea de fructe negre şi prune supracoapte un miros fin de cigars care... nu vine de la vin, ci de la trabucul pregătit pentru spectacolul „prezidenţialelor”.</p>
      <p>Dar, de potrivit, se potriveşte...   </p>
      <p>Lista vinurilor medaliate la IWCB VINARIUM 2019 <a href="http://www.iwcb.ro/">aici</a><u>.</u></p>
    </article>
  </body>
</html>