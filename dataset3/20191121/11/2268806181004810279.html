<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/volleyball/vlado-nikolov-pred-topsport-v-upravlenieto-na-balgarskiya-voleybol-byaha-dopusnati-dve-osnovni-greshki.html?utm_source=twitter.com&amp;utm_medium=social&amp;utm_campaign=pagepost"/>
    <meta property="og:site_name" content="Topsport.bg"/>
    <meta property="article:published_time" content="2019-11-21T11:00:00+00:00"/>
    <meta property="og:title" content="Владо Николов пред ТОПСПОРТ: В управлението на българския волейбол бяха допуснати две основни грешки"/>
    <meta property="og:description" content="&quot;Не, аз не съм един от тримата кандидати за президентския пост&quot;"/>
  </head>
  <body>
    <article>
      <h1>Владо Николов пред ТОПСПОРТ: В управлението на българския волейбол бяха допуснати две основни грешки</h1>
      <address><time datetime="2019-11-21T11:00:00+00:00">21 Nov 2019, 11:00</time> by <a rel="author" href="https://topsport.bg/author/georgi-petkov" target="_blank">Георги Петков</a></address>
      <p>
        <i>Една от легендите на българския волейбол Владимир Николов коментира пред <b>ТОПСПОРТ</b> събитията от последните дни в един от най-обичаните, успешни и обединяващи нацията спортове у нас.</i>
      </p>
      <p>
        <i>Г-н Николов е сред представителите на сформирания Инициативен комитет в българския волейбол, настояващ за промени от организационен и кадрови характер.</i>
      </p>
      <p>
        <i>Сред най-ясно изразените желания на Комитета е премахването на инж. Данчо Лазаров от президентския пост в Българската федерация по волейбол.</i>
      </p>
      <p>"Знаете вече, че през следващата седмица ще се съберем отново и ще хвърлим повече яснота около всичко, свързано с идеите, задачите и предложенията, които имаме в Инициативния комитет.</p>
      <p>Да, имаме няколко варианта за следващ президент на федерацията. Ако трябва да бъдем конкретни, <b>ще предложим три имена</b>. Всички те са членове на Управителния съвет на централата.</p>
      <p><b>Не, аз не съм сред тях</b>. Не съм в Управителния съвет. А идеята е да спазваме правилата без никакви компромиси.</p>
      <figure>
        <img src="https://webnews.bg/uploads/images/60/9660/259660/768x432.jpg?_=1477560559"/>
        <figcaption>Източник: LAP.bg</figcaption>
      </figure>
      <p>Кои са <b>основните грешки</b> на инж. Данчо Лазаров и досегашното управление на федерацията? <b>Според мен са две</b>.</p>
      <figure>
        <img src="https://webnews.bg/uploads/images/53/4053/344053/768x432.jpg?_=1539101703"/>
        <figcaption>Източник: LAP.bg</figcaption>
      </figure>
      <p><b>Първата</b> е прекалената централизация на управлението. Взимането на кардинални решения. Това обезсмисля цялата йерархия, наличието на Управителния съвет и всичко останало. Не е коректно да се работи по подобен начин.</p>
      <p><b>Втората</b> грешка е липсата на прозрачност за начина, по който биват разходвани средствата, които влизат в БФВ. Никой не знае как се случва това. На какъв принцип. И след това е напълно обяснима реакцията на отделни клубове. Те не разбират какво се случва във финансово отношение. Никой не желае да покаже и обясни как се изразходват средствата.</p>
      <p><b>Целта</b> е промяна на всичко това. Но нека основните детайли и подробности бъдат все пак разкрити пред всички, когато се съберем отново. Благодаря ви за вниманието и обаждането", коментира Николов.</p>
    </article>
  </body>
</html>