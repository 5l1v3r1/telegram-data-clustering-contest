<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/a-tokeeros-dohanyipar-nem-ereszt-hetilapszemle"/>
    <meta property="og:site_name" content="infostart"/>
    <meta property="article:published_time" content="2019-11-21T11:12:01+00:00"/>
    <meta property="og:title" content="A tőkeerős dohányipar nem ereszt - Hetilapszemle"/>
    <meta property="og:description" content="A Mandiner a dohányzásról készített összeállítást, a Figyelő szerint változhatnak az inflációs számolás módszerei, a HVG a török helyzetet elemzi."/>
  </head>
  <body>
    <article>
      <h1>A tőkeerős dohányipar nem ereszt - Hetilapszemle</h1>
      <address><time datetime="2019-11-21T11:12:01+00:00">21 Nov 2019, 11:12</time> by <a rel="author">Infostart</a></address>
      <h3>A Mandiner a dohányzásról készített összeállítást, a Figyelő szerint változhatnak az inflációs számolás módszerei, a HVG a török helyzetet elemzi.</h3>
      <p>A Mandiner a dohányzásról készített összeállítást. Mint a lap írja, öt évvel ezelőtt komoly csatákat sikerült megnyerni a dohányzás elleni harcban. Azóta mintha megtorpant volna a lelkesedés. Az idő azonban sürget: évente egy kisvárosnyi honfitársunkat veszítjük el a káros szenvedély miatt. A tőkeerős dohányipar nem ereszt, újabb és újabb fiatalokat célzó termékeket állít csatasorba.</p>
      <p>A Figyelő szerint változhatnak az inflációs számolás módszerei. A Magyar Nemzeti Bank vezetői tanulmányt tettek közzé arról, hogy külföldön és itthon is újra kell gondolni az infláció számolásának módszereit. Szakértők biztosra veszik, hogy valami történik majd. Sok minden számba jöhet, egy új inflációs mutató megszületésétől a jelentős monetáris politikai változásokig.</p>
      <p>A HVG a török helyzetet elemzi. A Törökországban megválasztott kurd polgármesterek menesztésével és akadémikusok üldözésével erősödik Erdogan elnök önkénye, ami országa külpolitikájából is gúnyt űz. A lap szerint Ankara soha nem jutott még ennyire távol a nyugati katonai szövetségi rendszertől. Erdogan a terrorizmus bélyegét alkalmazhatja bárkivel szemben, aki szembeszegül vele.</p>
      <p>
        <i>Nyitókép: Pixabay</i>
      </p>
    </article>
  </body>
</html>