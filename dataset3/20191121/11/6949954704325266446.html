<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/21/hatszaz_loeros_q8-ast_leplezett_le_az_audi/"/>
    <meta property="og:site_name" content="totalcar"/>
    <meta property="article:published_time" content="2019-11-21T11:39:00+00:00"/>
    <meta property="og:title" content="Hatszáz lóerős Q8-ast leplezett le az Audi"/>
    <meta property="og:description" content="Az RS Q8 nevű csúcsváltozat turbós V8-as benzinmotorral készül és sportkocsiként gyorsul."/>
  </head>
  <body>
    <article>
      <h1>Hatszáz lóerős Q8-ast leplezett le az Audi</h1>
      <address><time datetime="2019-11-21T11:39:00+00:00">21 Nov 2019, 11:39</time> by <a rel="author">Andróczi Balázs</a></address>
      <p>Eddig a Q8 legerősebb változata a <a href="https://totalcar.hu/magazin/hirek/2019/06/24/egy_dizel-orias_a_legujabb_audi_terepjaro/">dízelmotoros SQ8</a> volt, ám ezt egyrészt nem lehet mindenütt eladni a dízel V8-as miatt, másrészt 435 lóerő ma már nem is elég a sport-terepjárók közötti számháborúban.</p>
      <figure>
        <img src="https://kep.index.hu/1/0/3045/30452/304523/30452339_028f942bddcde401948517ecb5bae94b_wm.jpg"/>
        <figcaption>
          <a href="https://galeria.totalcar.hu/hirek/2019/11/21/audi_rs_q8_2020/?currpic=30452321">Galéria: Audi RS Q8 2020 [6 kép]</a>
        </figcaption>
      </figure>
      <p>Úgy látszik, az Audinál is látják, hogy ma, akármilyen beteg módon is hangzik, hatszáz lóerő a belépő a prémium-sportmodellek teljesítmény-versenyébe. És meg is felelnek az elvárásnak az új RS Q8-cal, amelybe a szabvány négyliteres biturbó V8-as egy újabb változata került. Nem a legerősebb 650 lovas, az még mindig a Lamborghini Urus kiváltsága, de 600 lóerőt és 800 Nm-t azért az Audiban is tud a motor, amelyet <a href="https://totalcar.hu/magazin/hirek/2019/07/02/itt_a_vadiuj_audi_s8_es_benzines/">az S8 szedánba</a> még 571 lóerővel építenek be.</p>
      <figure>
        <img src="https://kep.index.hu/1/0/3045/30452/304523/30452359_f945eaf24990d4bcd2c7636d4c118f89_wm.jpg"/>
        <figcaption>
          <a href="https://galeria.totalcar.hu/hirek/2019/11/21/audi_rs_q8_2020/?currpic=30452325">Galéria: Audi RS Q8 2020 [6 kép]</a>
        </figcaption>
      </figure>
      <p>A megfelelő fogyasztási adatok előállítása érdekében persze itt is 48 voltos enyhe hibrid hajtásrendszerbe kötötték a nyolchengerest, de már ránézésre is az az ember érzése, hogy itt a fejlesztés súlypontja a 3,8 másodperces gyorsulási idő volt 100 km/h-ig, és nem a környezettudatos autóhasználat népszerűsítése. Mondjuk azt meg kell hagyni, hogy az erős terepjárók esetén rendszeresen elsütött sablon-mondat, amely szerint egy sportkocsi képességei rejtőznek a drabális testben, itt legalább megállja a helyét. A 13,7 másodperces gyorsulás 200 km/h-ra, és a némi felárért 305 km/h-ra növelhető végsebesség legalábbis erre mutat.</p>
      <figure>
        <img src="https://kep.index.hu/1/0/3045/30452/304523/30452363_9f900b7424c22c4433560883185fcb13_wm.jpg"/>
        <figcaption>
          <a href="https://galeria.totalcar.hu/hirek/2019/11/21/audi_rs_q8_2020/?currpic=30452329">Galéria: Audi RS Q8 2020 [6 kép]</a>
        </figcaption>
      </figure>
      <p>Az RS Q8 talán az összes luxusterepjáró közül a leginkább személyautó-jellegű: a 23 -as gyári felniken, a gigászi hátsó diffúzorral, az oldalanként egy centis szélesítésekkel, nagy beömlős első lökhárítóval és a nem is olyan visszafogott gyári ültetéssel inkább néz ki egy elszabott, megalomán Golf GTI riválisnak, mint bármi egyébnek.</p>
      <figure>
        <img src="https://kep.index.hu/1/0/3045/30452/304523/30452381_5e67a4ae5cf0a3e3c5dfd3fa93bc073f_wm.jpg"/>
        <figcaption>
          <a href="https://galeria.totalcar.hu/hirek/2019/11/21/audi_rs_q8_2020/?currpic=30452327">Galéria: Audi RS Q8 2020 [6 kép]</a>
        </figcaption>
      </figure>
      <p>Az ára persze egyáltalán nem olyan, mint egy erős Golfé: Németországban a legegyszerűbb kiviteléért is 127 ezer eurót – átszámítva bő 42 millió forintot – kérnek majd. Ez persze rengeteg pénz, viszont az RS Q8 ár-teljesítmény aránya nem rossz az őrülten erős sport-terepjárók között. A Porsche Cayenne csúcsváltozatánál és az <a href="https://totalcar.hu/magazin/hirek/2019/11/20/itt_az_elso_aston_martin_luxusterepjaro/">Aston Martin DBX-nél</a> például olcsóbb, pedig mindkettőnél 50 lóerővel többet kínál.</p>
    </article>
  </body>
</html>