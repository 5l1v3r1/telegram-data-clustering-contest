<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191121_apple_iphone_11_pro_max_akkumulatoros_tok_smart_battery_case"/>
    <meta property="og:site_name" content="HVG.hu"/>
    <meta property="article:published_time" content="2019-11-21T11:03:00+00:00"/>
    <meta property="og:title" content="Kiadta az Apple a sokak által várt iPhone-tokokat, melyekkel duplázható a telefon üzemideje"/>
    <meta property="og:description" content="Hiába nagyobbak, fejlettebbek az akkumulátorok, a felhasználók sosem elégedettek mobiljuk üzemidejével. Jól jöhetnek ilyenkor az olyan tokok, amelyekben pluszakkumulátor van. Az Apple most kiadta saját hivatalos megoldásait az idei iPhone-okhoz."/>
  </head>
  <body>
    <article>
      <h1>Kiadta az Apple a sokak által várt iPhone-tokokat, melyekkel duplázható a telefon üzemideje</h1>
      <address><time datetime="2019-11-21T11:03:00+00:00">21 Nov 2019, 11:03</time> by <a rel="author">hvg.hu</a></address>
      <p>
        <b>Hiába nagyobbak, fejlettebbek az akkumulátorok, a felhasználók sosem elégedettek mobiljuk üzemidejével. Jól jöhetnek ilyenkor az olyan tokok, amelyekben pluszakkumulátor van. Az Apple most kiadta saját hivatalos megoldásait az idei iPhone-okhoz.</b>
      </p>
      <p>Az iOS 13 egyik verziójában <a href="https://hvg.hu/tudomany/20191105_apple_iphone_11_akkumulatoros_tok">bukkantak nemrégiben olyan jelekre</a>, amelyek valószínűsítették, hogy hivatalos, akkumulátoros tokok érkezhetnek az idei iPhone-okhoz (is). Most kiderült, nem volt alaptalan a kiszivárogtatás: az Apple bejelentette új akkumulátoros tokjait az <a href="https://hvg.hu/tudomany/20190910_apple_iphone_11_pro_max_bejelentes_specifikacio_megjelenes_funkciok_kamera_ar">iPhone 11, iPhone 11 Pro és iPhone 11 Pro Max</a> modellekhez. A tokok 129 dollárba kerülnek, itthon 47 990 forintra árazták be őket.</p>
      <p>Az idei tokok sokban hasonlítanak a tavalyi iPhone-ok számára készültekhez, azonban négyzet alakú kamerakivágásuk van a dupla-, illetve triplakamerás megoldás számára. A tokok anyaga szilikon, és lágy, mikroszálas bélés védi az iPhone-t.</p>
      <blockquote>A tokokba ezúttal egy dedikált kameragomb is került, ezzel lehet indítani a fotózást, még a telefon lezárt állapotában is.</blockquote>
      <p>Egy gyors gombnyomásra készülhet a fotó, a hosszabb lenyomással pedig a videózás indítható. Mindez a szelfik esetében is igaz.</p>
      <figure>
        <img src="https://img0.hvg.hu/image.aspx?id=de98828b-0fad-41c8-b06d-00cfb3290b06&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Apple</cite>
        </figcaption>
      </figure>
      <p>Az Apple szerint a tokokkal (amennyiben teljesen fel vannak töltve) akár meg is duplázható az üzemidő. Az akkus tokok kompatibilisek a Qi-töltőkkel, így a tok és az iPhone akár egyszerre is tölthető. Mivel ezek a tokok mélyen integrálódtak az iOS-rendszerbe (nem véletlen a korábban említett kiszivárogtatás), a tok töltöttsége az iPhone zárolt kijelzőjén is látható.</p>
      <p>Idén az Apple fürgébb volt, mint tavaly, a 2018-as modellekhez készült tokok ugyanis csak januárban jelentek meg. Most viszont már az ünnepi szezon küszöbén kaphatók. Az akkumulátoros tokok az iPhone 11-hez fekete és fehér színben, a másik két modellhez további homokrózsaszínben is kapható.</p>
    </article>
  </body>
</html>