<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111949"/>
    <meta property="og:site_name" content="MGR Online"/>
    <meta property="article:published_time" content="2019-11-21T11:01:00+00:00"/>
    <meta property="og:title" content="คลิประทึก! แผ่นดินไหวสะเทือนโคราช เขย่าตึก 10 ชั้น รพ.มหาราชนครราชสีมา ตกใจกรี๊ดกันลั่น"/>
    <meta property="og:description" content="ศูนย์ข่าวนครราชสีมา-เปิดคลิประทึก! แผ่นดินไหว สปป.ลาวสะเทือนถึงโคราช เขย่าตึกเด็ก 10ชั้น รพ.มหาราชนครราชสีมา จนท.ตกใจร้องกรี๊ดกันลั่น ขณะกลุ่มแม่บ้าน ม.ราชภัฏโคราชแตกตื่นวิ่งหนีตายลงมาจากตึกและมีรายงานการสั่นไหวของอาคารสูงหลายแห่ง"/>
  </head>
  <body>
    <article>
      <h1>คลิประทึก! แผ่นดินไหวสะเทือนโคราช เขย่าตึก 10 ชั้น รพ.มหาราชนครราชสีมา ตกใจกรี๊ดกันลั่น</h1>
      <address><time datetime="2019-11-21T11:01:00+00:00">21 Nov 2019, 11:01</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011582201.JPEG"/>
      </figure>
      <p>
        <b>ศูนย์ข่าวนครราชสีมา - เปิดคลิประทึก! แผ่นดินไหว สปป.ลาวสะเทือนถึงโคราช เขย่าตึกเด็ก 10 ชั้น รพ.มหาราชนครราชสีมา จนท.ตกใจร้องกรี๊ดกันลั่น ขณะกลุ่มแม่บ้าน ม.ราชภัฏโคราชแตกตื่นวิ่งหนีตายลงมาจากตึก และมีรายงานการสั่นไหวของอาคารสูงหลายแห่ง</b>
      </p>
      <figure>
        <iframe src="https://www.youtube.com/embed/0Uq2SF44jHc" width="560" height="315" data-service="Youtube" scrolling="no"/>
      </figure>
      <p>วันนี้ (21 พ.ย.) ผู้สื่อข่าวรายงานว่า กรณีเกิดเหตุการณ์แผ่นดินไหวจุดศูนย์กลางอยู่ที่แขวงไซยะบุรี สปป.ลาว วันนี้ (21 พ.ย.) เวลา 04.03 น. ขนาด 5.92 เวลา 06.50 น. ขนาด 6.4 และเกิดอาฟเตอร์ช็อกตามมาอีกกว่า 10 ครั้ง รับรู้แรงสั่นไหวถึงภาคเหนือและภาคตะวันออกเฉียงเหนือของไทยนั้น ที่ จ.นครราชสีมา สามารถสัมผัสได้ถึงแรงสั่นสะเทือนได้อย่างชัดเจนเช่นกัน เช่นที่ โรงพยาบาลมหาราชนครราชสีมา อ.เมือง จ.นครราชสีมา ที่มีเจ้าหน้าที่สามารถถ่ายคลิปการสั่นไหวภายในอาคารตึกเด็ก 10 ชั้น โรงพยาบาลมหาราชนครราชสีมา ที่อยู่ติดกับโรงรถ เอาไว้ได้ ท่ามกลางเสียงร้องกรี๊ดเป็นระยะๆ ด้วยความตกใจ และบอกว่า “มันสั่นแรงมากเลย...”</p>
      <figure>
        <img src="https://mpics.mgronline.com/pics/Images/562000011582202.JPEG"/>
      </figure>
      <p>รวมทั้งที่มหาวิทยาลัยราชภัฏนครราชสีมา อ.เมือง จ.นครราชสีมา กลุ่มแม่บ้านที่กำลังทำความสะอาดตึก 15 ชั้นของมหาวิทยาลัยฯ อยู่ในช่วงเช้า ได้แตกตื่นพากันวิ่งหนีตายลงมาจากตึกอย่างจ้าละหวั่น หลังจากที่ตึกเกิดการสั่นไหวไปมาอย่างต่อเนื่อง <br/><br/>นอกจากนี้ยังมีหลายพื้นที่ของ จ.นครราชสีมาที่สามารถรับรู้ถึงแรงสั่นสะเทือนจากเหตุการณ์แผ่นดินไหวในครั้งนี้ แต่ไม่มีรายงานความเสียหายหรือมีผู้ได้รับบาดเจ็บ เช่น โรงพยาบาลพิมาย อ.พิมาย, มหาวิทยาลัยเทคโนโลยีสุรนารี (มทส.), สีมาคอนโดมิเนียม กลางเมืองนครราชสีมา และอาคารสูงหลายแห่ง รวมถึงบ้านเรือนประชาชนใน ต.ท่าช้าง อ.เฉลิมพระเกียรติ จ.นครราชสีมา ซึ่งมีการแชร์ภาพเหตุการณ์สั่นไหวของโคมไฟ และสิ่งของต่างๆ ในโซเชียลมีเดียกันอย่างต่อเนื่อง</p>
      <figure>
        <img src="https://mpics.mgronline.com/pics/Images/562000011582203.JPEG"/>
      </figure>
      <figure>
        <img src="https://mpics.mgronline.com/pics/Images/562000011582204.JPEG"/>
      </figure>
      <figure>
        <img src="https://mpics.mgronline.com/pics/Images/562000011582205.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111949"/>
      </related>
    </article>
  </body>
</html>