<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/overleg-basisonderwijs-mislukt-nieuwe-acties-dreigen/"/>
    <meta property="og:site_name" content="OOG"/>
    <meta property="article:published_time" content="2019-11-21T11:19:00+00:00"/>
    <meta property="og:title" content="Overleg basisonderwijs mislukt – nieuwe acties dreigen"/>
    <meta property="og:description" content="De onderhandelingen voor een nieuwe cao in het basisonderwijs zijn woensdag mislukt. De staking op 6 november heeft voorlopig niets opgeleverd en er dreigen nu nieuwe acties.De werkgevers hebben"/>
  </head>
  <body>
    <article>
      <h1>Overleg basisonderwijs mislukt – nieuwe acties dreigen</h1>
      <address><time datetime="2019-11-21T11:19:00+00:00">21 Nov 2019, 11:19</time> by <a rel="author">Gert van Akkeren</a></address>
      <p>
        <b>De onderhandelingen voor een nieuwe cao in het basisonderwijs zijn woensdag mislukt. De staking op 6 november heeft voorlopig niets opgeleverd en er dreigen nu nieuwe acties.</b>
      </p>
      <p>De werkgevers hebben de onderwijzers op basisscholen 3 procent meer loon geboden. De bonden accepteren dat niet en voelen ook niets voor de plannen van de werkgevers om het beschikbare geld voor dit jaar als eenmalige uitkering uit te betalen.</p>
      <p>Volgens de onderwijsvakbond AOb lijken de werkgevers nog steeds niet te snappen dat het lerarentekort de grootste zorg is. Voorzitter Jan de Vries van CNV Onderwijs verwijt de werkgevers een ‘starre opstelling gezien de grote problemen waarvoor we gezamenlijk staan’.</p>
      <p>Ook de werkgeverskoepel PO-Raad is teleurgesteld. Als de schoolbesturen meer salaris hadden geboden, dan hadden ze moeten korten op personeel, aldus de PO-Raad. Die gaat de schoolbesturen voorstellen om van het beschikbare geld voor 2019 een eenmalige uitkering te maken.</p>
      <p>Volgens de bonden is er dan geen sprake van een structurele loonsverhoging. De bonden gaan nu hun achterban raadplegen en er volgen mogelijk nieuwe acties .</p>
    </article>
  </body>
</html>