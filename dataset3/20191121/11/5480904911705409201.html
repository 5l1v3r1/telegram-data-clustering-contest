<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vyroba-aut-do-rijna-klesla-o-0-3-procenta-na-1-19-milionu-vozu/1823596?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T11:22:00+00:00"/>
    <meta property="og:title" content="Výroba aut do října klesla o 0,3 procenta na 1,19 milionu vozů"/>
    <meta property="og:description" content="Praha - Automobilky v Česku vyrobily letos do konce října 1,192 milionu osobních aut, což je o 0,3 procenta meziročně méně. Meziroční pokles se ale proti pololetnímu 1,5procentnímu propadu snížil. Export klesl o zhruba 0,2 procenta na 1,104 milionu, domácí odbyt se snížil o 1,1 procenta. Oznámilo to dnes Sdružení automobilového průmyslu."/>
  </head>
  <body>
    <article>
      <h1>Výroba aut do října klesla o 0,3 procenta na 1,19 milionu vozů</h1>
      <address><time datetime="2019-11-21T11:22:00+00:00">21 Nov 2019, 11:22</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Automobilky v Česku vyrobily letos do konce října 1,192 milionu osobních aut, což je o 0,3 procenta meziročně méně. Meziroční pokles se ale proti pololetnímu 1,5procentnímu propadu snížil. Export klesl o zhruba 0,2 procenta na 1,104 milionu, domácí odbyt se snížil o 1,1 procenta. Oznámilo to dnes Sdružení automobilového průmyslu.</p>
      <p>Největší Škoda Auto vyrobila za deset měsíců 747.340 vozů, tedy o 1,5 procenta více. Dařilo se rovněž kolínské TPCA, která zaznamenala nárůst o 2,5 procenta na 181.280 vyrobených vozů. Nošovický Hyundai, který se drží nižšího výrobního plánu pro letošní rok, vyrobil 263.700 vozů, tedy o 6,6 procenta meziročně méně.</p>
      <p>"Dosavadní vývoj odráží velmi dobré postavení tuzemských výrobců v Česku i v zahraničí. Dobrou zprávou je postupné zpomalování poklesu registrací nových osobních vozidel v Evropské unii až na 0,7 procenta a především pak růst prodejů nových automobilů v Německu o 3,4 procenta," uvedl výkonný ředitel sdružení Zdeněk Petzl. "I přes pesimismus u části veřejnosti tak věřím, že se tuzemským výrobcům podaří udržet tempo i v posledních dvou měsících roku a objem produkce se na konci roku minimálně vyrovná loňskému roku," dodal.</p>
      <p>Produkce autobusů meziročně stoupla o 12,1 procenta na 4307 vozidel. Export vzrostl o 5,1 procenta na 3962 kusů a domácí odbyt o 21,7 procenta na 684 vozů. Iveco Czech Republic zvýšilo produkci o 10,6 procenta na 3827 autobusů, SOR Libchavy vyrobil 452 autobusů, tedy o 28,4 procenta více a KHMC Opava vyrobila 28 autobusů.</p>
      <p>Výroba motocyklů Jawa klesla o 20,8 procenta na 1023 strojů. V Česku se prodalo 227 motocyklů, v zahraničí pak 796 motorek.</p>
    </article>
  </body>
</html>