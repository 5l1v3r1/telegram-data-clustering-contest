<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/comunicate/comunicat-de-presa-concursul-patriotfest-editia-a-treia-premiaza-inovatia-romaneasca-pentru-un-viitor-mai-sigur-19176423"/>
    <meta property="og:site_name" content="News.ro"/>
    <meta property="article:published_time" content="2019-11-21T11:40:38+00:00"/>
    <meta property="og:title" content="COMUNICAT DE PRESĂ: Concursul PatriotFest, ediţia a treia, premiază inovaţia românească pentru un viitor mai sigur"/>
    <meta property="og:description" content="Gala concursului PatriotFest a premiat marţi, 19 noiembrie 2019, la Cercul Militar Naţional, inovatorii români care construiesc pentru noi un viitor mai sigur şi mai integrat tehnologic. Aflat la cea de-a treia ediţie, PatriotFest este un concurs naţional de inovare care aduce românii în centrul evoluţiilor tehnologice, într-o lume din ce în ce mai complexă, iar comunitatea formată în jurul acestuia a fost consolidată prin atragerea resurselor de inovare româneşti."/>
  </head>
  <body>
    <article>
      <h1>COMUNICAT DE PRESĂ: Concursul PatriotFest, ediţia a treia, premiază inovaţia românească pentru un viitor mai sigur</h1>
      <address>
        <time datetime="2019-11-21T11:40:38+00:00">21 Nov 2019, 11:40</time>
      </address>
      <p>
        <b>Gala concursului PatriotFest a premiat marţi, 19 noiembrie 2019, la Cercul Militar Naţional, inovatorii români care construiesc pentru noi un viitor mai sigur şi mai integrat tehnologic. Aflat la cea de-a treia ediţie, PatriotFest este un concurs naţional de inovare care aduce românii în centrul evoluţiilor tehnologice, într-o lume din ce în ce mai complexă, iar comunitatea formată în jurul acestuia a fost consolidată prin atragerea resurselor de inovare româneşti.</b>
      </p>
      <p>Premiul PatriotFest pentru ediţia curentă a fost acordat echipei formate din Rebeca Tudor, Cristian Kusko, Mihai Kusko şi Avram Andrei. Cei patru au câştigat cu masca de fază spirală pentru comunicaţii optice şi cuantice, practic un fel de a înregistra informaţii securizate într-un anumit tip de transmisie a luminii.</p>
      <p>Alte premii pentru categoriile de concurs, Agilitatea cunoaşterii, Optimizarea performanţei umane, Siguranţa pericolului şi Creativitate pentru securitate s-au acordat către opt echipe care au dezvoltat prototipuri funcţionale în domenii diverse: ascunderea textului în imagine sau în sunet, soluţii de securizare a documentelor clasificate sau a imaginilor împotriva falsificărilor, transcrierea materialelor audio în limba română, prognoze de înaltă acurateţe cu privire la consumul de energie sau dezvoltarea unor soluţii pentru contaminările biologice.</p>
      <p>Nu în ultimul rând, două premii din categoria „Tânăra Speranţă” au fost înmânate echipelor care au intrat în concurs cu utilizarea analizei fractale în modelarea avansată a sistemelor teritoriale şi cu un algoritm pentru dezvoltarea de produse mecatronice.</p>
      <p>PatriotFest îşi propune să unească lumile creatorilor şi consumatorilor de inovare pentru un viitor mai sigur şi mai integrat tehnologic. Susţinerea performanţei româneşti înseamnă nu numai dezvoltarea unei platforme de sprijin şi de recompense pentru inovare, dar şi o curajoasă încercare de oprire a fenomenului de exod al creierelor.</p>
      <p>De-a lungul celor trei ediţii, inovatorii români şi-au prezentat proiectele, printre care senzori revoluţionari, tehnologii de inteligenţă artificială care transformă fişiere audio în text, securizarea documentelor şi a comunicării electronice sau aplicaţii pe blockchain cu aplicare în securitatea fluxurilor de bunuri, sub formă de prototipuri funcţionale. Tematicile sunt împărţite pe categorii largi, dar importante pentru viitor, precum agilitatea cunoaşterii, optimizarea performanţei umane, siguranţa pericolului şi creativitate pentru securitate.</p>
      <p>Experţii din comunitatea PatriotFest au selectat şi premiat ideile cele mai interesante, funcţionale şi utile ale inovatorilor români din ţară şi din străinătate. Premianţii primesc suport pentru îmbunătăţirea proiectelor şi au acces la consultările instituţiilor organizatoare cu membrii comunităţii PatriotFest. Aplicabilitatea proiectelor PatriotFest este atât pentru mediul public şi de securitate naţională, cât şi pentru cel privat.</p>
      <p>Concursul PatriotFest a fost iniţiat de Asociaţia New Strategy Center şi este organizat în parteneriat cu următoarele instituţii: Ministerul Apărării Naţionale, Ministerul Afacerilor Interne, Serviciul Român de Informaţii, Serviciul de Telecomunicaţii Speciale şi Serviciul de Protecţie şi Pază.</p>
      <footer>Conținutul acestui comunicat de presă este în întregime responsabilitatea autorului său. News.ro nu își asumă în niciun fel responsabilitatea pentru acuratețea informațiilor prezentate sau a modului de redactare a comunicatului.</footer>
    </article>
  </body>
</html>