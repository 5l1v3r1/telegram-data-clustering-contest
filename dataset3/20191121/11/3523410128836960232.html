<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641146/%D8%B1%D8%A7%D9%87%D8%A8%D8%B1%D8%AF-%D8%AA%D8%B1%D8%A7%D9%85%D9%BE-%D8%A8%D8%B1%D8%A7%DB%8C-%D8%AE%D8%B1%D9%88%D8%AC-%D8%A7%D8%B2-%D9%85%D8%B0%D8%A7%DA%A9%D8%B1%D8%A7%D8%AA-%D8%AF%D9%88-%DA%A9%D8%B1%D9%87-%D8%B1%D8%A7-%D8%B3%D8%B1%D8%AF%D8%B1%DA%AF%D9%85-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T11:55:00+00:00"/>
    <meta property="og:title" content="راهبرد ترامپ برای خروج از مذاکرات، دو کره را سردرگم کرده است"/>
    <meta property="og:description" content="پایگاه اینترنتی نیوزویک در گزارشی نوشت راهبرد رئیس‌جمهور آمریکا در خروج ناگهانی از مذاکرات، کره شمالی و کره جنوبی را دچار سردرگمی کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/641146/%D8%B1%D8%A7%D9%87%D8%A8%D8%B1%D8%AF-%D8%AA%D8%B1%D8%A7%D9%85%D9%BE-%D8%A8%D8%B1%D8%A7%DB%8C-%D8%AE%D8%B1%D9%88%D8%AC-%D8%A7%D8%B2-%D9%85%D8%B0%D8%A7%DA%A9%D8%B1%D8%A7%D8%AA-%D8%AF%D9%88-%DA%A9%D8%B1%D9%87-%D8%B1%D8%A7-%D8%B3%D8%B1%D8%AF%D8%B1%DA%AF%D9%85-%DA%A9%D8%B1%D8%AF%D9%87-%D8%A7%D8%B3%D8%AA">راهبرد ترامپ برای خروج از مذاکرات، دو کره را سردرگم کرده است</a>
      </h1>
      <h2>پایگاه اینترنتی نیوزویک در گزارشی نوشت راهبرد رئیس‌جمهور آمریکا در خروج ناگهانی از مذاکرات، کره شمالی و کره جنوبی را دچار سردرگمی کرده است.</h2>
      <address><time datetime="2019-11-21T11:55:00+00:00">21 Nov 2019, 11:55</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، پایگاه اینترنتی نیوزویک در گزارشی با عنوان «راهبرد ترامپ برای خروج از مذاکرات، کره شمالی و کره جنوبی را دچار سردرگمی کرده است» نوشت: دونالد ترامپ، رئیس جمهور آمریکا، اوایل امسال از دومین نشست دوجانبه خود با کره شمالی ناگهان خارج شد و اکنون دولت وی همان شیوه را در ارتباط با متحد دیرینه آمریکا یعنی کره جنوبی در پیش گرفته است، رویکردی که پیشبرد اقدامات دیپلماتیک را در این منطقه دشوار می‌سازد.</p>
      <p>همزمان با گزارش‌ها درباره درخواست دولت ترامپ از کره جنوبی برای پرداخت نزدیک به پنج میلیارد دلار بابت استقرار نظامیان آمریکایی در این کشور، دو طرف به امید تمدید توافق همکاری دوره جنگ سرد با یکدیگر در سئول مذاکره کردند، اما پس از گذشت کمتر از دو ساعت جیمز دی هارت، مذاکره‌کننده ارشد وزارت امور خارجه آمریکا، به خبرنگاران اعلام کرد: گفت‌وگو‌ها پایان یافت و متاسفانه پیشنهاد‌های طرف کره جنوبی پاسخی به خواسته ما برای به عهده گرفتن عادلانه و برابرِ هزینه‌های مربوط به حضور نظامیان آمریکایی در کره جنوبی نبود.</p>
      <p>در همین حال، جئونگ‌ای یون بو، سخنگوی وزارت امور خارجه کره جنوبی، گفت: به طور بنیادین، تفاوت چشمگیری میان پیشنهاد آمریکا و موضع ما وجود دارد، تفاوتی که دو طرف را در بن‌بستی بی‌سابقه قرار داد و کارشناسان درباره تغییر این رویکرد تند آمریکا در قبال دولت مون جائه این، رئیس جمهور کره جنوبی، هشدار دادند.</p>
      <p>رامون پاچکو پاردو، رئیس موسسه مطالعات اروپا در بروکسل، به نیوزویک گفت: سئول رقم پنج میلیارد دلار را بسیار زیاد می‌داند و این واقعیت که این نخستین پیشنهاد واشنگتن در روند گفتگو‌های رسمی است، مؤید آن است که دولت ترامپ سرسختی نشان خواهد داد.</p>
      <p>او افزود: این رویکرد همچنان گواه آن است که واشنگتن در حال ارسال پیامی به سایر متحدان این کشور به ویژه ژاپن است که میزبان نیرو‌های آمریکایی هستند. در ارتباط با کره جنوبی، دولت مون جائه این در موضعی نیست که بر سر این مسئله سازش کند و به همین دلیل نارضایتی خود را به طور علنی به طرف آمریکایی نشان داده است.</p>
      <p>در ادامه این مطلب آمده است: شیوه واشنگتن در خروج از مذاکرات ماه فوریه نیز با خروج از گفتگو‌ها با پیونگ‌یانگ مشاهده شد. ترامپ نخستین رئیس جمهور آمریکاست که با رهبر کره شمالی دیدار کرد و با کیم جونگ اون، رهبر جوان کره شمالی، در نشستی در سنگاپور به گفت‌وگو نشست. این نشست تاریخی آغازگر روند صلحی بود که آهنگ آن به رغم رفتار‌های مبتنی بر حسن نیت دو طرف، چند ماه بعد رو به کندی گذاشت و دو طرف برای دومین بار در هانوی -پایتخت ویتنام- با یکدیگر دیدار کردند.</p>
      <p>ناظران بسیار امیدار بودند که دو طرف در این نشست درباره خلع سلاح هسته‌ای به توافق دست یابند یا حداقل گام‌هایی محکم در مسیر دستیابی به این هدف برداشته شود، اما دولت ترامپ ناگهان از گفتگو‌ها خارج شد.</p>
      <p>پاچکو پاردو می‌گوید: در آن زمان، عاقلانه به نظر می‌رسید که اگر آمریکا می‌خواهد اراده خود را به کره شمالی نشان دهد از میز مذاکره کنار رود. اگرچه ماه‌ها بعد، آمریکا نشان داد که مایل است مطالبات خود را در ارتباط با خلع سلاح هسته‌ای کاهش دهد و در مقابل، امتیازات بیشتری را در قالب کاهش تحریم‌ها ارائه کند. از اینرو، پی بردن به موضع آمریکا دشوار است.</p>
      <p>رهبر کره شمالی در واکنش به رزمایش‌های آمریکا و کره جنوبی که مدتهاست با محکومیت پیونگ‌یانگ مواجه است با آزمایش موشک‌های کوتاه برد و موشک بالستیک میان برد با قابلیت پرتاب از زیردریایی، اقدام به تشدید فشار‌ها کرد.</p>
      <p>مارک اسپر، وزیر دفاع آمریکا، روز یکشنبه گفت: پنتاگون رزمایش مشترک با کره جنوبی را به نشانه حسن نیت، به حال تعلیق در آورده است، اما این اظهارات با واکنش سرد کره شمالی مواجه شد.</p>
      <p>کیم یونگ چول رئیس کمیته صلح منطقه آسیا-اقیانوس آرام در کره شمالی روز دوشنبه گفت: آمریکا تلاش دارد این استنباط را ایجاد کند که گویی به دنبال صلح و ثبات در شبه‌جزیره کره است و تعلیق این رزمایش را نوعی امتیاز قلمداد می‌کند، اما ما از این کشور می‌خواهیم که رزمایش‌ها را یک بار برای همیشه متوقف کند.</p>
      <p>او افزود: تعلیق این رزمایش صلح و امنیت را در شبه‌جزیره کره به دنبال نخواهد داشت و به تلاش‌های دیپلماتیک برای حل و فصل این مسائل کمکی نخواهد کرد.</p>
      <p>اگرچه واکنش کره جنوبی به شدتِ کشور همسایه خود یعنی کره شمالی نبود، پافشاری دولت ترامپ در مجبور ساختن سئول برای پرداخت هزینه‌های بیشتر بابت استقرار نظامیان آمریکایی در این کشور با خواست اکثریت شهروندان کره جنوبی مغایرت دارد. بر اساس نتایج نظرسنجی که هفته گذشته مؤسسه اتحاد ملی کره جنوبی منتشر کرد، ۹۶ درصد از شهروندان این کشور با افزایش هزینه‌های پرداختی به آمریکا مخالفند.</p>
      <p>سئول از فشار‌های ناشی از آسیای چند قطبی به طور کامل در امان نیست. کره جنوبی و چین که زمانی دشمن یکدیگر بودند، توافقنامه‌ای را با هدف تقویت مناسبات دفاعی در حاشیه نشست اتحادیه کشور‌های جنوب شرق آسیا (آ سه آن) و یک روز پیش از گفتگو‌ها با آمریکا امضاء کردند.</p>
      <p>به نظر می‌رسد سئول همزمان با نزدیک شدن به پکن، در حال فاصله گرفتن از توکیو، کشور دوست آمریکا، به سبب اختلافات دو کشور بر سر نحوه برخورد ژاپن با کارگران کره جنوبی در زمان جنگ جهانی دوم، باشد. توکیو نیز در مقابل، صادرات خود را به کره جنوبی کاهش داد که سئول را بر آن داشت تا اعلام کند توافقنامه امنیت عمومی اطلاعات نظامی را تمدید نخواهد کرد.</p>
      <p>پاچکو پاردو می‌گوید در ارتباط با کره جنوبی و ژاپن، دو کشوری که مدت‌ها تلاش کرده اند با فائق آمدن بر گذشته پرفراز و نشیب خود، مناسبات مستحکم خود را با آمریکا همچنان حفظ کنند، عاقلانه است که آمریکا این مسئله را مد نظر داشته باشد که چگونه می‌تواند بر اساس این واقعیت، همکاری‌های دیپلماتیک، امنیتی و اطلاعاتی خود را با این دو کشور حفظ کند. در همین حال، آمریکا باید متوجه باشد که این دو کشور، همسایه چین هستند و نمی‌توانند مناسبات خصمانه‌ای با پکن داشته باشند. از این رو، آن‌ها همیشه از سیاست‌های آمریکا حمایت نمی‌کنند. واشنگتن باید درک کند که زیاده خواهی‌های آمریکا باعث ایجاد شکاف و به وجود آمدن بی اعتمادی می‌شود.</p>
    </article>
  </body>
</html>