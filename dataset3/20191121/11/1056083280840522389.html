<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019598/%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D9%85%D9%88%D8%B1%D8%A7%D9%84%D8%B3-%D9%87%D9%86%D9%88%D8%B2-%D8%AF%D8%B1%D8%AE%D9%88%D8%A7%D8%B3%D8%AA-%DA%A9%D9%85%DA%A9-%D9%86%D8%AF%D8%A7%D8%B4%D8%AA%D9%87-%D8%A7%D8%B3%D8%AA-%D9%85%D9%88%D8%B1%D8%A7%D9%84%D8%B3-%D8%AD%D8%A7%D8%B6%D8%B1%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-21T11:00:17+00:00"/>
    <meta property="og:title" content="سازمان ملل: مورالس هنوز درخواست کمک نداشته است/ مورالس: حاضرم همین فردا به بولیوی برگردم"/>
    <meta property="og:description" content="به گفته سخنگوی سازمان ملل، رئیس‌جمهوری پیشین بولیوی که در مکزیک به سر می‌برد، هنوز درخواستی برای دریافت کمک از این سازمان ارائه نداده است."/>
  </head>
  <body>
    <article>
      <h1>سازمان ملل: مورالس هنوز درخواست کمک نداشته است/ مورالس: حاضرم همین فردا به بولیوی برگردم</h1>
      <address><time datetime="2019-11-21T11:00:17+00:00">21 Nov 2019, 11:00</time> by <a rel="author">فاطمه نبید</a></address>
      <p>به گفته سخنگوی سازمان ملل، رئیس‌جمهوری پیشین بولیوی که در مکزیک به سر می‌برد، هنوز درخواستی برای دریافت کمک از این سازمان ارائه نداده است.</p>
      <p>به گزارش ایسنا، به نقل از خبرگزاری اسپوتینک، استفان دوجاریک سخنگوی سازمان ملل متحد در پاسخ به این سوال که آیا این نهاد درخواست کمکی از اوو مورالس، رئیس‌جمهوری مستعفی بولیوی دریافت کرده است یا خیر گفت: از وجود چنین درخواستی اطلاع ندارم.</p>
      <p>مورالس پیشتر خواستار میانجیگری بین‌المللی برای کمک به بازگشت او از مکزیک شده بود؛ کشوری که به او پناهندگی اعطا کرده است. بولیوی بعد از انتخابات ۲۰ اکتبر وارد بحران شد و مورالس که برای بار چهارم خودش را پیروزی انتخابات دانسته بود، با شدت یافتن اعتراضات مردمی و فشار خارجی مجبور به استعفا و خروج از بولیوی شد.</p>
      <p>اوو مورالس در مصاحبه با اسپوتنیک تاکید کرد، حاضر است همین فردا به بولیوی بازگردد اما نیاز به دریافت تضمین‌های امنیتی از دولت موقت بولیوی دارد.</p>
      <p>رئیس‌جمهوری پیشین بولیوی گفت: «به ما گفته شده است که ایالات متحده مخالف بازگشت ما به بولیوی است. اگر با من باشد، همین فردا برمی‌گردم. منتظر هستیم تا دولت دوفاکتو به ما تضمین‌هایی بدهد. اگر اتفاقی برای من رخ دهد، دولت موقت مسوول آن خواهد بود.»</p>
      <p>او همچنین به نیروهای مسلح کشورش هشدار داد که بابت سرکوب معترضان نمی‌توانند مسوول نباشند. مورالس گفت قوانین بین‌المللی به حکم دولت موقت که مجوز سرکوب معترضان را داده است، ارجحیت دارد. این مقام سابق بولیوی با اشاره به افزایش تعداد تلفات معترضان ضد دولت موقت گفت: «نیروهای مسلح بدانند که هنجارهای بین‌المللی بالاتر از هر قانون و حکم است و شما نمی‌توانید از زیر بار مسوولیت شانه خالی کنید. صلح در بولیوی همچنان اولویت من است.»</p>
      <p>این مقام سابق بولیوی افزود: «اگر ایالات متحده آمریکا و دولت موقت بولیوی تا این حد از من می‌ترسند، نمی‌خواهم به عنوان نامزد در انتخابات آتی شرکت کنم. اگر هم کاری می‌توانم برای برقراری صلح انجام دهم، همین کار را خواهم کرد.»</p>
      <p>انتهای پیام</p>
    </article>
  </body>
</html>