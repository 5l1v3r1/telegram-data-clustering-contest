<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.facenews.ua/columns/2019/331433/"/>
    <meta property="og:site_name" content="FaceNews"/>
    <meta property="article:published_time" content="2019-11-21T11:15:54+00:00"/>
    <meta property="og:title" content="Депутати, які при багатомільйонних статках не посоромились взяти компенсацію за житло"/>
    <meta property="og:description" content="Одразу 120 депутатів встигли взяти компенсацію за оренду житла за перші місяці роботи Верховної Ради."/>
  </head>
  <body>
    <article>
      <h1>Депутати, які при багатомільйонних статках не посоромились взяти компенсацію за житло</h1>
      <h2>Одразу 120 депутатів встигли взяти компенсацію за оренду житла за перші місяці роботи Верховної Ради.</h2>
      <address><time datetime="2019-11-21T11:15:54+00:00">21 Nov 2019, 11:15</time> by <a rel="author">Центр Протидії Корупції</a></address>
      <p>Зібрали 12 найбільш нужденних, які при багатомільйонних статках не посоромились взяти 20-40 тисяч грн за житло:</p>
      <p><b>Максим Бужанський (Слуга народу)</b>: зміг позичити $350 тисяч (+дружина декларує понад $300 тисяч), носить годинник за півмільйона гривень, їздить на Лексусі, але не зміг не взяти 40 тисяч грн за наш з вами рахунок.</p>
      <p><b>Анатолій <a href="https://www.facenews.ua/file/2016/306357/">Урбанський</a> (За Майбутнє)</b>: мешкає в квартирі за 14 млн грн, має 4256 біткойнів (понад 1 млрд грн??), купу годинників, картин, ювелірки, дружина їздить на Bentley за $100 тисяч, а цього року купила Land Rover за $230 тисяч. Певно, тепер сім'ї нема на що жити, тому і 18 тисяч грн не завадить.</p>
      <p><b>Ігор Фріс (Слуга народу): </b>декларує понад $300 тисяч у вигляді готівки, ювелірку, годинники, а от від 21 тисячі грн компенсації від держави відмовитись не зміг.</p>
      <p><b>Володимир Кальцев (Опоплатформа)</b>: мешкає в маєтку на 400 квадратів, володіє купою ювелірки, годинників, зміг позичити майже $4 млн, а от 19,5 тисяч грн від нас з вами взяв залюбки.</p>
      <p><b>Валерій <a href="https://www.facenews.ua/file/2014/254625/">Лунченко</a> (позафракційний)</b>: їздить на Audi Q7 за $50 тисяч, має понад 4 млн грн готівки, але перед спокусою взяти 21 тисячу грн встояти не зміг.</p>
      <p><b>Дмитро Лубінець (За Майбутнє)</b>: їздить на Лексусі, разом з дружиною має понад 2 млн грн готівки, але компенсацію від платників податків все ж взяв.</p>
      <p><b>Олександр Куницький (Слуга народу)</b>: задекларував $200 тисяч, але на оренду житла в Києві грошей не знайшлось.</p>
      <p><b>Микола Скорик (Опоплатформа)</b>: мешкає в будинку на 630 квадратів, декларує 5 годинників, десятки тисяч доларів, але все ж взяв 41 тисячу грн за наш з вами рахунок.</p>
      <p><b>Ігор Колихаєв (За Майбутнє)</b>: має майже мільйон доларів у готівці, але 41 тисячі грн не завадить, так?</p>
      <p><b>Тарас Батенко (За Майбутнє)</b>: минулого року дружина придбала Audi Q7 за $90 тисяч. Тепер пану нардепу на оренду житла не вистачає...</p>
      <p><b>Ірина Констанкевич (За Майбутнє)</b>: на будинок під Луцьком на 240 квадратів кошти знайшлись, на Audi Q5 гроші знайшлись, а на оренду житла в Києві вже ні. Нічого, платники податків допоможуть.</p>
      <p><b>Петро Юрчишин (За Майбутнє)</b>: дружина володіє кількома фірмами, сам нардеп декларує $150 тисяч і 85 тисяч євро, але взяти 21 тисячу грн - святе діло.</p>
      <p>Зовсім скоро перезапустимо "Серпом по рейтингу". Виборцям згаданих депутатів буде цікаво дізнатись за чий рахунок вони орендують столичне житло.</p>
    </article>
  </body>
</html>