<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191121_A_BMW_is_belehuzott_10_milliard_euroert_rendeltek_akkumulatorokat"/>
    <meta property="og:site_name" content="HVG.hu"/>
    <meta property="article:published_time" content="2019-11-21T11:39:00+00:00"/>
    <meta property="og:title" content="A BMW is belehúzott, 10 milliárd euróért rendeltek akkumulátorokat"/>
    <meta property="og:description" content="A piac két legnagyobb szereplőjétől rendelnek, hogy bebiztosítsák magukat."/>
  </head>
  <body>
    <article>
      <h1>A BMW is belehúzott, 10 milliárd euróért rendeltek akkumulátorokat</h1>
      <address><time datetime="2019-11-21T11:39:00+00:00">21 Nov 2019, 11:39</time> by <a rel="author">hvg.hu</a></address>
      <p>
        <b>A piac két legnagyobb szereplőjétől rendelnek, hogy bebiztosítsák magukat.</b>
      </p>
      <p><a href="https://www.reuters.com/article/us-bmw-battery-cells/bmw-orders-more-than-10-billion-euros-worth-of-battery-cells-idUSKBN1XV0QD">A Reuters hírügynökség híre szerint</a> a németek két meghatározó akkugyártótól, a kínai <a href="https://hvg.hu/cegauto/20190716_Ez_a_kinai_ceg_az_elektromos_autozas_egyik_legnagyobb_nyertese">Contemporary Amperex Technology-től (CATL) </a>és a Samsung SDI-től rendeltek több mint 10 milliárd euró értékben elektromos autókhoz akkumulátorokat.</p>
      <p>A BMW mostani új rendelése a CATL számára 7,3 milliárd euró értékű, amely jóval jelentősebb, mint a korábban, 2018-ban már megkötött 4 milliárdos rendelés volt. A kontraktus 2021-ben lép életbe és 2031-ig tart majd.</p>
      <p>A bajorok azt is közölték, hogy a koreai Samsung SDI, amelynek most épül egy <a href="https://hvg.hu/cimke/Samsung%20SDI">hatalmas gyáruk Magyarországon Gödnél</a>, 2,9 milliárd dolláros megrendelést kapott.</p>
      <p>Az akkumulátorcellákhoz használt kobaltot a cégek Marokkóból és Ausztráliából szerzik majd be, a lítiumot szintén az ausztrál kontinens bányáiból szállítják.</p>
      <p>A BMW a jelenlegi tervek szerint 25 elektromos modellel fog rendelkezni 2023-ra, több mint fele a kínálatnak teljesen elektromos lesz – írja a Reuters.</p>
      <p><a href="https://hvg.hu/cegauto/20190716_Ez_a_kinai_ceg_az_elektromos_autozas_egyik_legnagyobb_nyertese">A kínai akkumulátorgyártó CATL</a> nemrégiben jelentette be egyébként, hogy Németországban épít gyárat, hogy kiszolgálja a BMW-t.</p>
      <related>
        <a href="https://hvg.hu/cegauto/20191115_60_milliard_euros_erodemonstraciot_jelentett_be_a_Volkswagen"/>
      </related>
    </article>
  </body>
</html>