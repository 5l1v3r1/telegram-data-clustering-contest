<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019600/%DA%86%DB%8C%D9%86-%D8%A8%D8%AD%D8%AB-%D8%A7%D8%B3%D8%AA%D9%82%D9%84%D8%A7%D9%84-%D8%AA%D8%A7%DB%8C%D9%88%D8%A7%D9%86-%D8%B1%D8%A7-%D8%A8%D9%87-%D9%81%D8%A7%D8%AC%D8%B9%D9%87-%D9%85%DB%8C-%DA%A9%D8%B4%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T11:04:46+00:00"/>
    <meta property="og:title" content="چین: بحث استقلال، تایوان را به فاجعه می‌کشاند"/>
    <meta property="og:description" content="دولت چین امروز (پنج‌شنبه) پس از سخنان یک مقام در تایوان خودمختار درباره تلاش برای استقلال که خط قرمز پکن محسوب می‌شود، هشدار داد که تایوان در حال درگیر شدن با &quot;فاجعه&quot; است."/>
  </head>
  <body>
    <article>
      <h1>چین: بحث استقلال، تایوان را به فاجعه می‌کشاند</h1>
      <address><time datetime="2019-11-21T11:04:46+00:00">21 Nov 2019, 11:04</time> by <a rel="author">فاطمه نبید</a></address>
      <p>دولت چین امروز (پنج‌شنبه) پس از سخنان یک مقام در تایوان خودمختار درباره تلاش برای استقلال که خط قرمز پکن محسوب می‌شود، هشدار داد که تایوان در حال درگیر شدن با "فاجعه" است.</p>
      <p>به نقل از ایسنا، به نقل از خبرگزاری رویترز،‌ تسای اینگ ون، رئیس جمهوری تایوان یکشنبه ویلیام لای که سابقا نخست وزیر بود را به عنوان نامزد معاونت در انتخابات ژانویه معرفی کرد. انتصاب این مقام دقیقا  همان روزی اعلام شد که چین یک گروه ناو هواپیمابر را از تنگه تایوان عبور داد و تایپه آن را تلاشی برای ایجاد رعب و وحشت توصیف کرد.</p>
      <p>مساله استقلال رسمی تایوان، از زمان پیوستن ویلیام لای به کمپین انتخاباتی تسای در کانون توجه قرار گرفته است. حزب آن‌ها موسوم به ترقی‌خواه دموکراتیک حامی استقلال رسمی است اما تسای اینگ ون گفته است تمایلی به تغییر وضعیت این جزیره با چین ندارد؛ بدین معنا که نه به دنبال استقلال رسمی است و نه می‌خواهد بخشی از جمهوری خلق چین باشد.</p>
      <p>روزنامه گلوبال تایمز که ارگان حزب حاکم چین است، در واکنش به این اظهارات گزارش داد، چین باید حکم بازداشت بین‌المللی برای ویلیام لای صادر کند تا او طبق قانون ضد جدایی ۲۰۰۵ محاکمه شود. چین، تایوان را جزو اراضی خودش محسوب می‌کند و به استفاده از قوه قهریه تهدید کرده است. ویلیام لای دوشنبه در پیامی بار دیگر تکرار کرد که "عامل واقع‌گرا برای استقلال تایوان" است و خاطر نشان کرد که تایوان همین الان هم یک "حاکمیت مستقل" دارد.</p>
      <p>دفتر امور تایوان در چین در واکنش به این اظهارات اعلام کرد، دو طرف تنگه تایوان متعلق به چین واحد است و "اتحاد دوباره" این کشور چیزی نیست که نیرویی بتواند آن را متوقف کند. در بیانیه این دفتر آمده است: استقلال تایوان مرده است و صرفا تایوان را درگیر فاجعه‌ای عمیق می‌کند. قطعا این امر مورد مخالفت تمام مردم چین از جمله میهن‌پرستان تایوانی است.</p>
      <p>انتهای پیام</p>
    </article>
  </body>
</html>