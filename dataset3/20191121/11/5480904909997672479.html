<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/oecd-mirne-zhorsila-odhad-rustu-svetove-ekonomiky-v-pristim-roce/1823611?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T11:38:00+00:00"/>
    <meta property="og:title" content="OECD mírně zhoršila odhad růstu světové ekonomiky v příštím roce"/>
    <meta property="og:description" content="Paříž - Růst světové ekonomiky by měl v letošním i příštím roce činit 2,9 procenta, což představuje nejslabší tempo od globální finanční krize před deseti lety. Předpověděla to dnes Organizace pro hospodářskou spolupráci a rozvoj (OECD). Prognózu pro letošní rok tak ponechala beze změny, zatímco odhad pro příští rok zhoršila z dříve předpokládaných tří procent."/>
  </head>
  <body>
    <article>
      <h1>OECD mírně zhoršila odhad růstu světové ekonomiky v příštím roce</h1>
      <address><time datetime="2019-11-21T11:38:00+00:00">21 Nov 2019, 11:38</time> by <a rel="author" href="http://www.ctk.cz/" target="_blank">ČTK</a></address>
      <p>Paříž - Růst světové ekonomiky by měl v letošním i příštím roce činit 2,9 procenta, což představuje nejslabší tempo od globální finanční krize před deseti lety. Předpověděla to dnes Organizace pro hospodářskou spolupráci a rozvoj (OECD). Prognózu pro letošní rok tak ponechala beze změny, zatímco odhad pro příští rok zhoršila z dříve předpokládaných tří procent.</p>
      <p>Světová ekonomika se podle OECD potýká s negativními důsledky obchodních konfliktů, slabých podnikatelských investic a přetrvávající politické nejistoty, což zvyšuje riziko dlouhodobé hospodářské stagnace.</p>
      <p>OECD dnes nicméně mírně zlepšila odhady hospodářského růstu v eurozóně pro letošní i příští rok. Letos by měla ekonomika zemí používajících euro podle nových prognóz vzrůst o 1,2 procenta a napřesrok o 1,1 procenta. To v obou případech představuje zlepšení o 0,1 procentního bodu oproti předchozím odhadům.</p>
      <p>Odhad letošního růstu ekonomiky Spojených států OECD naopak snížila na 2,3 procenta z dříve předpokládaných 2,4 procenta. V příštím roce nadále počítá se zpomalením růstu na dvě procenta. USA jsou největší ekonomikou na světě.</p>
    </article>
  </body>
</html>