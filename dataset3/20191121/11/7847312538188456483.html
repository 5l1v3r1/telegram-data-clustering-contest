<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473987-to-wazny-moment-lewica-potwierdza-ze-z-po-cos-jest-nie-tak"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T11:50:44+00:00"/>
    <meta property="og:title" content="To ważny moment: lewica potwierdza, że z Platformą coś jest nie tak. &quot;To przez lata było skuteczne, ale dochodzi do swojego kresu&quot;"/>
    <meta property="og:description" content="Sprawa jest drobna, ale nie jest bez znaczenia. Bo na jej podstawie, ale nie tylko, można postawić tezę, że największym problemem polskiej demokracji nie są podziały na PiS i anty-PiS, na lewicę i prawicę, na wierząc..."/>
  </head>
  <body>
    <article>
      <h1>To ważny moment: lewica potwierdza, że z Platformą coś jest nie tak. "To przez lata było skuteczne, ale dochodzi do swojego kresu"</h1>
      <address><time datetime="2019-11-21T11:50:44+00:00">21 Nov 2019, 11:50</time> by <a rel="author" href="https://wpolityce.pl/autorzy/263-jacek-karnowski" target="_blank">Jacek Karnowski</a></address>
      <p><b>Bywa czasem tak, że drobne zdarzenie, z pozoru bez większego znaczenia, podsumowuje coś lepiej niż skomplikowane analizy.</b> I coś takiego zdarzyło się w zeszłym tygodniu, w dniu, w którym premier Morawiecki wygłaszał swoje expose. Oto młoda posłanka Lewicy Razem <b>Paulina Matysiak wysłała w mediach społecznościowych krótką wiadomość</b> następującej treści:</p>
      <blockquote>
        <b>„Mam wątpliwą przyjemność siedzieć w okolicy posłów Platformy Obywatelskiej, którzy co chwila buczą, krzyczą, dogadują. Oczekiwałabym jednak od parlamentarzystów zdecydowanie większej kultury osobistej”.</b>
      </blockquote>
      <p>Po paru godzinach w ławach sejmowych przedstawicielka lewicowej partii tę właśnie sprawę uznała za najbardziej szokującą.</p>
      <blockquote>„Niesłychanie niski poziom polityków PO widzą wszyscy na sali. Ich prostactwo uderza zwłaszcza nowych posłów, którzy nie widzieli jeszcze takich zachowań (w TVN ani w Wyborczej nic o tym nigdy nie było” – skomentowała sprawę posłanka PiS Joanna Lichocka, od lat wskazująca uwagę na ten konkretny problem.</blockquote>
      <p><b>Sprawa jest drobna, ale nie jest bez znaczenia. Bo na jej podstawie, ale nie tylko, można postawić tezę, że największym problemem polskiej demokracji nie są podziały na PiS i anty-PiS, na lewicę i prawicę, na wierzących i ateistów, na postkomunę i post-Solidarność czy na tych z wielkich miast i tych z prowincji, lecz sprawa znacznie mniej abstrakcyjna, bardzo konkretna i namacalna: szczególna toksyczność jednej z partii.</b> Partii, która odpowiada za rozpętanie tzw. „wojny polsko-polskiej” w latach 2005-2007, i jej późniejszą kontynuację, ze szczególnym nasileniem po Smoleńsku. Partii, która w istocie zawsze jak ognia unikała merytorycznego sporu, szukając przewagi na innych polach: prestiżu, estetyki, wykluczania, zawstydzania, ośmieszania, zaszczuwania.</p>
      <p><b>To przez lata było skuteczne, ale na szczęście dochodzi chyba do swojego dziejowego kresu</b>. Po pierwsze dlatego, że koniec marzenia o szybkim zniszczeniu Prawa i Sprawiedliwości kończy okres wręcz militarnej mobilizacji po stronie szeroko pojętej opozycji i uruchamia inne, bardziej pluralistyczne procesy. A po drugie, pojawienie się w Sejmie lewicy, tym razem mówiącej już własnym językiem, ukazuje jasno dramatyczną słabość programową Platformy. Wystarczy porównać dwa przemówienia: to Schetyny, i to Zandberga. Pierwszy wykrzykiwał swoje stare rytuały, dziś brzmiące wyjątkowo pusto, a drugi próbował jednak odnosić się do rzeczywistości, czasem idąc na mocne skróty, ale takie już prawo polityki.</p>
      <p><b>Zarówno prezes PiS Jarosław Kaczyński, jak i premier Mateusz Morawiecki, złożyli opozycji propozycję otwarcia nowego etapu w relacjach między siłami politycznymi.</b> Etapu, który nie będzie oznaczał końca sporów, i który nie będzie fikcyjną jednością, ale który może przynieść koniec tej toksycznej „totalności”, którą Platforma praktykowała od ponad dekady, często wciągając w to innych. Szanse na tę jakościową zmianę są duże, większe niż kiedykolwiek od 2005-go roku.</p>
    </article>
  </body>
</html>