<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/lui-vyuiton-veche-dava-16-mlrd-dolara-za-tifani-407249.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T11:50:44+00:00"/>
    <meta property="og:title" content="&quot;Луи Вюитон&quot; вече дава 16 млрд. долара за &quot;Тифани&quot;"/>
    <meta property="og:description" content="След новата оферта бижутерийната група приела да отвори счетоводните си книжа"/>
  </head>
  <body>
    <article>
      <h1>"Луи Вюитон" вече дава 16 млрд. долара за "Тифани"</h1>
      <address><time datetime="2019-11-21T11:50:44+00:00">21 Nov 2019, 11:50</time> by <a rel="author">Редактори, сн. Ройтерс</a></address>
      <ul>
        <li>
          <b>След новата оферта бижутерийната група приела да отвори счетоводните си книжа</b>
        </li>
      </ul>
      <p>Гигантът в сектора на луксозните стоки "Луи Вюитон Моет Хенеси" (LVMH - Louis Vuitton Moet Hennessy), управляван от милиардера Бернар Арно, предлага допълнително малко над 1 милиард долара за изкупуването на американската компания за бижута "Тифани" (Tiffany), предаде АФП, позовавайки се на информирани източници.</p>
      <p>Собственикът на марките "Луи Вюитон" (Louis Vuitton) и Christian Dior е направил ново предложение за близо 130 долара за една акция на "Тифани", което пък оценява компанията на около 16 милиарда долара, уточниха същите източници, пожелали анонимност.</p>
      <p>След новата оферта бижутерийната група приела да отвори счетоводните си книжа.</p>
      <p>На 15 октомври "Луи Вюитон Моет Хенеси" отправи първо предложение с параметри 120 долара за акция или за сделка, оценявана на 14,5 милиарда долара.</p>
      <p>Новата оферта не гарантира, че двете групи ще постигнат споразумение, предупредиха информираните източници на АФП.</p>
      <p>Ако обаче сделката стане факт, това ще бъде най-голямото придобиване в историята на френския конгломерат и ще му позволи значително да засили позициите си в бижутерийния сектор.</p>
      <p>През 2011 година "Луи Вюитон Моет Хенеси" купи известната италианска фирма "Булгари" (Bulgari) при сделка за 5,2 милиарда долара. Основни съперници на френската група в производството и търговията с бижутерийни изделия са "Картие" (Cartier) и "Ван Клиф енд Апрелс" (Van Cleef &amp; Arpels).</p>
    </article>
  </body>
</html>