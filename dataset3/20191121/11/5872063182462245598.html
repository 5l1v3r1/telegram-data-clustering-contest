<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ygeia/1560911/eof-pos-na-hrisimopoieite-sosta-ta-adiviotika/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T11:42:23+00:00"/>
    <meta property="og:title" content="ΕΟΦ: Πώς να χρησιμοποιείτε σωστά τα αντιβιοτικά"/>
    <meta property="og:description" content="Αναλυτικές οδηγίες για διαφορετικές ιδιότητες και επαγγέλματα"/>
  </head>
  <body>
    <article>
      <h1>ΕΟΦ: Πώς να χρησιμοποιείτε σωστά τα αντιβιοτικά</h1>
      <address>
        <time datetime="2019-11-21T11:42:23+00:00">21 Nov 2019, 11:42</time>
      </address>
      <p>
        <b>Αναλυτικές οδηγίες για διαφορετικές ιδιότητες και επαγγέλματα</b>
      </p>
      <p>Ο «κόκκινος συναγερμός», ο οποίος έχει σημάνει σε παγκόσμιο επίπεδο για την μικροβιακή αντοχή, έχει κινητοποιήσει τους υγειονομικούς φορείς στην Ευρώπη, αλλά και την Ελλάδα, για την εξεύρεση αποτελεσματικών λύσεων.</p>
      <p>Στο πλαίσιο της Παγκόσμιας Εβδομάδας Ευαισθητοποίησης για την Ορθολογική Χρήση των Αντιβιοτικών που διανύουμε (18-24 Νοεμβρίου), ο Εθνικός Οργανισμός Φαρμάκων (<a href="http://www.eof.gr/web/guest;jsessionid=d53fe9dc286d6202f4e44eb2b042">ΕΟΦ</a>) συμμετέχει στην ενημερωτική εκστρατεία του Ευρωπαϊκού Οργανισμού Φαρμάκων (EMA) για την ορθολογική χρήση των αντιβιοτικών στην Ευρώπη. Ο στόχος είναι η ευαισθητοποίηση της κοινής γνώμης για το αυξανόμενο πρόβλημα της μικροβιακής αντοχής.</p>
      <p>Δείτε τις επίσημες οδηγίες του ΕΟΦ και του ΕΜΑ για τη σωστή χρήση των αντιβιοτικών, εάν είστε επαγγελματίας υγείας, ασθενής, γιατρός ή εάν λαμβάνετε πολιτικές αποφάσεις για θέματα Υγείας του παγκόσμιου πληθυσμού.</p>
      <p>Στην Υπεύθυνη χρήση αντιβιοτικών, όλοι διαδραματίζουμε κάποιον ρόλο, αναφέρει χαρακτηριστικά ο Εθνικός Οργανισμός Φαρμάκων και τονίζει ότι:</p>
      <ul>
        <li>Η ανάγκη για νέα αντιβιοτικά και νέες εναλλακτικές θεραπείες είναι πλέον επιτακτική.</li>
        <li>Η ανάπτυξη αξιόπιστων διαγνωστικών εργαλείων μπορεί να καταστήσει εφικτή τη συνετή και υπεύθυνη χρήση των αντιβιοτικών.</li>
        <li>Οι φαρμακευτικές εταιρείες πρέπει να ενισχύσουν τις προσπάθειές τους για έρευνα και ανάπτυξη.</li>
      </ul>
      <p>Επίσης, στο πλαίσιο της ενημερωτικής εκστρατείας διευκρινίζεται ότι:</p>
      <ul>
        <li>Τα βακτήρια αναπτύσσουν εκ φύσεως αντοχή στα αντιβιοτικά με την πάροδο του χρόνου.</li>
        <li>Η ακατάλληλη χρήση ή κατάχρηση αντιβιοτικών δυσχεραίνει την κατάσταση</li>
        <li>Τα αντιβιοτικά δεν δρουν κατά των ιογενών λοιμώξεων</li>
        <li>Μην τα χρησιμοποιείτε για την αντιμετώπιση του κρυολογήματος ή της γρίπης.</li>
        <li>Πρέπει πάντα να ολοκληρώνετε τη συνταγογραφημένη αντιβιοτική αγωγή</li>
        <li>Δεν πρέπει ποτέ να μοιράζεστε τα αντιβιοτικά σας</li>
        <li>Αν σας έχουν περισσέψει αντιβιοτικά μετά τη θεραπεία, μην τα χρησιμοποιείτε.</li>
      </ul>
      <p>Ο ΕΟΦ συνιστά, αν είστε επαγγελματίας Υγείας:</p>
      <p>Οι επαγγελματίες Υγείας πρέπει να προάγουν την υπεύθυνη χρήση των αντιβιοτικών και να ενημερώνουν τους ασθενείς σχετικά με τους κινδύνους της μικροβιακής αντοχής.</p>
      <p>Αν είστε επαγγελματίας Υγείας:</p>
      <p>—Μιλήστε στους ασθενείς σας για τα αντιβιοτικά και τη μικροβιακή αντοχή.</p>
      <p>—Παρακολουθείτε τις πιο πρόσφατες κατευθυντήριες γραμμές και πληροφορίες του προϊόντος.</p>
      <p>—Χρησιμοποιείτε, όποτε είναι δυνατόν, διαγνωστικά εργαλεία για την επιβεβαίωση βακτηριακών λοιμώξεων.</p>
      <p>Ο ΕΟΦ συνιστά, αν είστε Ασθενής:</p>
      <p>Οι συμβουλές προς τους ασθενείς, περιλαμβάνουν τη χρησιμοποίηση των αντιβιοτικών με υπευθυνότητα, μόνο εάν τα συνταγογραφήσει ο γιατρός και σύμφωνα με τις οδηγίες του. Ο ΕΟΦ αναφέρει:</p>
      <p>—Ρωτήστε τον γιατρό/φαρμακοποιό σας σχετικά με τα αντιβιοτικά και τη μικροβιακή αντοχή.</p>
      <p>—Χρησιμοποιείτε μόνο τα αντιβιοτικά που σας έχουν συνταγογραφηθεί και μην τα μοιράζεστε με άλλους.</p>
      <p>—Αν σας έχουν περισσέψει φάρμακα, μην τα μην τα χρησιμοποιείτε προτού συμβουλευτείτε τον γιατρό σας. Ρωτήστε τον γιατρό ή τον φαρμακοποιό σας πώς να τα επιστρέψετε ή να τα απορρίψετε.</p>
      <p>Πιο συγκεκριμένα, σύμφωνα με τον ΕΟΦ: "Ως ασθενείς μπορείτε να προστατεύσετε τα άτομα με επιβαρυμένο ή αδύναμο ανοσοποιητικό σύστημα και τα οποία είναι ιδιαιτέρως ευάλωτα στη μικροβιακή αντοχή. Χρησιμοποιώντας τα αντιβιοτικά με υπευθυνότητα, μπορείτε να βοηθήσετε ώστε να προστατευθούν:</p>
      <ul>
        <li>Έγκυες γυναίκες και νεογέννητα</li>
        <li>Ηλικιωμένοι</li>
        <li>Ασθενείς με καρκίνο</li>
        <li>Ασθενείς οι οποίοι έχουν υποβληθεί σε μεταμόσχευση</li>
        <li>Άτομα με «ανοσοανεπάρκεια»</li>
      </ul>
      <p>Οι παγκόσμιοι ηγέτες σε θέματα υγείας και οι υπεύθυνοι λήψης αποφάσεων, θα πρέπει:</p>
      <ul>
        <li>Να ενισχύσουν τα κίνητρα για τη μείωση του κόστους ανάπτυξης νέων αντιμικροβιακών φαρμάκων</li>
        <li>Να επιβραβεύσουν την ανάπτυξη νέων υψηλής ποιότητας, ασφαλών, αποτελεσματικών αντιβιοτικών που στοχεύουν στα παθογόνα πρώτης προτεραιότητας</li>
        <li>Να γίνουν μέλη του παγκόσμιου συνασπισμού δυνάμεων καταπολέμησης της μικροβιακής αντοχής μέσω της προσέγγισης «Ενιαία Υγεία» (One Health)</li>
      </ul>
      <p>Ο ΕΟΦ συνιστά, εάν είστε κτηνίατρος</p>
      <ul>
        <li>Ως κτηνίατροι, μπορείτε να προστατεύσετε την αποτελεσματικότητα των αντιβιοτικών διασφαλίζοντας την υπεύθυνη χρήση των εν λόγω ζωτικής σημασίας φαρμάκων.</li>
        <li>Παρακολουθείτε τις πιο πρόσφατες κλινικές κατευθυντήριες γραμμές.</li>
        <li>Χρησιμοποιείτε, όποτε είναι δυνατόν, διαγνωστικά εργαλεία για την επιβεβαίωση βακτηριακών λοιμώξεων και επιλέγετε το κατάλληλο αντιβιοτικό.</li>
        <li>Αναφέρετε αμέσως στις ρυθμιστικές αρχές την ελλιπή ή μειωμένη αποτελεσματικότητα των αντιμικροβιακών φαρμάκων</li>
        <li>Ακολουθώντας ορθές πρακτικές μπορείτε να βοηθήσετε στην προστασία της υγείας τόσο των ζώων όσο και των ανθρώπων.</li>
      </ul>
      <p>Πηγή: <a href="https://www.iatropedia.gr/eidiseis/eof-pos-na-chrisimopoieite-sosta-ta-antiviotika-an-eiste-giatros-asthenis-i-politikos/124743/">iatropedia</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ygeia/1560744/adiviotika-sokaroun-oi-diapistoseis-ton-epistimonon/"/>
        <a href="https://www.neakriti.gr/article/editors-blogs/doulgeraki-aggela-blog/1560818/pou-1i-i-ellada-sti-hrisi-adiviotikon-kindunos-mikroviakis-adohis/"/>
      </related>
    </article>
  </body>
</html>