<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Coze-Dalik-pry-ve-vezeni-moc-nepobyl-Takto-pry-brucel-604162"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T11:44:00+00:00"/>
    <meta property="og:title" content="Cože? Dalík prý ve vězení moc nepobyl. Takto prý „bručel“"/>
    <meta property="og:description" content="Někdejší lobbista Marek Dalík, kterého v pondělí soud podmíněně propustil z vězení po uplynutí půlky pětiletého trestu vězení, pracoval během výkonu trestu ve znojemském penzionu U Císaře Zikmunda. Napsal to dnes server Aktuálně.cz. Zprávu převzala ČTK."/>
  </head>
  <body>
    <article>
      <h1>Cože? Dalík prý ve vězení moc nepobyl. Takto prý „bručel“</h1>
      <address>
        <time datetime="2019-11-21T11:44:00+00:00">21 Nov 2019, 11:44</time>
      </address>
      <p>
        <b>Někdejší lobbista Marek Dalík, kterého v pondělí soud podmíněně propustil z vězení po uplynutí půlky pětiletého trestu vězení, pracoval během výkonu trestu ve znojemském penzionu U Císaře Zikmunda. Napsal to dnes server Aktuálně.cz. Zprávu převzala ČTK.</b>
      </p>
      <p>Věznice ve Znojmě s penzionem spolupracuje od roku 2007 a měla s podnikem uzavřenou smlouvu o zaměstnávání vězňů. Dalík tam pracoval bez dohledu dozorců, jeho kontrolu zajišťovala podnikatelka Vlasta Masri, která penzion provozuje.</p>
      <p>Někdejší tajemník premiéra Mirka Topolánka, odsouzený k pěti letům vězení za podvod při nákupu obrněných transportérů Pandur pro armádu, měl v penzionu podle dohody vykonávat pomocné údržbářské a úklidové práce. V letech 2007 až 2012 a 2016 se v podniku střídali dva vězni, za roky 2014, 2015 a 2017 si tam pracovní povinnosti podle serveru plnil jeden. I Dalík, který tam docházel od listopadu 2017, byl v penzionu jediným zaměstnaným vězněm.</p>
      <p>Zákon vězňům dovoluje pracovat pod dohledem jiného člověka, který není zaměstnancem věznice, ale s nímž má instituce smlouvu.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Temne-spiknuti-Dalik-Topolanek-a-pandury-Vse-muze-byt-jinak-vypovida-novinar-604029"/>
        <a href="https://www.parlamentnilisty.cz/arena/monitor/Propusteny-Dalik-Zla-slova-o-Topolankovi-A-expremier-se-cerstve-vyjadril-603896"/>
        <a href="https://www.parlamentnilisty.cz/arena/monitor/Dalik-po-polovine-trestu-za-podvod-opustil-veznici-ve-Znojme-603817"/>
        <a href="https://www.parlamentnilisty.cz/arena/monitor/Marek-Dalik-jde-ven-z-basy-A-frnk-do-ciziny-Nelibi-se-mi-ceska-mentalita-rekl-603785"/>
      </related>
    </article>
  </body>
</html>