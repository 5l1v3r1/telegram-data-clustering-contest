<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/ektakto-%ce%bf%ce%b9-%ce%b7%cf%80%ce%b1-%cf%80%ce%b1%cf%81%ce%b1%cf%87%cf%89%cf%81%ce%bf%cf%8d%ce%bd-9-%cf%84%ce%b5%ce%b8%cf%89%cf%81%ce%b1%ce%ba%ce%b9%cf%83%ce%bc%ce%ad%ce%bd%ce%b1-aav7a1-%ce%b3.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T11:15:27+00:00"/>
    <meta property="og:title" content="Οι ΗΠΑ παραχωρούν 9 τεθωρακισμένα AAV7A1 στην Ελλάδα – Σημαντική ενίσχυση για τις ΕΔ"/>
    <meta property="og:description" content="Mία σημαντική προσθήκη έρχεται για τις ΕΔ. Βέβαια δεν αρκεί, αλλά είναι ένα σημαντικό βήμα για τον Ελληνικό Στρατό. "/>
  </head>
  <body>
    <article>
      <h1>Οι ΗΠΑ παραχωρούν 9 τεθωρακισμένα AAV7A1 στην Ελλάδα – Σημαντική ενίσχυση για τις ΕΔ</h1>
      <address>
        <time datetime="2019-11-21T11:15:27+00:00">21 Nov 2019, 11:15</time>
      </address>
      <p>
        <b>Mία σημαντική προσθήκη έρχεται για τις ΕΔ. Βέβαια δεν αρκεί, αλλά είναι ένα σημαντικό βήμα για τον Ελληνικό Στρατό. </b>
      </p>
      <p>
        <b>Όπως έχει αναφέρει το Πενταπόσταγμα, το τελευταίο διάστημα κ</b>
        <b>άτι κινείται στις ΕΔ. Η αλήθεια είναι για να μην κρυβόμαστε πίσω από το δαχτυλό μας, πως η Τουρκία έχει ξεφύγει στον τομέα των εξοπλιστικών. </b>
      </p>
      <p>
        <b>H χώρα μας λόγω μνημονίων, αλλά κυρίως λόγο φοβικών συνδρόμων, έμεινε αρκετά πίσω τα την τελευταία δεκαετία, καιρός λοιπόν να προχωρήσουμε και σε άλλες αγορές.</b>
      </p>
      <p>Tην περασμένη εβδομάδα το ΓΕΣ απέστειλε απάντηση στο Γραφείο Αμυντικής Συνεργασίας (ODC) της πρεσβείας των ΗΠΑ στην Αθήνα, με το οποίο κοινοποίησε την τελική απόφασή του για αποδοχή της παραχωρήσεως μεταχειρισμένων Τεθωρακισμένων Οχημάτων Αμφιβίου Εφόδου AAV7A1. Το ΓΕΣ αποδέχθηκε την παραχώρηση 9 οχημάτων του τύπου, εκ των οποίων 7 της εκδόσεως μεταφοράς προσωπικού AAVP-7A1, ένα διοικητικό AAVC-7A1 και ένα εκδόσεως περισυλλογής AAVR-7A1.<br/><b>Η διαδικασία είχε ξεκινήσει προ έτους, με το αρχικό αίτημα ενδιαφέροντος από πλευράς ΓΕΣ να περιστρέφεται γύρω από την απόκτηση συνολικώς 90 οχημάτων, προς συνολική κάλυψη των αναγκών των τριών ταγμάτων της 32ας Ταξιαρχίας Πεζοναυτών. Ακολούθησαν διαπραγματεύσεις με σκοπό την διερεύνηση του κόστους σε συνάρτηση με τον αριθμό οχημάτων, δεδομένου ότι τα οχήματα, πέραν της δαπάνης μεταφοράς, θα υποβληθούν σε ανακατασκευή ώστε να παραχωρηθούν σε πλήρως λειτουργική κατάσταση, <a href="https://doureios.com/">αναφέρει ο doureios.com</a></b></p>
      <p>Όταν εκκίνησε η υπόθεση περί τα τέλη του 2018, η αμερικανική πλευρά είχε δρομολογήσει μια διαδικασία χρηματοδοτήσεως του προγράμματος, εγγράφοντας στον προϋπολογισμό του Οικονομικού Έτους 2019 κονδύλι δωρεάν βοηθείας ύψους 25 εκατ. $ για την Ελλάδα στις πιστώσεις Στρατιωτικής Χρηματοδοτήσεως Αλλοδαπής (Foreign Military Financing) συνολικού ύψους 190,6 εκατ. $ για 6 συνολικώς χώρες (Αλβανία, Βοσνία, Ελλάδα, Κροατία, Σκόπια, Σλοβακία).</p>
      <p>
        <b>Η Ελλάδα συμπεριλήφθηκε στο αποκαλούμενο Ευρωπαϊκό Πρόγραμμα Κινήτρων Ανακεφαλαιοποιήσεως (European Recapitalization Incentive Program) που αποβλέπει στην ενθάρρυνση φιλικών χωρών της Ευρώπης να αντικαταστήσουν υπάρχοντα οπλικά συστήματα ρωσικής κατασκευής με αντίστοιχα αμερικανικά, κυρίως στις κατηγορίες των τεθωρακισμένων και ελικοπτέρων.</b>
      </p>
      <p>Με τα 9 οχήματα θα είναι εφικτή η αμφίβια έφοδος ενός Λόχου Πεζοναυτών. Έχοντας ικανότητα μεταφοράς 20 περίπου πεζοναυτών, τα 7 τυπικής διαμορφώσεως οχήματα AAVP-7A1 θα μπορούν να αποβιβάσουν 140-150 άνδρες προστατευμένους από τον αέρα και την θάλασσα, όπως και από θραύσματα πυρών πυροβολικού.</p>
      <p>Το ύψος της δαπάνης έχει προσδιορισθεί σε 26,1 εκατ. ευρώ, γεγονός που σημαίνει ότι η διαφορά από τα διαθέσιμα 25 εκατ. $ θα καταβληθεί από την ελληνική πλευρά. Η τελευταία, δεν θα επιβαρυνθεί με έξοδα μεταφοράς καθώς οι Σύμμαχοι δέχονται να μεταφέρουν τα οχήματα με κάποια αμφίβια δύναμη που θα ασκηθεί στα προσεχή έτη στην Ελλάδα, στο πλαίσιο της καθιερωμένης διμερούς ασκήσεως ΜΕΓΑΣ ΑΛΕΞΑΝΔΡΟΣ.</p>
      <p>
        <b>Τα οχήματα θα φορτωθούν σε αμερικανικό πολεμικό και μετά το πέρας της ασκήσεως θα παραχωρηθούν στην 32α ΤΑΞ Π/Ν. Από πλευράς χρονοδιαγράμματος, η περάτωση των εργασιών ανακατασκευής και η άφιξη των AAV71 στην Ελλάδα, εκτιμάται ότι θα λάβει χώρα σε διάστημα 1-2 ετών.</b>
      </p>
    </article>
  </body>
</html>