<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/johaug---kjent-pa-det-selv-i-mange-ar/71845701"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T11:39:10+00:00"/>
    <meta property="og:title" content="Johaug: - Kjent på det selv i mange år"/>
    <meta property="og:description" content="Helseproblemer gjør at Ingvild Flugstad Østberg må stå over Beitostølen og verdenscupstarten i Ruka. Therese Johaug forteller at hun også balanserer på en knivsegg."/>
  </head>
  <body>
    <article>
      <h1>Johaug: - Kjent på det selv i mange år</h1>
      <h2>Helseproblemer gjør at Ingvild Flugstad Østberg må stå over Beitostølen og verdenscupstarten i Ruka. Therese Johaug forteller at hun også balanserer på en knivsegg.</h2>
      <address><time datetime="2019-11-21T11:39:10+00:00">21 Nov 2019, 11:39</time> by <a rel="author">John Rasmussen</a></address>
      <p>BEITOSTØLEN / OSLO (Dagbladet): Det forteller hun selv på et pressetreff på Beitostølen torsdag.</p>
      <p>
        <b>- Jeg skulle ønske jeg ikke trengte å ha den samtalen her med dere nå, men jeg prøver å være bevisst i min rolle som forbilde. Jeg ønsker å være åpen og ærlig uten å gå inn på hver minste detalj, sier Østberg til pressen på Beitostølen.</b>
      </p>
      <p>Hun fortsetter:</p>
      <p>- Det har seg slik at jeg har havnet i en situasjon der jeg ikke kan gå skirenn. Det er selvfølgelig veldig kjedelig og beklagelig at det har blitt sånn her. Det er av helsemessige årsaker der ikke alle krav i helseattesten er innfridd.</p>
      <h3>Innfridde ikke helsekrav</h3>
      <p>De norske utøverne må jevnlig gjennom en helsesjekk før konkurranser. Der må de blant annet fylle ut en <a href="https://www.skiforbundet.no/langrenn/skirenn/regler-og-retningslinjer/helseattest/skjema-for-helseattest/">helseattest</a> sammen med legen på det norske landslaget.</p>
      <p>I dokumentet på Norges Skiforbunds hjemmeside står det at <i>helseattesten skal avdekke om utøver har ernæringsutfordringer, spiseforstyrrelse eller om det foreligger andre forhold som er relevant for vurderingen av om utøver er helsemessig skikket til å representere.</i></p>
      <p>De blir også målt og veid, i tillegg til at ting som hemoglobinnivået, blodtrykk og pulsen måles.</p>
      <p>
        <b>Østberg ville ikke si hva det var som ikke var innfridd, men forteller at hun må komme seg på plussiden før hun kan konkurrere.</b>
      </p>
      <p>Utøverne på det norske skilandslaget må jevnlig gjennom en helserapport.</p>
      <h3>Lei seg</h3>
      <p>Østberg sier videre at hun har full respekt for avgjørelsen som er tatt, og sier at det ikke er noen konflikt mellom henne og Skiforbundet.</p>
      <p>
        <b>29-åringen fra Gjøvik var likevel tydelig lei seg da hun ga beskjeden til pressen. Stemmen var i ferd med å sprekke flere ganger.</b>
      </p>
      <p>Flugstad sa gjentatte ganger at hun ville være åpen om dette, men ville ikke gå mer inn i detalj:</p>
      <p>
        <b>- Jeg skulle gjerne ha gått renn, men det er litt mer sammensatt. Det er mye som ligger bak og ikke alle krav i helseattesten som er oppnådd. Akkurat nå er jeg ikke klar for å gå skirenn, sier hun.</b>
      </p>
      <p>Landslagslege Øystein Andersen ville heller ikke gå inn på det detaljer da VG stilte følgende spørsmål:</p>
      <p>
        <i>- Ingvild sier« det temaet her» og at hun vil være åpen om « det temaet her». Men når man bruker «det temaet», åpner man ikke for spekulasjoner</i>
        <i>? For det er vel tydelig at man ikke er åpen om «det temaet»? Skal vi spekulere fritt i hva dette er?</i>
      </p>
      <p>- Jeg syns hun er tøff og går langt i å nevne sin helse. Så får vi ha respekt for hvor tett hun går på det private. Men hun har vært dønn ærlig på at det går på helsa.</p>
      <h3>Følt seg bra</h3>
      <p>Østberg sier at hun har følt seg bra den siste tida og at hun har trent godt. 29-åringen har også vært frisk og skadefri.</p>
      <p>- Jeg har valgt å trene mye og tøft, og som toppidrettsutøver balanserer man på en knivsegg. Det er en risiko ved å trene så mye, og nå trenger kroppen litt tid for å komme seg igjen. Jeg har det veldig fint, og er i stort sett godt humør, tror jeg, men det er selvfølgelig veldig kjedelig å ikke skulle gå skirenn, innrømmer hun.</p>
      <p>
        <i>- Hvorfor er det så vanskelig å snakke om dette temaet?</i>
      </p>
      <p>- Det bør jo egentlig ikke være det, men det blir kanskje litt personlig. Samtidig håper jeg at ved å gjøre det på den måten jeg gjør nå, og ikke setter meg i en bil og forsvinner, så kan jeg få det til å bli litt mindre farlig. Jeg tror det er flere enn meg som har sine ting og utfordringer på akkurat det her. Vi er forskjellige alle mann, vi har våre ting, og det kan forhåpentligvis gjøre at det blir litt lettere å prate om.</p>
      <figure>
        <img src="https://www.dagbladet.no/images/71845983.jpg?imageId=71845983&amp;x=0&amp;y=0&amp;cropw=79.579207920792&amp;croph=79.423868312757&amp;width=643&amp;height=387"/>
        <figcaption><b>PÅ PRESSETREFF:</b> Ingvild Flugstad Østberg på Beitostølen torsdag. Foto: Terje Pedersen / NTB Scanpix Vis mer</figcaption>
      </figure>
      <h3>- Ikke spiseforstyrrelser</h3>
      <p>Dagbladet og andre norske medier snakket torsdag med landslagslege Øystein Andersen. Han sier at helse går foran prestasjon, og at det er Skiforbundets mantra.</p>
      <p>- Når helsekravet ikke er der det skal være, blir det slik, sier han.</p>
      <p><b>Østberg vil ikke konkretisere når hun fikk startnekt, og det vil heller ikke landslagslegen. Legen fikk også spørsmål fra</b> <b>NRK om dette var spiseforstyrrelser:</b></p>
      <p>- Nå spekulerer du. Det er ikke spiseforstyrrelse vi snakker om nå. Det kan jeg si, siden du velger å være så direkte.</p>
      <p>
        <b>Det er ikke lagt noen plan for når Østberg skal være tilbake igjen i konkurranser, men Andersen forteller Dagbladet at de jobber med å få henne tilbake så fort som mulig og sier at 29-åringen fra Gjøvik ikke er syk.</b>
      </p>
      <p>- Hun trener mye og balanserer på en knivsegg. Jobben min er å følge helsen deres.</p>
      <h3>Støtte av Johaug</h3>
      <p>Både Ingvild Flugstad Østberg og Therese Johaug har snakket åpent om vekt, mat og hardtrening tidligere.</p>
      <p>
        <b>I sommer sa de at jentene innad i landslaget er opptatt av å ha åpenhet rundt spisevegring. Det skjedde i forbindelse med at NIH-professor Jorunn Sundgot-Borgen og landslagstrener Ole Morten Iversen gikk ut og sa at de var<a href="https://www.dagbladet.no/sport/slar-alarm-om-spiseforstyrrelser-hos-de-nest-beste/71196757"> bekymret for utviklingen av spiseforstyrrelser for utøverne rett bak de aller beste i norsk langrenn.</a></b>
      </p>
      <p>På Beitostølen i dag gjentok Therese Johaug at det er vanskelig å balansere det å være en toppidrettsutøver som trener knallhardt med å leve et «vanlig liv.»</p>
      <p>
        <i>- Blir dette en vekker for deg?</i>
      </p>
      <p>
        <b>- Jeg har kjent på den knivseggen i mange år jeg, så det er ikke noen vekker for meg, sier Johaug.</b>
      </p>
      <p>
        <b>Hun fortsetter:</b>
      </p>
      <p>- Jeg har selv opplevd å balansere på kanten. Det er sammensatt. Det er mye trening. Jeg og Ingvild er av dem som trener mest. Vi har sponsorer som krever sitt og vi har kjærester, familie og venninner som vi vil være sammen med. Å få dette til å gå opp kan være tøft i perioder, spesielt når vi trener så mye som vi gjør. Å kjenne at man er på underskudd i perioder er ganske naturlig. Derfor er det viktig at vi har det helseteamet vi har rundt oss.</p>
      <p>
        <b>Johaug mener at det er naturlig at Østberg er lei seg nå som hun går glipp av sesongåpningen, men at hun er sikker på at 29-åringen greier å holde fatningen:</b>
      </p>
      <p>- Jeg er utrolig imponert over henne, det er tøft å sitte oppe her og fortelle situasjonen hun har kommet i foran alle sammen, det er ikke lett.</p>
    </article>
  </body>
</html>