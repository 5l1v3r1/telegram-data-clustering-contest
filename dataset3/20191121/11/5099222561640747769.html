<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23504930-cazul-timisoara-mai-multi-politisti-spital-dupa-intrat-zonele-contaminate-otrava-surse.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T11:46:00+00:00"/>
    <meta property="og:title" content="​Cazul Timișoara: Nouă polițiști la spital după ce au intrat în zonele contaminate cu otravă"/>
    <meta property="og:description" content="Nouă polițiști dintre cei trimiși printre primii la blocul din Timișoara unde au murit 3 oameni și care au intrat în spațiile unde a fost descoperită otrava folosită la deratizare au mers la"/>
  </head>
  <body>
    <article>
      <h1>​Cazul Timișoara: Nouă polițiști la spital după ce au intrat în zonele contaminate cu otravă</h1>
      <address><time datetime="2019-11-21T11:46:00+00:00">21 Nov 2019, 11:46</time> by <a rel="author">Redactia</a></address>
      <p><b>Nouă polițiști dintre cei trimiși printre primii la blocul din Timișoara unde au murit 3 oameni și care au intrat în spațiile unde a fost descoperită otrava folosită la deratizare au mers la Unitatea de Primiri Urgențe a Spitalului Județean. <a href="http://www.tion.ro/surse-mai-multi-politisti-la-spital-dupa-ce-ar-fi-fost-expusi-pentru-ca-au-intrat-in-zonele-contaminate-cu-otrava/2359530">Timiș Online</a> scrie, citând surse, că unii dintre ei aveau simptome ușoare de greață și vărsături, însă autoritățile au insistat că măsura este exclusiv una preventivă și că unii dintre ei au primit tratament pentru că "analizele erau proaste".<br/></b><br/>Sursele <a href="http://www.tion.ro/surse-mai-multi-politisti-la-spital-dupa-ce-ar-fi-fost-expusi-pentru-ca-au-intrat-in-zonele-contaminate-cu-otrava/2359530">tion.ro</a>, atât din unitatea spitalicească, cât și din rândul polițiștilor, au confirmat încă de miercuri prezenta polițiștilor la Unitatea de Primire Urgențe. Răspunsul oficial a fost că polițiștii au mers preventiv la spital pentru analize, și nu pentru că ar avea probleme din cauza expunerii la substanța care a provocat moartea a doi copii și a mamei unuia dintre ei.<br/><br/>Polițiștii fac parte dintre cei care au fost trimiși printre primii la fața locului și care au intrat în spațiile în care a fost descoperită prezența otrăvii. Ei au fost consultați miercuri, iar sursele tion.ro spun că unii dintre ei aveau simptome ușoare de greață și vărsături. Informația care indica că aceștia ar avea probleme de sănătate, chiar dacă nu grave, a fost infirmată vehement de toți reprezentanții structurilor implicate în gestionarea cazului, care au insistat că măsura este exclusiv una preventivă.<br/><br/>"Miercuri, în intervalul orar 14.00 - 20.00, nouă poliţişti de la Investigaţii Criminale au ajuns la Spitalul Judeţean şi li s-au făcut analize preventiv. Unii dintre ei au primit tratament medicamentos pentru că analizele erau proaste. Totuşi, au fost lăsaţi să plece acasă. Toţi au pus starea de sănătate pe seama oboselii şi a stresului de la faţa locului", a informat, joi, Inspectoratul de Poliţie Judeţean, citând surse din Inspectoratul pentru Situaţii de Urgenţă Timiş. <br/><br/>Un bebeluș de 10 zile, un copil de 3 ani şi mama acestuia au murit, după ce în blocul în care locuiau s-a făcut dezinsecţie și deratizare. Procurorii au stabilit că a fost folosit un insecticid denumit „Delicia - GASTOXIN”, care are în compoziție fosfură de aluminiu, o substanţă foarte toxică, cu efecte letale în caz de inhalare. Patronul firmei care a făcut dezinsecția a fost arestat pentru vătămare corporală din culpă, ucidere din culpă și trafic de produse sau substanțe toxice.<br/><br/><b>CITEȘTE ȘI:</b></p>
      <ul>
        <li>
          <a href="https://www.hotnews.ro/stiri-esential-23500975-tragedia-timisoara-cine-autorizeaza-cine-verifica-firmele-care-fac-dezinsectia-deratizarea.htm">Tragedia de la Timișoara. Cine autorizează și cine verifică firmele care fac dezinsecția și deratizarea</a>
        </li>
        <li>
          <a href="https://www.hotnews.ro/stiri-esential-23500867-directorul-ambulantei-despre-intarzierea-care-fost-facuta-legatura-intre-pacientii-timisoara-unde-stim-noi-care-stam-20-minute-caz-sunt-legate-intre-ele-mai-ales-unul-doare-capul-unul-varsa.htm">Directorul Ambulanței, despre întârzierea cu care a fost făcută legătura între pacienții de la Timișoara: De unde să știm noi, care stăm 20 de minute la un caz, că sunt legate între ele, mai ales că pe unul îl doare capul și unul varsă</a>
        </li>
        <li>
          <a href="https://www.hotnews.ro/stiri-administratie_locala-23500415-nicolae-robu-despre-firma-care-facut-deratizare-bloculul-din-timisoara-unde-murit-3-oameni-nu-avea-autorizatie.htm">Nicolae Robu despre firma care a făcut deratizare în blocul din Timișoara unde au murit 3 oameni: Nu avea autorizație</a>
        </li>
        <li>
          <a href="https://www.hotnews.ro/stiri-esential-23500386-livevideo-noi-informatii-ancheta-timisoara-unde-3-oameni-murit-dupa-fost-facuta-deratizarea-intr-bloc.htm">Noi informații în ancheta de la Timișoara, unde 3 oameni au murit după ce a fost făcută deratizarea într-un bloc: DSP nu a verificat niciodată această firmă</a>
        </li>
        <li>
          <a href="https://www.hotnews.ro/stiri-esential-23500277-substantele-care-facut-deratizarea-blocul-din-timisoara-fost-cumparate-piata-neagra-avocat.htm">Substanțele cu care s-a făcut deratizarea în blocul din Timișoara ar fi fost cumpărate de pe piața neagră - avocat</a>
        </li>
      </ul>
    </article>
  </body>
</html>