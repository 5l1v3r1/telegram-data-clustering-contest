<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/prezes-klubu-siatkarskiego-i-byly-dziennikarz-zatrzymani-przez-cba-w-tle-finansowanie-kampanii-wyborczej,135331.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T11:20:00+00:00"/>
    <meta property="og:title" content="Prezes klubu siatkarskiego i były dziennikarz zatrzymani przez CBA. W tle finansowanie kampanii wyborczej"/>
    <meta property="og:description" content="CBA zatrzymało dwie osoby działające na szkodę klubu piłki siatkowej Chemik Police. To była prezes tego klubu sportowego i były dziennikarz, którzy mieli przywłaszczyć 184,5 tys. zł, zawierając fikcyjne umowy. Część pieniędzy przeznaczona została na finansowanie kampanii wyborczej kandydata na posła - podała Prokuratura Krajowa."/>
  </head>
  <body>
    <article>
      <h1>Prezes klubu siatkarskiego i były dziennikarz zatrzymani przez CBA. W tle finansowanie kampanii wyborczej</h1>
      <address><time datetime="2019-11-21T11:20:00+00:00">21 Nov 2019, 11:20</time> by <a rel="author">PAP/KM  </a></address>
      <h4>CBA zatrzymało dwie osoby działające na szkodę klubu piłki siatkowej Chemik Police. To była prezes tego klubu sportowego i były dziennikarz, którzy mieli przywłaszczyć 184,5 tys. zł, zawierając fikcyjne umowy. Część pieniędzy przeznaczona została na finansowanie kampanii wyborczej kandydata na posła - podała Prokuratura Krajowa.</h4>
      <hr/>
      <p>Na polecenie Prokuratury Regionalnej w Szczecinie 21 listopada funkcjonariusze CBA zatrzymali dwie osoby, które działały na szkodę Klubu Piłki Siatkowej Chemik Police S.A. w Policach - poinformowały w czwartek służby prasowe Prokuratury Krajowej.</p>
      <p>Zatrzymani to radca prawny, która w przeszłości pełniła funkcję prezesa Chemika Police, była też radną do zachodniopomorskiego sejmiku oraz były dziennikarz związany w przeszłości z jedną ze stacji telewizyjnych, prowadzący działalność gospodarczą - wynika z informacji prokuratury.</p>
      <p>Według śledczych, zatrzymani działając w porozumieniu na szkodę klubu Chemik Police przywłaszczyli w 2015 r. kwotę 184,5 tys. zł, zawierając fikcyjne umowy.</p>
      <p>Chodziło o rzekome usługi polegające na przygotowaniu analiz meczów oraz z zakresu marketingu i public relations - podała PK. Na podstawie wystawionych faktur klub sportowy wypłacał pieniądze na rzecz podmiotu gospodarczego, pomimo że nie wykonał on usług wskazanych w fakturach.</p>
      <p>Część z przywłaszczonych pieniędzy przeznaczona została na finansowanie kampanii wyborczej kandydata na posła do Sejmu w 2015 r.</p>
      <p>Po zakończeniu przez prokuratora czynności z zatrzymanymi zostanie podjęta decyzja w sprawie środków zapobiegawczych.</p>
      <figure>
        <iframe data-src="https://twitter.com/cp_komunikaty/status/1197426075325927424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Służby prasowe Centralnego Biura Antykorupcyjnego dodały, że obok b. prezes Chemika zatrzymany został warszawski doradca ds. marketingu politycznego.</p>
      <p>Szczecińskie CBA prowadzi śledztwo ws. funkcjonowania Fundacji Grupy Azoty na rzecz rozwoju piłki siatkowej kobiet - poinformowało CBA. Badane są także nieprawidłowości w zakresie wydatkowania środków uzyskanych w wyniku umów sponsoringu zawartych w 2015 r., których stroną był Klub Piłkarski Chemik Police S.A.</p>
      <p>Z informacji CBA wynika, że część z przywłaszczonych z Klubu Piłkarskiego Chemik Police wydano na zakup powierzchni reklamowych; bilbordy i plakaty związane z kampanią wyborczą.</p>
      <p>Osoby zatrzymane zostaną doprowadzone do Prokuratury Regionalnej w Szczecinie, gdzie usłyszą zarzuty przywłaszczenia mienia. Do tej sprawy agenci CBA zatrzymali wcześniej 19 osób. Śledztwo ma charakter rozwojowy.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>