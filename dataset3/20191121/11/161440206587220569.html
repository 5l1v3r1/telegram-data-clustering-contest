<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/21/fedez-replica-a-tiziano-ferro-l-omofobia-e-importante-solo-quando-7-955284.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T11:43:14+00:00"/>
    <meta property="og:title" content="Fedez replica a Tiziano Ferro: &quot;L'omofobia è importante solo quando si presentano i dischi&quot;"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Il rapper</h6>
      <h1>Fedez replica a Tiziano Ferro: "L'omofobia è importante solo quando si presentano i dischi"</h1>
      <h2>"La verità è che a te non è andata giù una mia rima sulla tua presunta evasione fiscale che nulla ha a che fare con dei temi così delicati come l'omofobia e il bullismo"</h2>
      <address>
        <time datetime="2019-11-21T11:43:14+00:00">21 Nov 2019, 11:43</time>
      </address>
      <p>Fedez non ci sta, e dopo i tentativi di apertura, nei confronti di Tiziano Ferro e dopo le <a href="https://www.unionesarda.it/articolo/spettacoli/2019/11/20/tiziano-ferro-e-l-attacco-a-fedez-il-bullismo-si-fa-anche-con-le-7-954894.html">dure parole del cantante al suo indirizzo</a>, diffusi nella serata di ieri - "Sono estraneo all'omofobia, e mi dispiace per quel testo del mio brano risalente peraltro a 10 anni fa", spiegava Fedez - oggi attacca duramente in un lungo messaggio pubblicato su Instagram.</p>
      <p>"La verità è che certi temi purtroppo diventano importanti solo nei momenti di presentazione di un disco e non vedo volontà per altro", è un passaggio dello sfogo del rapper.</p>
      <p>Al centro della questione, il testo di "Tutto il contrario", una canzone scritta da Fedez 10 anni fa.</p>
      <p>"Ieri ho cercato di chiarire il mio pensiero sull'accusa di omofobia e bullismo cercando di prendere l'ennesima polemica e trasformarla per una volta in qualcosa di costruttivo. Oltre a non aver ricevuto nessuna risposta a questa mia proposta né privatamente né pubblicamente questa mattina trovo ancora il mio nome associato alle parole omofobo, bullo, omofobia. Dove tra l'altro sembra che la mia sola giustificazione sia stata quella di dire 'avevo 19 anni' quando in realtà ho detto tutt'altro", scrive Fedez.</p>
      <p>"La canzone si intitola 'Tutto il contrario', ovvero scrivo tutto il contrario di ciò che penso e anche nel momento in cui l'ho scritta non ha mai voluto essere un testo omofobo ma... tutto il contrario! Mi sono solo stupito di questo tempismo in cui parte una caccia alle streghe per un mio testo di 10 anni fa", prosegue.</p>
      <p>"E oggi - aggiunge - dopo aver provato a trasformare tutto ciò in qualcosa di positivo mi trovo costretto a chiedermi se Tiziano Ferro perdoni i testi omofobi solo a Fabri Fibra con cui ha duettato due anni fa. Questa attenzione per i testi del passato non c'è stata? Come mai? Non ce l'ho con Fabri Fibra ma con l'unilaterale attenzione verso una mia canzone di 10 anni fa", aggiunge Fedez.</p>
      <p>"Questo mi dimostra che ieri non si è voluta combattere l'omofobia - la dura replica - ma si è voluta combattere la mia persona sfruttando un tema così delicato. La verità, Tiziano, è che quella canzone l'hai già ascoltata quando uscì 10 anni fa, tanto che il tuo produttore Michele Canova mi disse che ti strappò anche un sorriso. La verità è che a te non è andata giù una mia rima sulla tua presunta evasione fiscale da 3 milioni di euro che nulla ha a che fare con dei temi così delicati come l'omofobia e il bullismo. La verità è che certi temi purtroppo diventano importanti solo nei momenti di presentazione di un disco e non vedo volontà per altro", afferma ancora.</p>
      <p>"Mi spiace perché questa operazione non ha portato nulla di buono per nessuno", la conclusione. "Oggi non si parla di omofobia, non si parla del disco di Tiziano ma si parla di Tiziano Ferro contro Fedez. E a cosa serve? A cosa porta? Al nulla cosmico", osserva.</p>
      <p>"La mia vita - conclude - quello che ho fatto e quello che ho scritto testimoniano che saremmo potuti essere dalla stessa parte nella guerra all'omofobia ma hai preferito di no. Mi dispiace davvero per questo".</p>
      <p>(Unioneonline/v.l.)</p>
    </article>
  </body>
</html>