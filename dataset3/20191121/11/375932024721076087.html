<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/2031-ig-biztositotta-az-akkumulator-ellatasat-a-bmw-1883079/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T11:11:00+00:00"/>
    <meta property="og:title" content="2031-ig biztosította az akkumulátor-ellátását a BMW"/>
    <meta property="og:description" content="Több mint tízmilliárd eurós megrendeléssel egy évtizedre előre biztosította akkumulátor-ellátását a BMW."/>
  </head>
  <body>
    <article>
      <h1>2031-ig biztosította az akkumulátor-ellátását a BMW</h1>
      <address><time datetime="2019-11-21T11:11:00+00:00">21 Nov 2019, 11:11</time> by <a rel="author">MTI</a></address>
      <p>A cég csütörtöki bejelentése szerint a BMW AG 7,3 milliárd euróra emelte a kínai Contemporary Amperex Technology Co. (CATL) vállalatnak akkumulátorok szállítására még 2018 nyarán adott 4 milliárd eurós megrendelését. A szerződés értelmében a kínai vállalat 2020 és 2031 között szállít a BMW-nek elektromos autók hajtásához szükséges akkumulátorokat.</p>
      <aside>A kínai vállalattal leszerződött tétel megemelése mellett a BMW 2,9 milliárd eurós akkumulátor-szállítási szerződést kötött a dél-koreai Samsung SDI vállalattal is a 2021-2031-es időszakra.</aside>
      <figure>
        <img src="https://www.vg.hu/wp-content/uploads/2017/12/068AA1004201543993.jpg"/>
        <figcaption>Fotó: AFP</figcaption>
      </figure>
      <p>A BMW bejelentette, hogy az akkumulátort gyártó vállalatokat 2020-tól saját beszerzési forrásból látja el kobalt és lítium nyersanyaggal. Kobaltot ausztráliai és marokkói bányákból szerzi be az akkumulátor gyártók számára, a lítiumot pedig ausztráliai bányákból.</p>
      <p>A BMW 2023-ig huszonöt elektromosított hajtáslánccal rendelkező modellt tervez felvenni termékkínálatába, ezeknek több mint a fele teljesen elektromos hajtású autó lesz. Az autógyár a részben és teljesen elektromos modellek eladásának megduplázására számít 2019 és 2021 között.</p>
    </article>
  </body>
</html>