<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/653969/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T11:13:00+00:00"/>
    <meta property="og:title" content="Мінінфраструктури планує продовжити співпрацю з Hyundai"/>
    <meta property="og:description" content="Міністерство інфраструктури зацікавлене у співпраці з компанією Hyundai Rotem з розвитку та модернізації рухомого складу “Укрзалізниці”"/>
  </head>
  <body>
    <article>
      <h1>Мінінфраструктури планує продовжити співпрацю з Hyundai</h1>
      <address>
        <time datetime="2019-11-21T11:13:00+00:00">21 Nov 2019, 11:13</time>
      </address>
      <p>Міністерство інфраструктури зацікавлене у співпраці з компанією Hyundai Rotem з розвитку та модернізації рухомого складу "Укрзалізниці"<br/><br/>Про це повідомляє <a href="https://mtu.gov.ua/news/31320.html">прес-служба міністерства.</a></p>
      <p>"Україна вже має досвід співпраці із компанією Hyundai, зокрема, у 2012 році було придбано 10 одиниць міжрегіональних електропоїздів виробництва компанії Hyundai Corporation. </p>
      <p>Хочу наголосити, що Програмою діяльності Кабінету міністрів, а також Програмою оновлення рухомого складу "Укрзалізниці" на період до 2021 року передбачено оновлення парку пасажирських вагонів та локомотивів, а також придбання 10 одиниць міжрегіональних електропоїздів подвійного живлення", - сказав міністр інфраструктури Владислав Криклій під час зустрічі з представниками компанії Hyundai.</p>
      <p>За словами міністра, головні пріорітети у співпраці: локалізація виробництва й обслуговування залізничного рухомого складу в країні, впровадження сучасних технологічних комплексних рішень із сервісного обслуговування й ремонту рухомого складу.</p>
      <p>Як повідомлялося, парк швидкісного рухомого складу "Укрзалізниці" налічує десять електропоїздів виробництва Hyundai Rotem, два електропоїзди моделі Екр-1 "Тарпан" виробництва Крюківського вагонобудівного заводу (КВБЗ), два двоповерхових електропотяги чеського виробництва Skoda, а також два потяги в складі з п'яти пасажирських вагонів на локомотивній тязі виробництва КВБЗ.<br/><br/>Економічна правда</p>
    </article>
  </body>
</html>