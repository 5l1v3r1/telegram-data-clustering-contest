<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/matios-pokazav-perelik-znyklykh-ta-poshkodzhenykh-rechei-na-korabliakh-vmsu-iaki-perebuvaly-v-rosii-203197.html"/>
    <meta property="og:site_name" content="5 канал"/>
    <meta property="article:published_time" content="2019-11-21T11:47:00+00:00"/>
    <meta property="og:title" content="Матіос показав перелік зниклих та пошкоджених речей на повернутих кораблях ВМСУ"/>
    <meta property="og:description" content="Українська сторона проведе розслідування та звернеться до РФ стосовно цього, розсповів, своєю чергою, президент"/>
  </head>
  <body>
    <article>
      <h1>Матіос показав перелік зниклих та пошкоджених речей на повернутих кораблях ВМСУ</h1>
      <address>
        <time datetime="2019-11-21T11:47:00+00:00">21 Nov 2019, 11:47</time>
      </address>
      <p>На українських кораблях "Нікополь", "Бердянськ" та буксирі "Яни Капу", які РФ повернула напередодні, відсутня частина обладнання й озброєння. Колишній військовий прокурор <a href="https://www.facebook.com/MatiosAnatolii/posts/1412248388926277">Анатолій Матіос</a> опублікував документ, у якому вказано перелік пошкоджень і вкраденого майна на повернутих суднах.</p>
      <p>За словами Матіоса, 20 листопада військові прокурори оглядали та фіксували пошкодження.</p>
      <p>Відповідно до оприлюдненого документа на всіх кораблях є відсутніми: зброя, боєзапаси у повному обсязі та документація; обладнання для радіозв'язку, зокрема станція космічного зв'язку; надувний човен з мотором; блоки апаратури розпізнавання; вогнегасники, ліхтарі, аварійний буй; акумуляторні батареї, камбузна плита, унітаз.</p>
      <p>Згідно з документом, на кораблях пошкоджено гідропневмоакумулятори стопору валолінії (комплекс механізмів, завдяки яким відбувається рух двигуна).</p>
      <p>Зокрема, на кораблі "Бердянськ" пошкоджено ходову рубку та гальюн, машинне відділення, лівий двигун, головний розподільчий щит електроенергії, систему розпізнавання.</p>
      <p>На кораблі "Яни Капу" пошкоджено всі прилади у ходовій рубці, універсальну систему водяного захисту. Відсутні кабель берегового живлення та інші кабелі, дизель-генератор, розетки та плафони, паливна арматура. Фальшборт частково зруйновано, а частина щогли – частково відсутня.</p>
      <figure>
        <img src="https://www.5.ua/media/pictures/original/174094.jpg"/>
      </figure>
      <p>Інвентаризація повернутих суден ВМС_2Facebook / Анатолій Матіос</p>
      <p>Про недостачу та пошкодження напередодні розповів також президент Володимир Зеленський під час брифінгу в Очакові, повідомляють #<a href="https://bykvu.com/ua/bukvy/na-vernuvshihsja-iz-rf-ukrainskih-korabljah-net-chasti-oborudovanija-i-vooruzhenija-zelenskij/">Букви</a>.</p>
      <p>"Дійсно не вистачає обладнання частково і частини озброєння. Я побачив стан. Буде розслідування, з'ясуємо всі деталі. Ми обов'язково звернемося до російської сторони, щоб нам повернули", – заявив Зеленський.</p>
      <p>Також він повідомив, що кораблі будуть відремонтовані та "все буде на ходу" приблизно за три місяці.</p>
      <p>Нагадаємо, напередодні <a href="https://www.5.ua/polityka/rf-povernula-ukraini-zakhopleni-korabli-zeral-203000.html">РФ нарешті </a><a href="https://www.5.ua/polityka/rf-povernula-ukraini-zakhopleni-korabli-zeral-203000.html">повернула </a><a href="https://www.5.ua/polityka/rf-povernula-ukraini-zakhopleni-korabli-zeral-203000.html"> кораблі,</a> вони прямують до Одеси.</p>
      <blockquote>25 листопада 2018 року <a href="https://www.5.ua/suspilstvo/korabel-rf-protaranyv-ukrainskyi-buksyr-v-raioni-kerchenskoi-protoky-181806.html">в Керченській протоці російські військові обстріляли і захопили українські судна "Бердянськ", "Нікополь" і "Яни Капу"</a>, які прямували з Одеси до Маріуполя. Тоді в полон потрапили і 24 українських військовослужбовці. 25 травня Міжнародний трибунал ООН з морського права ухвалив, що Росія має звільнити наших моряків і повернути судна. Утім, моряки повернулися на Батьківщину лише 7 вересня в рамках українсько-російського обміну полоненими.</blockquote>
    </article>
  </body>
</html>