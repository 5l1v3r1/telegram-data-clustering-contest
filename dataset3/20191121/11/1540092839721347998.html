<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198124/skliri-apantisi-ypex-stin-agkyra-den-dexomaste-mathimata-apo-kanenan"/>
    <meta property="og:site_name" content="CNN.gr"/>
    <meta property="article:published_time" content="2019-11-21T11:20:02+00:00"/>
    <meta property="og:title" content="Σκληρή απάντηση ΥΠΕΞ στην Άγκυρα: Δεν δεχόμαστε μαθήματα από κανέναν"/>
    <meta property="og:description" content="Σκληρή και άμεση ήταν η απάντηση του ελληνικού υπουργείου Εξωτερικών στις σημερινές προκλητικές δηλώσεις του Τούρκου αξιωματούχου Χαμί Ακσόι για το προσφυγικό..."/>
  </head>
  <body>
    <article>
      <h1>Σκληρή απάντηση ΥΠΕΞ στην Άγκυρα: Δεν δεχόμαστε μαθήματα από κανέναν</h1>
      <h2>Σκληρή και άμεση ήταν η απάντηση του ελληνικού υπουργείου Εξωτερικών στις σημερινές προκλητικές δηλώσεις του Τούρκου αξιωματούχου Χαμί Ακσόι για το προσφυγικό, με την ελληνική πλευρά να διαμηνύει πως δεν δέχεται μαθήματα από κανέναν.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 13:20 , 21 November 2019 - 13:27</p>
      <p>«Η <b>Ελλάδα</b> ως ευνομούμενη και δημοκρατική χώρα δεν δέχεται μαθήματα από κανέναν. Η Τουρκία αντί να κάνει υποδείξεις καλό θα είναι να εφαρμόσει πλήρως τις πρόνοιες της κοινής δήλωσης ΕΕ- Τουρκίας και να πάψει να χρησιμοποιεί τους πρόσφυγες ως μέσο πίεσης στην Ελλάδα αλλά και την Ευρώπη» τόνισε ο εκπρόσωπος του ελληνικού ΥΠΕΞ <b>Αλέξανδρος Γεννηματάς</b>, απαντώντας, κατά τη διάρκεια της <b>ενημέρωσης</b> των <b>διπλωματικών</b> <b>συντακτών</b>, σε ερώτηση αναφορικά με τις σημερινές δηλώσεις του εκπροσώπου του υπουργείου Εξωτερικών της Τουρκίας.</p>
      <h3>«Πυρά» της Άγκυρας κατά Μητσοτάκη </h3>
      <p>Νωρίτερα, ο εκπρόσωπος του τουρκικού υπουργείου Εξωτερικών <b>Χαμί</b> <b>Ασκόι εξαπέλυσε σφοδρή επίθεση στον <a href="https://www.cnn.gr/eidhseis/tag/215/kyriakos-mitsotakis"><b>Κυριάκο Μητσοτάκη</b></a></b> με «φόντο» τις δηλώσεις του πρωθυπουργού για το <a href="https://www.cnn.gr/eidhseis/tag/496/prosfgiko"><b>προσφυγικό</b></a>. Ο εκπρόσωπος του <b>τουρκικού</b> <b>υπουργείου</b> μίλησε για «χειραγώγηση» της κοινής γνώμης και «στρέβλωση» των γεγονότων ενώ χαρακτηρίζει τις δηλώσεις του <b>Κυριάκου Μητσοτάκη</b> «ατυχείς».</p>
      <p><b>Ανεβάζοντας</b> ακόμη <b>περισσότερο</b> τους τόνους -και μάλιστα σε μια περίοδο που οι ελληνοτουρκικές σχέσεις είναι ταραχώδεις- ο Τούρκος αξιωματούχος κατηγόρησε την Ελλάδα για <b>παράνομες πρακτικές</b>, βάναυση αντιμετώπιση των προσφύγων και χρήση όπλων εναντίον τους.</p>
      <p>«Σε σχέση με την <b>προσφυγική</b> κρίση του <b>2015</b>, όταν 850.000 μετανάστες έφτασαν στην Ευρώπη, οι αφίξεις σήμερα έχουν μειωθεί κατά 94% χάρις στα μέτρα που έλαβε η Τουρκία» τόνισε ο Ακσόι, και συμπλήρωσε:</p>
      <blockquote>«Είναι <b>απάνθρωπο</b> οι χώρες που βρίσκονται πάνω στους μεταναστευτικούς διαδρόμους, μεταξύ των οποίων και η Ελλάδα, να υιοθετούν “<b>μηδενική μεταναστευτική πολιτική</b>” και να αγνοούν τα δικαιώματα αυτών των ανθρώπων. Η Ελλάδα και οι χώρες που ταλανίζονται από το προσφυγικό πρέπει να επικεντρωθούν στην αντιμετώπιση των αιτιών που προκαλούν την μετανάστευση από τις χώρες προέλευσης (σ.σ. προσφύγων και μεταναστών)».</blockquote>
      <p>Ο <b>Τούρκος</b> <b>αξιωματούχος</b> έστρεψε τα «<b>πυρά</b>» του και κατά της Ευρώπης, λέγοντας πως η Ελλάδα αλλά και η διεθνής κοινότητα πρέπει να κατανοήσουν ότι δεν είναι δίκαιο για την Τουρκία να επωμιστεί το συνολικό βάρος του προσφυγικού, που αποτελεί παγκόσμιο πρόβλημα.</p>
      <p>Τόνισε δε, ότι η χώρα φιλοξενεί ήδη <b>4 εκατομμύρια εκτοπισμένους.</b></p>
      <figure>
        <img src="https://cdn.cnngreece.gr/images/news/2019/11/21/foreign_affairs.JPG"/>
      </figure>
      <p>
        <i>Οι δηλώσεις Ακσόι αναρτήθηκαν στην ιστοσελίδα του τουρκικού ΥΠΕΞ</i>
      </p>
      <p>«Παρότι ο Έλληνας πρωθυπουργός αρνείται να δει και να αντιληφθεί την κατάσταση, συνεχίζεται το push back των μεταναστών από τις ελληνικές Αρχές. Αγνοώντας τις ευρωπαϊκές αξίες, οι άνθρωποι αυτοί υποβάλλονται σε απάνθρωπη μεταχείριση» τόνισε χαρακτηριστικά ο Χαμί Ακσόι.</p>
      <p>Ο ίδιος προέτρεψε, μάλιστα, την Ελλάδα να συνεργαστεί με την Άγκυρα για την αντιμετώπιση του προσφυγικού και όχι να επιδίδεται σε «προπαγάνδα» κατά της Τουρκίας.</p>
      <p>Κλείνοντας, ο <b>Τούρκος αξιωματούχος</b> προχώρησε σε σειρά συστάσεων προς την <b>ελληνική κυβέρνηση, </b>κατηγορώντας για ακόμη μια φορά τη χώρα μας για <b>βάναυση</b> <b>συμπεριφορά</b> κατά των μεταναστών και <b>υιοθέτηση</b> <b>παράνομων</b> πρακτικών. </p>
      <blockquote>«Προτρέπουμε την ελληνική κυβέρνηση να: -Αντιμετωπίσει τις απάνθρωπες συνθήκες που βιώνουν οι μετανάστες, που καταγράφονται επίσης από διεθνείς οργανισμούς. -Να αποτρέπει τους θανάτους βρεφών, ανηλίκων και μεταναστών που δεν μπορούν να λάβουν την απαραίτητη βοήθεια. – Να μην ξεχνά ότι αυτοί οι άνθρωποι έχουν δικαιώματα και ελευθερίες που απορρέουν από το διεθνές δίκαιο. – Να τερματίσει την πρακτική push back που είναι παράνομη και αντιβαίνει στο Διεθνές Δίκαιο. – Να μην χρησιμοποιούν όπλα εναντίον μεταναστών και να μην τους αντιμετωπίζουν απάνθρωπα – Να δείχνουν σεβασμό στις πεποιθήσεις των μεταναστών, καθώς και στις κοινές αξίες της Ευρώπης και της ανθρωπότητας»</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198138/orgi-dritsa-epaggelmaties-kalothelites-axiopoiisan-propagandistika-ta-osa-eipa-gia-ti-moria">Οργή Δρίτσα: Επαγγελματίες «καλοθελητές» αξιοποίησαν προπαγανδιστικά τα όσα είπα για τη Μόρια</a>
        </li>
        <li>
          <a href="https://www.cnn.gr/news/ellada/story/198140/manolis-glezos-iatriko-anakoinothen-gia-tin-katastasi-tis-ygeias-toy">Μανώλης Γλέζος: Ιατρικό ανακοινωθέν για την κατάσταση της υγείας του</a>
        </li>
        <li>
          <a href="https://www.cnn.gr/news/politiki/story/198112/mitsotakis-h-ellada-mpike-ston-dromo-tis-viosimis-anaptyxis">Μητσοτάκης: Η Ελλάδα μπήκε στον δρόμο της βιώσιμης ανάπτυξης</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/4704/metanasteytiko">ΜΕΤΑΝΑΣΤΕΥΤΙΚΟ</a>
        </li>
        <li>
          <a href="https://www.cnn.gr/eidhseis/tag/23027/toyrkiko-ypex">ΤΟΥΡΚΙΚΟ ΥΠΕΞ</a>
        </li>
        <li>
          <a href="https://www.cnn.gr/eidhseis/tag/79411/xami-aksoi">ΧΑΜΙ ΑΚΣΟΙ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/21/198124/snapshot/2328051.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198140/snapshot/2526915.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198126/snapshot/kairos.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198122/snapshot/alexandra-ZyPN2a6DoQE-unsplash.jpg"/>
      </figure>
    </article>
  </body>
</html>