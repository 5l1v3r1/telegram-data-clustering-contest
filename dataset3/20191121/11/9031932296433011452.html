<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/konin-w-nicy-przeprowadzono-powtorna-sekcje-zwlok-smiertelnie-postrzelonego-dwudziestojednoletnia/"/>
    <meta property="og:site_name" content="Polsat News"/>
    <meta property="article:published_time" content="2019-11-21T11:08:00+00:00"/>
    <meta property="og:title" content="Konin: w nocy przeprowadzono powtórną sekcję zwłok śmiertelnie postrzelonego 21-latka"/>
    <meta property="og:description" content="Druga sekcja zwłok śmiertelnie postrzelonego przez policjanta 21-latka odbyła się w nocy ze środy na czwartek w wielkopolskim Koninie. Prokuratura Regionalna w Łodzi przeprowadziła ją na wniosek pełnomocnika ojca zmarłego Adama – dowiedziała się w czwartek przed pogrzebem Polska Agencja Prasowa ze źródeł zbliżonych do śledztwa."/>
  </head>
  <body>
    <article>
      <h1>Konin: w nocy przeprowadzono powtórną sekcję zwłok śmiertelnie postrzelonego 21-latka</h1>
      <address>
        <time datetime="2019-11-21T11:08:00+00:00">21 Nov 2019, 11:08</time>
      </address>
      <p>
        <b>Druga sekcja zwłok śmiertelnie postrzelonego przez policjanta 21-latka odbyła się w nocy ze środy na czwartek w wielkopolskim Koninie. Prokuratura Regionalna w Łodzi przeprowadziła ją na wniosek pełnomocnika ojca zmarłego Adama – dowiedziała się w czwartek przed pogrzebem Polska Agencja Prasowa ze źródeł zbliżonych do śledztwa.</b>
      </p>
      <related>
        <a href="https://www.polsatnews.pl/wiadomosc/2019-11-18/konin-wizja-lokalna-w-miejscu-zastrzelenia-21-latka-na-komisariacie-nadzwyczajne-posiedzenie/"/>
      </related>
      <p>Adwokat rodziny postrzelonego śmiertelnie przez policjanta Adama mec. Michał Wąż powiedział, że do tych informacji odniesie się po uroczystościach pogrzebowych na konferencji prasowej, która odbędzie się przed siedzibą Komendy Miejskiej policji w Koninie.</p>
      <p>Z informacji wynika, że czynności procesowe skończyły się o godz. 2:00 w nocy. Na wniosek adwokatów ojca 21-letniego Adama Prokuratura Regionalna w Łodzi zgodziła się na powtórzenie sekcji zwłok zmarłego, którą przeprowadzono w prosektorium w Koninie; zaczęła się ona o godz. 23:30 w środę i trwała do 2 w nocy w czwartek.</p>
      <p>Przeprowadzili ją specjaliści z Zakładu Medycyny Sądowej Uniwersytetu Medycznego w Łodzi. Chodziło m.in. o ustalenie przemieszczenia toru pocisku w ciele Adama.</p>
      <p>14 listopada na jednym z osiedli w Koninie, podczas próby wylegitymowania przez policję 21-latka i dwóch 15-latków najstarszy mężczyzna zaczął uciekać. Według informacji policji, 21-latek nie reagował na wezwania do zatrzymania.</p>
      <p>
        <b>21-latek zmarł mimo udzielenie pomocy medycznej</b>
      </p>
      <p>Goniący go funkcjonariusz użył broni. Według policji funkcjonariusz był do tego zmuszony; postrzelony 21-latek zmarł, pomimo udzielenie pomocy medycznej.</p>
      <p>W piątek 15 listopada przeprowadzono sekcję zwłok 21-latka. Jak dowiedziała się PAP ze źródeł zbliżonych do śledztwa, na ciele mężczyzny na wysokości serca, stwierdzona została rana postrzałowa.</p>
      <p>Postępowanie w tej sprawie wszczęła najpierw Prokuratura Okręgowa w Koninie. Jej rzeczniczka prok. Aleksandra Marańda poinformowała wówczas PAP, że w związku ze śmiertelnym postrzeleniem 21-latka wszczęte zostało postępowanie w sprawie nieumyślnego przekroczenia uprawnień przez funkcjonariusza i nieumyślnego spowodowania śmierci.</p>
      <p>Śledczy zabezpieczyli m. in. nagranie z monitoringu, na którym, jak podała rzeczniczka, przynajmniej częściowo zarejestrowano przebieg zdarzenia.</p>
      <p>W środę 20 listopada łódzki prokurator regionalny Jarosław Szubert zdecydował o tym, że postępowanie w tej sprawie będzie prowadzone w Prokuraturze Regionalnej w Łodzi.</p>
      <p>
        <a href="https://www.polsatnews.pl/wiadomosc/2019-11-18/obserwacja-psychiatryczna-policjanta-z-konina-moze-potrwac-poltora-miesiaca/?ref=wyszukiwarka">PRZECZYTAJ: Obserwacja psychiatryczna policjanta z Konina "może potrwać półtora miesiąca"</a>
      </p>
      <p>
        <b>Pakunek z substancją psychotropową</b>
      </p>
      <p>Prokurator poinformował, że w niewielkim pakunku znalezionym w obrębie miejsca, gdzie postrzelono 21-latka, znajdowało się sześć dawek efektywnie działającej substancji psychotropowej.</p>
      <p>Na miejscu zdarzenia został zabezpieczony niewielki pakunek z pewną substancją, która została pobrana do badań kryminalistycznych. - Okazuje się, że znajdowało się tam sześć dawek efektywnie działającej substancji psychotropowej - poinformował Szubert.</p>
      <p>Śledczy nie udzielają informacji ani odnośnie rodzaju znalezionych narkotyków, ani odnośnie tego, ile ważył znaleziony pakunek.</p>
      <p>Uroczystości pogrzebowe zaczną się w czwartek o godz. 13:00</p>
      <p>
        <a href="https://www.polsatnews.pl/wideo/dzis-pogrzeb-21-latka-z-konina-rodzina-apeluje-o-spokoj_6760073/">WIDEO - Dziś pogrzeb 21-latka z Konina. Rodzina apeluje o spokój</a>
      </p>
      <figure>
        <img src="https://r.dcs.redcdn.pl/http/o2/redefine/cp/j2/j2cvuxk3ekuj3ne2um98413cquvb7mmh.jpg"/>
      </figure>
    </article>
  </body>
</html>