<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/hirek/53202/mar-elozetesen-is-nagy-siker-a-divinity-original-sin-asztali-szerepjatek"/>
    <meta property="og:site_name" content="PlayDome"/>
    <meta property="article:published_time" content="2019-11-21T11:55:00+00:00"/>
    <meta property="og:title" content="Már előzetesen is nagy siker a Divinity: Original Sin asztali szerepjáték"/>
    <meta property="og:description" content="Legalábbis a Kickstarteren produkált alig négy órás siker jó előjelnek tekinthető."/>
  </head>
  <body>
    <article>
      <h1>Már előzetesen is nagy siker a Divinity: Original Sin asztali szerepjáték</h1>
      <h2>Legalábbis a Kickstarteren produkált alig négy órás siker jó előjelnek tekinthető.</h2>
      <address><time datetime="2019-11-21T11:55:00+00:00">21 Nov 2019, 11:55</time> by <a rel="author">GeryG</a></address>
      <p>A <i>Larian Studios</i> mindig is a <a href="https://www.playdome.hu/kereses/?k=divinity">Divinity</a> szériához készített újabb és újabb epizódokat és mellékágakat. Legnagyobb sikerét kétségtelenül legutóbbi játékával, a 2017-es <a href="https://www.playdome.hu/jatek/5907/divinity-original-sin-2">Divinity: Original Sin II</a>-vel aratta, amely mind a kritikusoknál, mind a rajongóknál a valaha volt legjobb szerepjátékok közé tartozik. Az RPG első körben csak PC-re jelent meg, majd ezt követte először a PS4 és X1 kiadás, a Mac verzió, és végül néhány héttel ezelőtt a Nintendo Switch változat. De a jelek szerint a stúdió itt még nem áll meg.</p>
      <p>A minap ugyanis elindult a <b>Divinity: Original Sin – The Board Game</b> <a href="https://www.kickstarter.com/projects/larianstudios/divinity-original-sin-the-board-game">Kickstarter kampánya</a>, amely természetesen egy új asztali szerepjáték vagy társasjáték lesz. A stúdió összeállt a <i>Lynnvander Studios</i> csapatával, közösen alkotnák meg a játékot, ehhez pedig 160 000 dollárt kértek a rajongóktól. Hogy mekkora az érdeklődés a projekt iránt? Ha azt mondom, hogy a kért összeg alig négy óra alatt összejött, az elég jól leírja a rajongói érdeklődést. A gyűjtés jelenleg közel 379 000 dollárnál jár, és még 29 nap hátra van a kampányból.</p>
      <figure>
        <iframe src="https://www.youtube.com/embed/lkZta63-f5g" width="640" height="360" data-service="Youtube" scrolling="no"/>
      </figure>
      <p>A Divinity: Original Sin – The Board Game az Original Sin II-n alapul, egy történetközpontú kooperatív szerepjáték lesz. Barátainkkal rengeteg olyan kalandban lehet részünk, ahol egyetlen rossz döntés visszavonhatatlanul befolyásolhatja az események végkimenetelét, bárhogy is választunk, annak mindig lesznek következményei. A játékosok két új karakterrel is megismerkedhetnek: Farzanah és Vali, akik csatlakoznak Ifan Ben-Mezd és Red Prince küldetéséhez, hogy bemerészkedjenek Fort Joyba. A játékban 1 mesélőtábla, 4 játékostábla, 16 dobókocka, 270 zseton és 851 játékkártya mellett a játszható karakterek és az NPC-k is apró figurákat kapnak.</p>
      <p>Arról egyelőre nincs hír, hogy a Divinity: Original Sin – The Board Game mikor kerülhet a boltok polcaira. ■</p>
      <figure>
        <img src="https://www.pcdome.hu/gallery/article/53202/image1.jpg"/>
      </figure>
      <figure>
        <img src="https://www.pcdome.hu/gallery/article/53202/image2.jpg"/>
      </figure>
      <figure>
        <img src="https://www.pcdome.hu/gallery/article/53202/image3.jpg"/>
      </figure>
      <figure>
        <img src="https://www.pcdome.hu/gallery/article/53202/image4.jpg"/>
      </figure>
      <figure>
        <img src="https://www.pcdome.hu/gallery/article/53202/image5.jpg"/>
      </figure>
      <figure>
        <img src="https://www.pcdome.hu/gallery/article/53202/image6.jpg"/>
      </figure>
      <figure>
        <img src="https://www.pcdome.hu/gallery/article/53202/image7.jpg"/>
      </figure>
    </article>
  </body>
</html>