<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/economics/knsb-ot-2-do-30-dni-sa-platenite-bolnichni-v-es.html"/>
    <meta property="og:site_name" content="News.bg"/>
    <meta property="article:published_time" content="2019-11-21T11:45:22+00:00"/>
    <meta property="og:title" content="КНСБ: От 2 до 30 дни са платените болнични в ЕС"/>
    <meta property="og:description" content="Искат среща с премиера и обсъждане на темата в НСТС"/>
  </head>
  <body>
    <article>
      <h1>КНСБ: От 2 до 30 дни са платените болнични в ЕС</h1>
      <address>
        <time datetime="2019-11-21T11:45:22+00:00">21 Nov 2019, 11:45</time>
      </address>
      <p><b>Работодателите в Европейския съюз изплащат болничен за период между 2 и 30 дни</b>. Това показва анализ на практиката сред страните-членки, направен от експертите на Конфедерацията на независимите синдикати в България, съобщиха от КНСБ.</p>
      <p>От синдиката са категорични, че <b>няма да обсъждат каквито и да е промени в изплащането на болничните преди среща с премиера Бойко Борисов в рамките на </b>Националния съвет за тристранно сътрудничество (НСТС).</p>
      <p><b>Обезщетенията по болест са две основни категории - парични и в натура</b>. Паричните обезщетения компенсират работниците за загубата на доходи, докато <b>обезщетенията в натура покриват разходите за медицинското обслужване</b>.</p>
      <p>Разликата между двата вида е в това, че <b>обезщетенията в натура се предоставят от институцията по място на пребиваване, но от името и за сметка на компетентната институция</b>. Паричните обезщетения се предоставят от институция в съответствие с прилаганото от нея законодателство. <b>Тези принципи са валидни и за българската практика</b>. </p>
      <p>В 27-те страни-членки на ЕС има сходство в две основни направления - продължителност на изплащане на обезщетенията от страна на работодателя и период на изчакване.</p>
      <p>Сходни схеми с българската практика при финансирането и изплащането на обезщетения при болест по отношение на продължителността на изплащане на обезщетенията, както <b>от страна на работодателя, така и от осигурителния институт</b> има в държави като Естония, Испания, Латвия, Литва, Полша, Словакия, Словения, Унгария, Чехия.</p>
      <p><b>В 13 държави-членки</b> (Латвия, Швеция, Холандия, Австрия, Гърция, Естония, Италия, Чехия, Испания, Малта, Франция, Кипър и Португалия) е <b>въведен изчакващ период от 1 до 3 дни, в който няма плащане (отсъства заместващ доход</b>).</p>
      <p><b>В Испания работещият плаща първите дни от боледуването, но в много компании има вътрешни регламенти, които недопускат работникът да бъде ощетяван</b>.</p>
      <p><b>В Австрия и Германия пък работодателят поема обезщетяването на служителите си през първите няколко седмици от боледуването им</b>. За първите три дни там дори не е необходимо предоставяне на болничен лист. </p>
      <p><b>В България работодателите изплащат първите 3 дни на временната неработоспособност</b>. Това бе възстановено през 2010 г.</p>
      <p>Въвеждането на този ангажимент бе от 1 януари 2000 г. като част от реформата на социално-осигурителната система, приета по онова време с почти пълен консенсус.</p>
      <p>"В последствие, <b>след натиск от страна на влиятелни бизнесмени</b>, той бе намален на 1 ден от временната работоспособност, като заедно с това намаление <b>отпадна и ограничението за до 15 дни в течение на една календарна година</b>. Като през цялото това време ангажиментът на работодателя, т.е. на предприятието, бе да се плаща обезщетение - 80 % от дневната работна заплата", информират от синдиката.</p>
      <p>През 2010 г. работодателите започнаха да изплащат първите три дни от болничните, но вместо по 80%, по 70% от дневното възнаграждение. </p>
      <p>Припомняме, идеята първият ден от болничните да не се плаща<a href="https://news.bg/politics/minimalnata-pensiya-stava-250-lv-ot-1-yuli-2020-g.html"> беше представена</a> след среща между ГЕРБ и Обединените патриоти в лицето на Каракачанов и Симеонов.</p>
      <p>На 19 ноември премиерът Бойко Борисов заяви, че <a href="https://news.bg/politics/parviyat-den-ot-bolnichnite-ostava-platen-otseche-borisov.html">първият ден от болничните остава платен от работодателя. </a>Въпреки обещанието му обаче КТ "Подкрепа" и КНСБ бяха категорични, че <a href="https://news.bg/politics/obeshtanieto-na-borisov-ne-otkaza-kt-podkrepa-i-knsb-ot-protesta.html">няма да се откажат от протеста.</a></p>
      <p>Вчера стана ясно, че <a href="https://news.bg/economics/sindikatite-predlagat-rabotodatelite-da-plashtat-5-dni-ot-bolnichniya.html">синдикатите предлагат работодателите да плащат първите пет дни на болничния.</a> Правителството пък <a href="https://news.bg/finance/predlagat-rabotodatelite-da-plashtat-ne-poveche-ot-15-dni-bolnichni-v-godinata.html">предлага работодателите да плащат не повече от 15 дни болнични в годината.</a></p>
      <p>Междувременно работодателите <a href="https://news.bg/politics/rabotodatelite-kategorichno-protiv-da-plashtat-parvite-tri-dni-ot-bolnichniya.html">излязоха с позиция, че не искат да плащат първите три дни от болничния</a>. Според тях правителството цели да запази статуквото.</p>
    </article>
  </body>
</html>