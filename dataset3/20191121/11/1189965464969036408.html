<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260090/synergasia-emp-dimoy-athinaion-gia-tin-epilysi-toy-kykloforiakoy-provlimatos-sto-kentro"/>
    <meta property="og:site_name" content="LiFO"/>
    <meta property="article:published_time" content="2019-11-21T11:50:00+00:00"/>
    <meta property="og:title" content="Συνεργασία ΕΜΠ - Δήμου Αθηναίων για την επίλυση του κυκλοφοριακού προβλήματος στο κέντρο"/>
    <meta property="og:description" content="Το Δημοτικό Συμβούλιο της Αθήνας έδωσε το πράσινο φως για την εκπόνηση ενός ερευνητικού προγράμματος από το Εθνικό Μετσόβιο Πολυτεχνείο, με στόχο την αντιμετώπιση του κυκλοφοριακού προβλήματος στην πρωτεύουσας"/>
  </head>
  <body>
    <article>
      <h1>Συνεργασία ΕΜΠ - Δήμου Αθηναίων για την επίλυση του κυκλοφοριακού προβλήματος στο κέντρο</h1>
      <h2>Το Δημοτικό Συμβούλιο της Αθήνας έδωσε το πράσινο φως για την εκπόνηση ενός ερευνητικού προγράμματος από το Εθνικό Μετσόβιο Πολυτεχνείο, με στόχο την αντιμετώπιση του κυκλοφοριακού προβλήματος στην πρωτεύουσας</h2>
      <address><time datetime="2019-11-21T11:50:00+00:00">21 Nov 2019, 11:50</time> by <a rel="author">NEWSROOM</a></address>
      <p>
        <b>Το Δημοτικό Συμβούλιο της <a href="https://www.lifo.gr/tags/%CE%94%CE%AE%CE%BC%CE%BF%CF%82+%CE%91%CE%B8%CE%B7%CE%BD%CE%B1%CE%AF%CF%89%CE%BD">Αθήνας</a> έδωσε το πράσινο φως για την εκπόνηση ενός ερευνητικού προγράμματος από το <a href="https://www.lifo.gr/tags/%CE%95%CE%B8%CE%BD%CE%B9%CE%BA%CF%8C+%CE%9C%CE%B5%CF%84%CF%83%CF%8C%CE%B2%CE%B9%CE%BF+%CE%A0%CE%BF%CE%BB%CF%85%CF%84%CE%B5%CF%87%CE%BD%CE%B5%CE%AF%CE%BF+%28%CE%95%CE%9C%CE%A0%29">Εθνικό Μετσόβιο Πολυτεχνείο</a>, με στόχο την αντιμετώπιση του <a href="https://www.lifo.gr/tags/%CE%9A%CF%85%CE%BA%CE%BB%CE%BF%CF%86%CE%BF%CF%81%CE%B9%CE%B1%CE%BA%CF%8C">κυκλοφοριακού</a> προβλήματος στην πρωτεύουσας.</b>
      </p>
      <p>Για πρώτη φορά, ο Δήμος των Αθηναίων, προχωρά σε συνεργασία με ένα από τα κορυφαία ακαδημαϊκά ιδρύματα της χώρας, για την διερεύνηση σύγχρονων, πρότυπων λύσεων τόσο του κυκλοφοριακού όσο και του προβλήματος της στάθμευσης. Πρόκειται για την μελέτη μίας από τις μεγαλύτερες παρεμβάσεις που έχουν γίνει για την αντιμετώπιση του προβλήματος και έχει ως στόχο την εύρεση λύσεων, μέσω πρακτικών που ακολουθούνται σε μεγάλες ευρωπαϊκές πόλεις, απόλυτα προσαρμοσμένες στις ανάγκες της Αθήνας. Την πρωτοβουλία αναλαμβάνει ο Δήμος Αθηναίων έπειτα από πολλά χρόνια επιδείνωσης του προβλήματος -καθώς οι τελευταίες παρεμβάσεις έγιναν το 2004- προκειμένου να δοθεί οριστική λύση για την κυκλοφορία και την στάθμευση σε ολόκληρο το κέντρο και όχι μόνο σε συγκεκριμένα σημεία του, με ρυθμίσεις που αλλάζουν ριζικά τον κυκλοφοριακό χάρτη της πρωτεύουσας και καθιστούν το κέντρο της προσβάσιμο για όλους.</p>
      <p>Η έρευνα έχει ως αντικείμενο την διερεύνηση των σύγχρονων και «έξυπνων» τρόπων με τους οποίους θα αντιμετωπιστεί ο κυκλοφοριακός φόρτος των δρόμων της πόλης, η αύξηση της χρήσης δίκυκλων με την ταυτόχρονη έλλειψη χώρων στάθμευσής τους, η αύξηση της κυκλοφορίας τουριστικών λεωφορείων χωρίς τους ανάλογους χώρους για την προσωρινή στάθμευσή τους αλλά και η ανεμπόδιστη κυκλοφορία των πεζών σε πεζοδρόμους και πεζοδρόμια χωρίς την ύπαρξη σταθμευμένων οχημάτων. Η συνεργασία με το ΕΜΠ εντάσσεται στο πλέγμα των πρωτοβουλιών που αναλαμβάνει ο Δήμος για μία συνολική λύση με μεθόδους φιλικές προς το περιβάλλον αλλά και για τη χρήση των νέων τεχνολογιών για την επίτευξη του στόχου.</p>
      <p>«Ένα τόσο μεγάλο πρόβλημα, δεν λύνεται αποσπασματικά, ούτε με την αλλαγή της κατεύθυνσης κυκλοφορίας. Θέλει δομικές λύσεις που θα αλλάξουν ριζικά την κουλτούρα και τον τρόπο που κυκλοφορούμε στην πόλη» τόνισε ο Δήμαρχος Αθηναίων Κώστας Μπακογιάννης και πρόσθεσε: «Θέλουμε το κέντρο της Αθήνας να μην αποτελεί εφιάλτη για τον κάτοικο και τον επισκέπτη. Επιδιώκουμε να μετατραπεί σε ένα σημείο πλήρως προσβάσιμο, χρήσιμο και χρηστικό. Προσπαθούμε να δώσουμε στην καθημερινότητα την αξία που χρειάζεται, την ποιότητα ζωής που έχουμε ανάγκη όλοι μας».</p>
      <p>Αξίζει να σημειωθεί ότι στο πλαίσιο της συγκεκριμένης έρευνας, εξετάζονται και όλες οι θετικές επιπτώσεις που θα προκύψουν από τις παρεμβάσεις, στην ευρύτερη περιοχή του κέντρου με στόχο την εξομάλυνση της κυκλοφορίας, την τόνωση της επιχειρηματικότητας, την αύξηση των επισκέψεων στην πόλη και την προστασία του περιβάλλοντος με τη μείωση του θορύβου και της ατμοσφαιρικής ρύπανσης.</p>
    </article>
  </body>
</html>