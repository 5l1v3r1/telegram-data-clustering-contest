<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/lietuva/pensijos-nuo-sausio-dides-maksimaliai-tvirtina-r-karbauskis-1751528/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T11:29:00+00:00"/>
    <meta property="og:title" content="Pensijos nuo sausio didės maksimaliai, tvirtina R. Karbauskis"/>
    <meta property="og:description" content="Reklama"/>
  </head>
  <body>
    <article>
      <h1>Pensijos nuo sausio didės maksimaliai, tvirtina R. Karbauskis</h1>
      <address><time datetime="2019-11-21T11:29:00+00:00">21 Nov 2019, 11:29</time> by <a rel="author" href="https://www.ve.lt/autoriai/bns/" target="_blank">BNS</a></address>
      <p>Reklama</p>
      <p>
        <b>Valdančiųjų valstiečių lyderis Ramūnas Karbauskis žada, kad senatvės pensijos nuo kitų metų didės maksimaliai. Jo teigimu, Seimo Socialinių reikalų ir darbo komitetas jau pritarė prezidento siūlymui nuo 2020 m. sparčiau didinti pensijas, taikant didesnį, nei numatyta dabar, bazinės pensijos indeksavimo koeficientą.</b>
      </p>
      <p>„Socialinių reikalų komitetas balsavo, pritarė prezidento siūlymams. Bet reikia pasakyti vieną dalyką: prezidento siūlymai duoda pensijų vidurkyje prieaugį trimis eurais. Seimas, be prezidento siūlymų, tą prieaugį didina 30 eurų. T. y. mes pritarėme dabar 33 eurams. Ir šitai yra žinia, kurią reikia sakyti, nes jau matau, kad prasideda kalbos apie kažkokias pensininkų protesto akcijas“, – aiškino R. Karbauskis.</p>
      <p>Prezidentas siūlo nuo kitų metų sparčiau didinti pensijas, 2020 ir 2021 m. taikant penktadaliu didesnį, nei numatyta dabar, bazinės pensijos indeksavimo koeficientą – kitąmet jis didėtų 1,83 procentinio punkto, o nuo 2021 m. – 1,91 punkto. Tam pritarė ir Seimo Socialinių reikalų ir darbo komitetas.</p>
      <p>Pensijos kitąmet labiausiai augs dėl anksčiau numatyto indeksavimo – dėl to jos turėtų didėti vidutiniškai 8,2 proc.</p>
      <p>Pasak R. Karbauskio, bus padaryta viskas, kad pensijos augtų maksimaliai, tam bus skirta papildomai 400 mln. eurų, iš jų 30 mln. eurų – prezidento siūlymu.</p>
      <p>„Mes padarysime viską, kad pensijos augtų maksimaliai, kiek tai įmanoma šitoje valstybėje (...). Seimo pagrindinis komitetas tuo klausimu yra Socialinių reikalų, vakar jis pritarė, jokių abejonių, kad Seime tam bus pritarta, nėra, dėl to nei prezidentui, nei pensininkams jaudintis nereikia“, – teigė Lietuvos valstiečių ir žalių sąjungos frakcijos Seime seniūnas.</p>
      <p>Reklama</p>
      <p>Vis dėlto jis pripažino, kad ne visi prezidento G. Nausėdos pasiūlymai bus priimti.</p>
      <p>„Ne visi siūlymai, kurie susiję su mokesčiais, kuriuos siūlė padidinti prezidentas, bus priimti. Mes turime valstybės biudžetą, ieškome resursų, yra valstybės įmonės, jų dividendai, yra kiti resursai. Tai yra daroma tam, kad nesukeltume problemų kitoms ekonomikos sritims ir, galų gale, kitoms interesų grupėms“, – kalbėjo R. Karbauskis.</p>
      <p>Prezidento siūlymams dar labiau didinti pensijas buvo nepritaręs Seimo Biudžeto ir finansų komitetas.</p>
      <p>R. Karbauskis įsitikinęs, kad 2020 m. valstybės biudžetas bus priimtas be trukdžių.</p>
      <p>„Jokių problemų nėra, pirmadienį susirinks Seimas ir apsvarstys (...). Biudžetas bus priimtas, balsų mes turime užtektinai“, – sakė R. Karbauskis.</p>
      <p>Seimas ketvirtadienį nepradės svarstyti 2020 m. valstybės biudžeto projekto – jo svarstymas į kitą savaitę nukeltas dėl procedūrų.</p>
      <p>Reklama</p>
      <p>Valdantiesiems nesutinkant su kai kuriais Vyriausybės ir prezidento mokesčių siūlymais, siekiant gauti pakankamai pajamų numatytoms išlaidoms, R. Karbauskis ketvirtadienį tikino, jog biudžetas bus subalansuotas.</p>
      <p>„Bandysime surasti optimalų sprendimą, kad ir išlaidos, ir pajamos būtų subalansuotos. Galiu aiškiai pasakyti, kad tikrai biudžetas nebus deficitinis. To negalime padaryti, to nedarysime. Kompromisą, manau, surasime (...).</p>
      <p>Biudžetas tikriausiai bus priimtas gruodžio 10 d.“, – sakė valstiečių lyderis. </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/laisvalaikis/bulvaras/rkarbauskis-istatymus-derina-su-reitingais-1750964/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/siuloma-drausti-naudoti-gyvunus-cirke-igyvendinti-grybavimo-taisykliu-pakeitimus-1750261/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/antanui-adomynui---medalis-uz-nuopelnus-klaipedos-sportui-1749778/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/r-masiulis-tapo-vilniaus-silumos-tinklu-valdybos-nariu-1745983/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/nuomones/nuomones/tai-tik-demokratija-ramunai-nieko-asmenisko-1745392/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/avineli-pasipurtyk-1739782/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/euras/jei-ne-verslininku-gudrybes-pensijos-galetu-buti-didesnes-150-euru-1737698/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/turtingiausi-salies-politikai-daugiausia---savivaldybese-1737006/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>