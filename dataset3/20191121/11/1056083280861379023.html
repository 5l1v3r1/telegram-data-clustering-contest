<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019599/%D8%AA%D8%A3%DA%A9%DB%8C%D8%AF-%D8%A8%D8%B1-%D8%AA%D9%82%D9%88%DB%8C%D8%AA-%D8%AC%D9%86%D8%A8%D9%87-%D9%85%D8%B1%D8%AF%D9%85%DB%8C-%DA%A9%D8%AA%D8%A7%D8%A8-%DA%AF%D8%B1%D8%AF%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-21T11:04:34+00:00"/>
    <meta property="og:title" content="تأکید بر تقویت جنبه مردمی کتاب‌گردی"/>
    <meta property="og:description" content="برنامه کتاب‌گردی در راسته کتاب‌فروشی‌های خیابان انقلاب ادامه پیدا کرد. در این برنامه بر تقویت جنبه مردمی کتاب‌گردی و دولتی نشدن آن تأکید شد."/>
  </head>
  <body>
    <article>
      <h1>تأکید بر تقویت جنبه مردمی کتاب‌گردی</h1>
      <address><time datetime="2019-11-21T11:04:34+00:00">21 Nov 2019, 11:04</time> by <a rel="author">ندا ولی‌پور</a></address>
      <p>برنامه کتاب‌گردی در راسته کتاب‌فروشی‌های خیابان انقلاب ادامه پیدا کرد. در این برنامه بر تقویت جنبه مردمی کتاب‌گردی و دولتی نشدن آن تأکید شد.</p>
      <p>به گزارش ایسنا، کتاب‌گردی ظهر امروز (چهارشنبه، ۳۰ آبان‌ماه) در راسته خیابان انقلاب ادامه یافت. گروه کتاب‌گردی بازدید خود را از کتاب‌فروشی جهاد دانشگاهی آغاز کردند و سپس به نمایشگاه «اهدای کتاب به کتاب‌فروشی‌های سیل‌زده پلدختر» در خانه کتاب رفتند.</p>
      <p>در بازدید از کتاب‌هایی که سیل به آن‌ها آسیب رسانده است، احمد مسجدجامعی، عضو شورای شهر تهران از اهدای ۱۰ هزار عنوان کتاب به کتاب‌فروشی‌های این منطقه خبر داد.</p>
      <p>نیکنام حسینی‌پور، دبیر هفته کتاب و مدیرعامل موسسه خانه کتاب نیز در سخنانی گفت: با توجه به این که ما از این منطقه بازدید داشتیم و برخی از کتاب‌فروشی‌ها حتی بناهای‌شان از این بین رفته می‌خواهیم ناشران این مساعدت را داشته باشند و با کتاب‌فروشی‌های پلدختر همراهی کنند و یا این‌که با تخفیف به آن‌ها کتاب بدهند.</p>
      <p>در ادامه از مرکز پخش ایثار که تخفیف‌ ۵۰ درصدی برای کتاب‌هایش گذاشته بازدید شد.</p>
      <p>بازدید از کتاب‌فروشی‌های اسم، مولا و حکمت از برنامه‌های بعدی گروه کتاب‌گردی بود.</p>
      <p>نیکنام حسینی‌پور درباره میزان مردمی بودن برنامه کتاب‌گردی به ایسنا گفت: قبول دارم که جنبه مردمی این مراسم ضعیف است و بیشتر مسئولان در این مراسم شرکت می‌کنند. به نظرم این وظیفه رسانه‌ها است که درباره کتاب‌گردی بیشتر بگویند و مردم را نسبت به این موضوع آگاه کنند. ما خودمان از این‌که کتاب‌گردی جنبه دولتی پیدا کند اجتناب می‌کنیم، اما از حضور مسئولان در این مراسم استقبال می‌کنیم، زیرا بسیاری از مشکلات کتاب‌فروشی‌ها با این بازدیدها حل می‌شود، ولی جنبه مردمی این رویداد نیز باید تقویت شود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98083019653/%D8%AF%D8%B1%D8%AE%D9%88%D8%A7%D8%B3%D8%AA-%D8%A8%D8%B1%D8%A7%DB%8C-%D9%86%D8%B8%D8%A7%D8%B1%D8%AA-%D8%A8%D8%B1-%DA%A9%D8%AA%D8%A7%D8%A8-%D9%81%D8%B1%D9%88%D8%B4%DB%8C-%D9%87%D8%A7%DB%8C-%D9%85%D8%AA%D8%B1%D9%88"/>
        <a href="https://www.isna.ir/news/98083019683/%D8%B1%D9%88%D8%B2%DB%8C-%DA%A9%D9%87-%D9%87%D9%86%D9%88%D8%B2-%D8%B4%D9%86%D8%A7%D8%AE%D8%AA%D9%87-%D8%B4%D8%AF%D9%87-%D9%86%DB%8C%D8%B3%D8%AA"/>
      </related>
    </article>
  </body>
</html>