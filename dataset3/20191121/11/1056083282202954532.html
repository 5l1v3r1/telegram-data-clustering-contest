<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019607/%D9%85%D8%AF%DB%8C%D8%B1%D8%A7%D9%86-%D8%A7%D8%B3%D8%AA%D8%A7%D9%86%DB%8C-%D8%A8%D8%AF%D9%88%D9%86-%D8%AA%D8%B9%D8%B5%D8%A8-%D8%B3%D8%A7%D8%B2%D9%85%D8%A7%D9%86%DB%8C-%D8%B3%D8%A7%D8%AE%D8%AA%D9%85%D8%A7%D9%86-%D9%87%D8%A7%DB%8C-%D9%85%D8%A7%D8%B2%D8%A7%D8%AF-%D8%AE%D9%88%D8%AF-%D8%B1%D8%A7-%D9%88%D8%A7%DA%AF%D8%B0%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-21T11:17:44+00:00"/>
    <meta property="og:title" content="مدیران استانی بدون تعصب سازمانی ساختمان‌های مازاد خود را واگذار کنند"/>
    <meta property="og:description" content="ایسنا/خراسان رضوی استاندار خراسان رضوی گفت: «تعصب سازمانی» را باید در حوزه واگذاری ساختمان‌های مازاد به سایر ادارات نادیده گرفت و ساختمان‌های مازاد سازمان‌ها براساس نیاز و مصلحت واگذار شود."/>
  </head>
  <body>
    <article>
      <h6 class="kicker">استاندار خراسان رضوی:</h6>
      <h1>مدیران استانی بدون تعصب سازمانی ساختمان‌های مازاد خود را واگذار کنند</h1>
      <address><time datetime="2019-11-21T11:17:44+00:00">21 Nov 2019, 11:17</time> by <a rel="author">منيره فضيلت</a></address>
      <p>ایسنا/خراسان رضوی استاندار خراسان رضوی گفت: «تعصب سازمانی» را باید در حوزه واگذاری ساختمان‌های مازاد به سایر ادارات نادیده گرفت و ساختمان‌های مازاد سازمان‌ها براساس نیاز و مصلحت واگذار شود.</p>
      <p>به نقل از روابط عمومی استانداری خراسان رضوی، علیرضا رزم‌حسینی در جلسه شورای برنامه ریزی و توسعه خراسان رضوی که در محل دفتر استاندار برگزار شد، ضمن تبریک به مناسبت فرارسیدن هفته بسیج، اظهار کرد: همواره یاد و خاطره شهدا را گرامی می‌داریم، بسیجیان عزیز ما در دوران دفاع مقدس جانفشانی‌های فراوانی کردند و باعث آبرو برای کشور شدند، بسیجیان تمامیت ارضی ایران را امروز در کنار سایر نیروهای مسلح حفظ کرده‌اند و با محوریت دستگاه‌های انتظامی در امنیت ملی کشور همکاری می‌کنند.</p>
      <p>وی در ادامه سخنان خود با بیان اینکه اثر پروژه‌های پژوهشی در کارنامه استان باید دیده شود، افزود: دستگاه‌های اجرایی و سازمان مدیریت و برنامه‌ریزی استان نیاز است تا در حوزه اجرای پروژه‌های پژوهشی مفید و دارای کاربرد در استان، از پیمانکار و مشاوران پروژه‌ها تعهد بگیرند که به نوعی اجرای پروژه تضمین و جغرافیای خراسان رضوی در آن‌ها لحاظ شود.</p>
      <p>استاندار خراسان رضوی خطاب به مدیران حاضر در جلسه با بیان اینکه «تعصب سازمانی» را باید در حوزه واگذاری ساختمان‌های مازاد به سایر ادارات نادیده بگیرید، خاطرنشان کرد: ساختمان‌های مازاد سازمان‌ها براساس نیاز و مصلحت به سایر ادارات واگذار شود.</p>
      <p>جمشیدی رئیس سازمان مدیریت و برنامه‌ریزی خراسان رضوی نیز در ادامه این جلسه با ارائه آماری، اظهار کرد: مجموع اعتبارات جاری و عمرانی استان در 8 ماه اخیر سال جاری 2 هزار و 460 میلیارد تومان است که 41.8 درصد آن معادل یک هزار و 29 میلیارد تومان تا این لحظه تخصیص یافته است، همچنین اعتبارات هزینه‌ای استان 887 میلیارد تومان بوده که با ردیف‌های ابلاغی در طول سال به طور میانگین حدود 66 درصد آن در 8 ماه اخیر تخصیص یافته است.</p>
      <p>انتهای پیام</p>
    </article>
  </body>
</html>