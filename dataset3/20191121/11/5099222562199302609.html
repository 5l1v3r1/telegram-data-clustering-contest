<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-sanatate-23504828-ministerul-sanatatii-anunta-lucreaza-imbunatatirea-programului-national-vaccinare-campaniei-vaccinare-antigripala.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T11:01:00+00:00"/>
    <meta property="og:title" content="Ministerul Sănătății anunță că lucrează la îmbunătățirea Programului național de vaccinare și a campaniei de vaccinare antigripală"/>
    <meta property="og:description" content="Un grup de lucru format din medici specialiști, medici de familie, reprezentanți ai comisiilor de specialitate și ai Ministerului Sănătății, ai Institutului Național de Sănătate Publică și ai"/>
  </head>
  <body>
    <article>
      <h1>Ministerul Sănătății anunță că lucrează la îmbunătățirea Programului național de vaccinare și a campaniei de vaccinare antigripală</h1>
      <address><time datetime="2019-11-21T11:01:00+00:00">21 Nov 2019, 11:01</time> by <a rel="author">Alina Neagu</a></address>
      <p><b>​Un grup de lucru format din medici specialiști, medici de familie, reprezentanți ai comisiilor de specialitate și ai Ministerului Sănătății, ai Institutului Național de Sănătate Publică și ai Societății Române de Microbiologie, reprezentanți ai Direcției de Sănătate Publică București, precum si reprezentanți ai pacienților, urmează să fie constituit la Ministerul Sănătății până la data de 15 decembrie, rolul său fiind să identifice toate deficiențele din funcționarea Programului național de vaccinare, dar și din cadrul campaniei de vaccinare antigripală gratuită.</b><br/><br/>Grupul de lucru ar urma să prezinte ministrului Sănătății un set de măsuri pentru îmbunătățirea acestor programe si activitati de sănătate publică. <br/><br/>Vaccinul antigripal a fost de negăsit în România la începutul lunii noiembrie - lipsea atât din cabinetele medicilor de familie, unde în mod normal ar trebui să fie distribuit gratuit pentru anumite categorii de persoane considerate cu risc de îmbolnăvire, cât și din farmacii, de unde persoanele care nu beneficiază de vaccinul administrat gratuit ar fi trebui să și-l poată cumpăra. În farmacii, vaccinul lipsea din cauză că cererea a fost, anul acesta, în premieră, de aproximativ 5 ori mai mare decât oferta, lucru care nu a fost anticipat, potrivit explicațiilor medicilor consultați de HotNews.ro și reprezentanților uneia dintre companiile care aduc vaccinul în România. În cabinetele medicilor de familie, prima tranșă a fost insuficientă - medicii au primit puține doze. <br/><br/>Ministerul Sănătății informează că a achiziționat anul acesta 1,5 milioane de doze de vaccin gripal, cu 200.000 de doze mai mult decât anul trecut. Toate aceste doze de vaccin gripal au fost distribuite către direcțiile de sănătate publică. Ultima tranșă a fost distribuită în 5-6 noiembrie, potrivit Ministerului, iar medicii de familie au început să ridice și ultima tranșă de vaccin.<br/><br/>La sfârșitul acestei luni ar urma să fie livrate și cele 9.200 de doze pentru imunizarea copiilor cu vârste între 6 luni si 3 ani.<br/><br/>Dacă dozele de vaccin vor fi insuficiente, acordul cadru încheiat de Ministerul Sănătății cu furnizorul prevede posibilitatea suplimentarii numărului acestora, mai precizează instituția condusă de Victor Costache.<br/><br/>Până în data de 10 noimebrie, 550.000 de persoane din categoriile considerate cu risc ridicat de îmbolnăvire s-au vaccinat în cadrul campaniei gratuite a Ministerului Sănătății.</p>
    </article>
  </body>
</html>