<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/sonos-acquisisce-snips-la-societa-specializzata-in-interfacce-vocali-personalizzate/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-21T11:03:00+00:00"/>
    <meta property="og:title" content="Sonos acquisisce Snips, la società specializzata in interfacce vocali personalizzate | Tom's Hardware"/>
    <meta property="og:description" content="Sonos ha acquisito Snips, una società specializzata in interfacce vocali personalizzate. In futuro quindi potrà disporre di una soluzione proprietaria."/>
  </head>
  <body>
    <article>
      <h1>Sonos acquisisce Snips, la società specializzata in interfacce vocali personalizzate | Tom's Hardware</h1>
      <address>
        <time datetime="2019-11-21T11:03:00+00:00">21 Nov 2019, 11:03</time>
      </address>
      <p><a href="https://investors.sonos.com/news-and-events/investor-news/latest-news/2019/Sonos-Announces-Acquisition-of-Snips/default.aspx">Sonos</a> ha confermato l’acquisizione di <a href="https://snips.ai/">Snips</a> per<b> 37,5 milioni di dollari</b>, una società francese che ha sviluppato una <b>piattaforma omonima di interfaccia vocale basata su intelligenza artificiale</b>. Si tratta di una tecnologia ideale per le prospettive di sviluppo del colosso californiano specializzato nella realizzazione di altoparlanti intelligenti.</p>
      <figure>
        <img src="https://www.tomshw.it/images/images/2019/11/snips-64321.768x432.jpg"/>
      </figure>
      <p>Snips nasce nel 2013 a Parigi e oggi è composta da oltre 50 professionisti dei settori dell’ingegneria, dell’apprendimento automatico e dello sviluppo prodotto. La peculiarità della piattaforma è di consentire di creare esperienze vocali su misura.</p>
      <p>“La sua soluzione full-stack è costruita con tecnologia proprietaria che consente l’elaborazione vocale sul dispositivo”, spiega l’azienda statunitense. “Questa elaborazione localizzata massimizza l’accuratezza, l’efficienza e <b>la privacy riducendo al minimo l’ingombro e la dipendenza dal cloud</b>. Gli assistenti vocali di Snips sono realizzati su misura per compiti specifici e progettati per funzionare insieme ad altri assistenti vocali di uso generale attualmente sulla piattaforma Sonos”. In pratica domani i possessori dei prodotti Sonos con supporto vocale potranno impiegare non solo <b>Siri, </b><a href="https://www.tomshw.it/smartphone/google-assistant-arriva-nei-dispositivi-sonos-anche-in-italia/">Google Assistant</a><b> o Amazon Alexa</b> ma anche uno strumento integrato.</p>
      <p>Da ricordare infatti che proprio a inizio novembre l’assistente di Google è ufficialmente sbarcato su alcuni dispositivi prodotti dalla società statunitense. I possessori di alcuni specifici modelli, ovvero Sonos Move, Sonos One e Sonos Beam, possono quindi sfruttare le potenzialità del sistema di Google.</p>
      <p>“Milioni di persone si godono la facilità di controllare la musica con la voce. L’annuncio di oggi ci offre  talento e tecnologia in più per creare un’esperienza ancora più differenziata e coinvolgente per i clienti, sia all’interno che all’esterno della casa “, ha affermato Patrick Spence, CEO. “Siamo entusiasti di accogliere un’incredibile squadra come quella di Snips nella famiglia Sonos per contribuire a dare vita a questa visione”.</p>
    </article>
  </body>
</html>