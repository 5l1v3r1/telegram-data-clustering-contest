<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/novyna/ekonomika/apelyaczijna-palata-tezh-ne-zaareshtuvala-oliharxa-fedorycheva"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T11:40:02+00:00"/>
    <meta property="og:title" content="Апеляційна палата теж не заарештувала олігарха Федоричева"/>
    <meta property="og:description" content="Антикорупційний суд не побачив підстав для задоволення скарги САП на відмову в арешті олігарха російського походження."/>
  </head>
  <body>
    <article>
      <h1>Апеляційна палата теж не заарештувала олігарха Федоричева</h1>
      <address>
        <time datetime="2019-11-21T11:40:02+00:00">21 Nov 2019, 11:40</time>
      </address>
      <p>
        <b>Апеляційна палата відмовилася застосувати запобіжний захід у вигляді тримання під вартою до олігарха Олексія Федоричева, якого підозрюють у заволодінні зерном Державної продовольчо-зернової корпорації України, оскільки той не набув статусу підозрюваного.</b>
      </p>
      <p>Таке рішення 5 листопада ухвалила палата ВАКС, повідомляє «Слово і Діло».</p>
      <p>Як відомо, НАБУ ще 2 лютого 2017 року склало проєкт підозри Федоричеву. Вже 7 лютого того ж року НАБУ скерувало запит про міжнародно-правову допомогу щодо вручення підозри олігарху Генеральній прокуратурі Монако. Однак Федоричев відмовився від отримання будь-яких документів. Вже 14 березня 2018 року НАБУ склало нову підозру йому, а 12 квітня – скерувало новий запит до Монако. Як повідомила Дирекція судової служби Монако, місцеві правоохоронці відмовилися давати хід справі про надання міжнародної юридичної допомоги. На думку правоохоронців Монако, <a href="https://www.slovoidilo.ua/2018/12/19/novyna/polityka/monako-rozpovily-chomu-ne-vruchyly-pidozru-nabu-oliharxovi-fedorychevu">у відомостях НАБУ вони не змогли визначити характер справи як кримінальний і вважають їх «суперечками чисто економічного характеру»</a>.</p>
      <p>Попри це, НАБУ подало до ВАКС клопотання про взяття під варту Федоричева. Вивчивши документ, <a href="https://www.slovoidilo.ua/2019/10/25/novyna/polityka/vaks-vidmovyvsya-zaochno-zaareshtuvaty-oliharxa-fedorycheva">суддя Широка відмовила в його задоволенні</a>. На її думку, <a href="https://www.slovoidilo.ua/2019/10/30/novyna/ekonomika/antykorupczijnyj-sud-poyasnyv-chomu-ne-zaareshtuvav-oliharxa-fedorycheva">він не набув статусу підозрюваного</a>, оскільки компетентні органи Монако відмовили НАБУ у врученні підозри Федоричеву, а в матеріалах клопотання відсутній факт вручення йому підозри. До того ж, як вважає суддя Широва, Федоричева не оголосили в міжнародний розшук.</p>
      <p>Не погодившись з таким рішенням, САП подала скаргу. Вивчивши її, апеляційна палата ВАКС залишила скаргу без задоволення. Судді погодилися з висновком суду першої інстанції, що Федоричев на набув статусу підозрюваного, оскільки Монако так і не вручило йому підозру, бо він відмовився отримувати будь-які документи.</p>
      <p>Нагадаємо, в серпні <a href="https://www.slovoidilo.ua/2019/08/15/novyna/ekonomika/sud-dozvolyv-nabu-zatrymaty-rozshukuvanoho-oliharxa-fedorycheva">суд дозволив НАБУ затримати розшукуваного олігарха Федоричева</a>. Однак <a href="https://www.slovoidilo.ua/2019/07/22/novyna/polityka/sprava-dzpku-sud-poyasnyv-chomu-ne-vzyav-vartu-fedorycheva">у липні суд не взяв його заочно під варту</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/04/09/novyna/polityka/sud-skasuvav-aresht-latvijskyx-raxunkiv-pidkontrolnyx-oliharxu-fedorychevu"/>
        <a href="https://www.slovoidilo.ua/2019/03/18/novyna/polityka/sud-vyznav-nedostovirnoyu-novynu-nabu-pro-rozshuk-pidozryuvanoho-fedorycheva"/>
        <a href="https://www.slovoidilo.ua/2019/02/13/novyna/ekonomika/sud-areshtuvav-raxunky-pidkontrolnoho-oliharxu-fedorychevu-ofshoru"/>
      </related>
    </article>
  </body>
</html>