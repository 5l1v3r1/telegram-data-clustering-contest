<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/politics/apantisi-ypeks-se-agkyra-den-dexomaste-mathimata-apo-kanenan/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T11:20:27+00:00"/>
    <meta property="og:title" content="Απάντηση ΥΠΕΞ σε Αγκυρα : Δεν δεχόμαστε μαθήματα από κανέναν"/>
    <meta property="og:description" content="Σκληρή ήταν η απάντηση του ελληνικού υπουργείου Εξωτερικών στον Χαμί Ακσόι για την προσωπική επίθεση που εξαπέλυσε στον Έλληνα πρωθυπουργό, αλλά και τις συστάσεις προς την ελληνική κυβέρνηση."/>
  </head>
  <body>
    <article>
      <h1>Απάντηση ΥΠΕΞ σε Αγκυρα : Δεν δεχόμαστε μαθήματα από κανέναν</h1>
      <h2>Σκληρή ήταν η απάντηση του ελληνικού υπουργείου Εξωτερικών στον Χαμί Ακσόι για την προσωπική επίθεση που εξαπέλυσε στον Έλληνα πρωθυπουργό, αλλά και τις συστάσεις προς την ελληνική κυβέρνηση.</h2>
      <address><time datetime="2019-11-21T11:20:27+00:00">21 Nov 2019, 11:20</time> by <a rel="author">ΤοΒΗΜΑ Team</a></address>
      <p>Σκληρή ήταν η απάντηση του ελληνικού υπουργείου Εξωτερικών στον Χαμί Ακσόι για την <a href="https://www.tovima.gr/2019/11/21/politics/nea-proklisi-apo-tourkiko-ypeks-ti-apanta-se-mitsotaki-gia-prosfygiko/">προσωπική επίθεση που εξαπέλυσε στον Έλληνα πρωθυπουργό</a>, αλλά και τις συστάσεις προς την ελληνική κυβέρνηση.</p>
      <p>«Η Ελλάδα ως ευνομούμενη δημοκρατική χώρα δεν δέχεται μαθήματα από κανέναν. Η Τουρκία, αντί να κάνει υποδείξεις, καλό θα είναι να εφαρμόσει πλήρως τις πρόνοιες της κοινής δήλωσης ΕΕ – Τουρκίας και να σταματήσει να χρησιμοποιεί τους πρόσφυγες ως μέσο πίεσης στην Ελλάδα και την Ευρώπη», ήταν το σχόλιο του εκπροσώπου του ελληνικού υπουργείο Εξωτερικών.</p>
      <p>
        <a href="https://www.in.gr/2019/11/21/economy/syntaksi-poioi-dimosioi-ypalliloi-vgainoun-noritera-se-syntaksi/">Σύνταξη : Ποιοι δημόσιοι υπάλληλοι βγαίνουν νωρίτερα σε σύνταξη</a>
      </p>
      <p>Νωρίτερα, σήμερα, ο εκπρόσωπος του τουρκικού υπουργείου Εξωτερικών, Χαμί Ακσόι, εξαπέλυσε σκληρή επίθεση στον Κυριάκο Μητσοτάκη, χαρακτηρίζοντας «αβάσιμες και ατυχείς» τις δηλώσεις που έκανε ο Έλληνας πρωθυπουργός, στο συνέδριο του ΕΛΚ στο Ζάγκρεμπ«</p>
      <p>Σύμφωνα με τον Ακσόι, η ελληνική πλευρά επιχειρεί να χειραγωγήσει την κοινή γνώμη μέσω «αλλοίωσης των γεγονότων».</p>
      <p>Παράλληλα, επισημαίνει ότι οι ροές προσφύγων και μεταναστών έχουν μειωθεί χάρη στα μέτρα που έλαβε η τουρκική κυβέρνηση.</p>
      <h3>Αναλυτικά η ανακοίνωση του τουρκικού ΥΠΕΞ</h3>
      <p>«Το τελευταίο παράδειγμα χειραγώγησης της κοινής γνώμης που προσπαθεί να κάνει η Ελλάδα μέσω στρέβλωσης των γεγονότων είναι οι αβάσιμες και ατυχείς δηλώσεις του πρωθυπουργού Μητσοτάκη.</p>
      <p>Σε σύγκριση με τη μεταναστευτική κρίση του 2015, όταν 850 χιλιάδες παράτυποι μετανάστες έφτασαν στην Ευρώπη, το σημερινό επίπεδο διέλευσης μειώθηκε κατά 94% χάρη στα μέτρα που έλαβε η Τουρκία.</p>
      <p>Δεν είναι ανθρώπινο για τις χώρες που βρίσκονται στις μεταναστευτικές διαδρομές καθώς και για την Ελλάδα να εφαρμόσουν «μηδενική μεταναστευτική πολιτική» και να αγνοήσουν τα δικαιώματα αυτών των ανθρώπων. Η Ελλάδα και οι χώρες που πλήττονται από το μεταναστευτικό πρέπει να επικεντρωθούν κυρίως στην αντιμετώπιση των βασικών αιτιών που προκαλούν τη μετανάστευση στις χώρες προέλευσης.</p>
      <p>Η Τουρκία φιλοξενεί περισσότερους από τέσσερα εκατομμύρια εξωτερικά εκτοπισμένους. Οι Έλληνες ομόλογοι μας καθώς και η διεθνής κοινότητα πρέπει να καταλάβουν ότι δεν είναι δίκαιο να αναλάβει η Τουρκία το βάρος της μετανάστευσης, το οποίο αποτελεί παγκόσμιο πρόβλημα.</p>
      <p>Παρά το γεγονός ότι ο πρωθυπουργός της Ελλάδας αρνείται να δει και να αναγνωρίσει την κατάσταση, οι παράτυποι μετανάστες συνεχίζουν να επαναπροωθούνται στα σύνορα από τις ελληνικές αρχές. Αγνοώντας τις ευρωπαϊκές αξίες, αυτοί οι άνθρωποι υποβάλλονται σε απάνθρωπη μεταχείριση.</p>
      <p>Θεωρούμε σκόπιμο να υπενθυμίσουμε στην Ελλάδα ότι η επιλογή συνεργασίας με την Τουρκία σε αυτό το θέμα θα αποφέρει αποτελεσματικότερα αποτελέσματα αντί να προπαγανδίζει την Τουρκία.</p>
      <p>Καλούμε την ελληνική κυβέρνηση να:</p>
      <p>– επανορθώσει για τις απάνθρωπες συνθήκες που αντιμετωπίζουν οι μετανάστες, οι οποίες καταγράφονται επίσης από διεθνείς οργανισμούς,</p>
      <p>– κάνει κάτι για την πρόληψη των θανάτων μεταναστών, των ανηλίκων καθώς και των μεταναστών που δεν μπορούν να λάβουν την απαιτούμενη βοήθεια,</p>
      <p>– μην ξεχνάει ότι αυτοί οι άνθρωποι έχουν δικαιώματα και ελευθερίες που απορρέουν από το διεθνές δίκαιο,</p>
      <p>– τερματίσει την πρακτική επαναπροώθησης των μεταναστών, η οποία αντιβαίνει στο διεθνές δίκαιο,</p>
      <p>– μην χρησιμοποιεί όπλα εναντίον μεταναστών και να μην τους αντιμετωπίζει απάνθρωπα,</p>
      <p>– επιδείξει σεβασμό στις πεποιθήσεις των μεταναστών καθώς και στις κοινές αξίες της Ευρώπης και της ανθρωπότητας».</p>
      <p>
        <a href="https://www.tovima.gr/2019/11/21/opinions/ena-pragmatika-kalo-neo/">Ενα πραγματικά καλό νέο!</a>
      </p>
    </article>
  </body>
</html>