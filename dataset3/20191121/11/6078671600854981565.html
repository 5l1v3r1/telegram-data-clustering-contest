<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/medii-obshtestvenite-svurzani-1618488.html"/>
    <meta property="og:site_name" content="Cross"/>
    <meta property="article:published_time" content="2019-11-21T11:58:00+00:00"/>
    <meta property="og:title" content="Проф. Пешева: Най-добре е обществените медии да се финансират с процент от БВП"/>
    <meta property="og:description" content="/КРОСС/ Национална научно-практическа конференция на тема „Медиите в България: 30 години по-късно“ се провежда днес в София. Организатор на форума е департамент „Право“ на Нов български университет. Сред темите на конференцията е финансирането на обществените медии."/>
  </head>
  <body>
    <article>
      <h1>Проф. Пешева: Най-добре е обществените медии да се финансират с процент от БВП</h1>
      <address>
        <time datetime="2019-11-21T11:58:00+00:00">21 Nov 2019, 11:58</time>
      </address>
      <p>/КРОСС/ Национална научно-практическа конференция на тема „Медиите в България: 30 години по-късно“ се провежда днес в София. Организатор на форума е департамент „Право“ на Нов български университет. Сред темите на конференцията е финансирането на обществените медии.</p>
      <p>Идеята на организаторите на форума е на едно място да се срещнат мненията на представителите на научната мисъл, практиците от медиите, неправителствения сектор, държавните институции и други по въпроса за предимствата и недостатъците в развитието на медийния сектор в България в годините на прехода.</p>
      <p>В интервю за предаването “Преди всички“ по програма “Хоризонт“ проф. Маргарита Пешева поясни темата на презентацията, с която тя се представя на конференцията - “Обществените медии, а сега накъде?“:</p>
      <p>“А сега накъде – се отнася най-вече до наложителната промяна на финансирането на обществените медии – БНР и БНТ. Тъй като моделът на таксите на база електромер, заложен в медийния закон, така и не успя да бъде въведен през последните 20 години. От тази гледна точка се водят вече доста сериозни публични дискусии – дали да се върви към търсене на модел за въвеждане на такси, примерно на база домакинство, както съществува в голяма част от обществените телевизии в Европа, или да се търси друг модел, свързан с държавна субсидия. Тъй като все повече обществени телевизии в Европа започват да се отказват от таксите за сметка на държавната субсидия. Моята лична препоръка е да се премине към финансиране с процент от БВП на страната, който да е изрично записан в Закона за радиото и телевизията на страната и да се въведе всяка година в държавния бюджет“.</p>
      <p>
        <b>Вторият проблемен възел</b>
      </p>
      <p>“Това е дали те (обществените медии - б.р.) да продължат да излъчват реклама, или пък цялата реклама да бъде пренасочена към търговския медиен сектор. Така както направиха Франция и Испания, които вече не излъчват реклама, но за сметка на това имат крос субсидиране и въобще такава е практиката в Европа. Някои обществени телевизии взимат и процент от годишните приходи на телекомуникационните оператори“, каза още проф. Пешева.</p>
      <p>
        <b>Защо процент от БВП</b>
      </p>
      <p>“Защото въвеждането на финансиране чрез такси среща редица трудности в общоевропейската практика на обществените телевизии. Има трудности, свързани с практическото им въвеждане, както и такива, свързани със събираемостта на таксите. Като правило тази събираемост е сравнително ниска. Тя е най-ниска в икономически по-бедните страни и е най-висока в икономически силните страни. Има трудности, свързани с определянето на таксите за юридическите лица и за домакинствата. Има и такива, свързани с прилагането на конкретна методика…“.</p>
      <p>В програмата на форума е включено и експозе на генералния директор на БНТ Емил Кошлуков, посветено на бюджетното финансиране на обществената телевизия. Ще бъдат дискутирани теми като медии, избори, проблеми на медийната регулация, медийната грамотност и други.</p>
    </article>
  </body>
</html>