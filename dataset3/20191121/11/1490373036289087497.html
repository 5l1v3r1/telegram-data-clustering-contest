<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/marek-dalik-pandur-znojmo-veznice-penzion_1911211158_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T11:58:00+00:00"/>
    <meta property="og:title" content="Dalíkovou prací v penzionu během výkonu trestu se už měsíc zabýváme, oznámilo státní zastupitelství"/>
    <meta property="og:description" content="Dalík měl v penzionu vykonávat pomocné úklidové a údržbářské práce. A to bez dohledu dozorců. Informace překvapila i ministryni spravedlnosti."/>
  </head>
  <body>
    <article>
      <h1>Dalíkovou prací v penzionu během výkonu trestu se už měsíc zabýváme, oznámilo státní zastupitelství</h1>
      <address><time datetime="2019-11-21T11:58:00+00:00">21 Nov 2019, 11:58</time> by <a rel="author">Václav Štefan, Petr Jadrný</a></address>
      <p>
        <b>Krajské státní zastupitelství v Brně prověřuje okolnosti, za kterých lobbista Marek Dalík pracoval během výkonu trestu ve znojemském penzionu. Radiožurnálu to řekl mluvčí zastupitelství Hynek Olma. Dalík měl v penzionu vykonávat pomocné úklidové a údržbářské práce. A to bez dohledu dozorců. Informace překvapila i ministryni spravedlnosti.</b>
      </p>
      <p>Věznice ve Znojmě měla s penzionem podepsanou smlouvu o zaměstnávání vězňů. Ten nabízel pouze jedno až dvě pracovní místa, ale lobbista Marek Dalík v něm pracoval jako jediný odsouzený. </p>
      <related>
        <h4>Číst článek</h4>
        <a href="https://www.irozhlas.cz/zpravy-domov/lobbista-marek-dalik-pandur-vezeni_1911210902_pj"/>
      </related>
      <p>Okolnostmi se už zhruba měsíc zabývá Krajské státní zastupitelství v Brně. „Co se týče výsledků šetření, dosud neprokázaly porušení právních předpisů. Rovněž nebylo zjištěno, že vlastní průběh a okolnosti zaměstnání odsouzeného by bylo jakkoliv ovlivněno osobami jak zevnitř vězeňské služby, tak případně z jiných vnějších vlivů mimo vězeňskou službu,“ potvrdil Radiožurnálu mluvčí Krajského státního zastupitelství v Brně Hynek Olma.</p>
      <p>Úřad podle Olmy začal případ šetřit z vlastní iniciativy, a to na základě informací od státního zástupce, který je pověřený dozorem nad věznicemi.</p>
      <p>Ministryně spravedlnosti Marie Benešová (za ANO) se chce na pracovní zařazení Dalíka ve čtvrtek zeptat generálního ředitele vězeňské služby. „Jsem překvapená. Budu samozřejmě pátrat, jak to probíhá, za jakých podmínek a čím si to vysloužil,“ dodala Benešová.</p>
      <p>Mluvčí generálního ředitelství vězeňské služby Petra Kučerová Radiožurnálu řekla, že podle ní k porušení zákona nedošlo. „Zaměstnávání odsouzených je pro nás jednou z priorit a zásadní pro nás je, aby vše ohledně zaměstnávání vězňů bylo v souladu se zákony a právními předpisy, což ve všech věznicích je,“ řekla mluvčí.</p>
      <p>Dalíkovo pracovní zařízení v minulosti prověřovala i Generální inspekce bezpečnostních sborů. Informaci přinesla Česká televize. </p>
      <p>„V loňském roce jeden takový podnět prošetřili. Ze strany vězeňské služby jsme nezjistili žádné spáchání trestného činu. Momentálně se zabýváme obdobným podnětem, ke kterému ale nyní nebudeme poskytovat žádné informace,“ potvrdila pro Radiožurnál mluvčí Generální inspekce bezpečnostních sborů Ivana Nguyenová.</p>
      <h3>Exkluzivní místo</h3>
      <p>Lobbista Marek Dalík během svého pobytu za mřížemi pracoval v luxusním penzionu na znojemském náměstí. „U odsouzeného bylo schváleno pracovní zařazení na pracoviště s volným pohybem mimo věznici u Vlasty Masri,“ řekl serveru <a href="https://zpravy.aktualne.cz/domaci/dalik-stravil-cast-trestu-ve-znojemskem-penzionu-hlidal-ho-j/r~5d7841380b7d11ea8776ac1f6b220ee8/">Aktuálně.cz</a> místopředseda Okresního soudu ve Znojmě Jaromír Kapinus s tím, že Dalík pro majitelku penzionu U Císaře Zikmunda pracoval od listopadu 2017.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/marek-dalik-podminene-propusteni_1911181054_zit"/>
      </related>
      <p>Do penzionu považovaného mezi vězni za exkluzivní místo docházel jako jediný odsouzený z celé znojemské věznice. 40 hodin týdně vykonával pomocné údržbářské a úklidové práce. V penzionu tak i obědval.</p>
      <p>Do penzionu, kde nebyl pod kontrolou vězeňské služby, chodil sám, pěšky, bez eskorty. Podle této smlouvy mohl také pracovat v rodinném domě majitelky penzionu v Příměticích u Znojma. Jestli se tak někdy stalo, ale není jasné.</p>
      <h3>Pět let vězení</h3>
      <p>Za podvod při nákupu obrněných transportérů Pandur dostal lobbista Marek Dalík pět let vězení a peněžitý trest čtyři miliony korun, které už zaplatil. V pondělí ale Dalík uspěl s žádostí o podmíněné propuštění a hodinu po poledni opustil věznici.</p>
      <p>Dalík původně dostal čtyři roky vězení za to, že si při neformální schůzce ohledně nákupu pandurů řekl v roce 2007 o úplatek pro někoho z české vlády. Po zástupci firmy Steyr, která obrněné vozy dodávala, žádal podle trestního spisu půl miliardy korun. Tento rozsudek ale soud zrušil.</p>
      <p>Po zásahu Nejvyššího soudu ve vleklé kauze ovšem padl nový rozsudek, který Dalíkovi o rok přitížil. Soud dospěl k názoru, že podváděl, když se pokusil ze zbrojařů vylákat peníze. Uvedl je v omyl tím, že předstíral svůj vliv na ministry. Nejvyšší soud později odmítl Dalíkovo dovolání a Ústavní soud jeho ústavní stížnost.</p>
      <related>
        <h4>Související články</h4>
        <a href="https://www.irozhlas.cz/zpravy-domov/marek-dalik-podminene-propusteni_1911181054_zit"/>
        <a href="https://www.irozhlas.cz/zpravy-domov/marek-dalik-pandur-ustavni-soud-stiznost_1808061701_pj"/>
        <a href="https://www.irozhlas.cz/zpravy-domov/marek-dalik-lobbbista-uplatek-kauza-pandur-trest-vezeni-5-let-zakonny-trest_1803211737_pla"/>
      </related>
    </article>
  </body>
</html>