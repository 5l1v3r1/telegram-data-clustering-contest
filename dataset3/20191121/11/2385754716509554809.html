<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598413/irak-dyo-nekroi-kai-38-travmaties-diadilotes-sti-vagdati"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T11:31:00+00:00"/>
    <meta property="og:title" content="Ιράκ: Δύο νεκροί και 38 τραυματίες διαδηλωτές στη Βαγδάτη"/>
    <meta property="og:description" content="Δύο άνθρωποι σκοτώθηκαν και 38 τραυματίστηκαν νωρίς σήμερα όταν οι ιρακινές δυνάμεις της τάξης έκαναν χρήση δακρυγόνων εναντίον των διαδηλωτών που είχαν..."/>
  </head>
  <body>
    <article>
      <h1>Ιράκ: Δύο νεκροί και 38 τραυματίες διαδηλωτές στη Βαγδάτη</h1>
      <address><time datetime="2019-11-21T11:31:00+00:00">21 Nov 2019, 11:31</time> by <a rel="author">SigmaLive</a></address>
      <p>Δύο άνθρωποι σκοτώθηκαν και 38 τραυματίστηκαν νωρίς σήμερα όταν οι ιρακινές δυνάμεις της τάξης έκαναν χρήση δακρυγόνων εναντίον των διαδηλωτών που είχαν συγκεντρωθεί κοντά σε δύο γέφυρες στη Βαγδάτη.</p>
      <p>Σύμφωνα με ιατρικές πηγές, και οι δύο διαδηλωτές σκοτώθηκαν επειδή δέχθηκαν κάνιστρα δακρυγόνων κατευθείαν στο κεφάλι.</p>
      <p>Ένας από τους διαδηλωτές σκοτώθηκε κοντά στη γέφυρα Σινάκ και ο άλλος στη διπλανή γέφυρα Αχράρ, επεσήμανε η αστυνομία.</p>
      <p>Νοσοκομειακές πηγές σημείωσαν ότι οι διαδηλωτές, που έχουν διακομιστεί για την παροχή βοήθειας, φέρουν τραύματα από πραγματικές σφαίρες, ενώ άλλοι είχαν τραυματιστεί από σφαίρες με πλαστική επικάλυψη και κάνιστρα δακρυγόνων.</p>
      <p>Περισσότεροι από 300 άνθρωποι έχουν σκοτωθεί από την έναρξη του μαζικού κινήματος διαμαρτυρίας στη Βαγδάτη και τον σιιτικό νότο στις αρχές Οκτωβρίου.</p>
      <p>Οι διαδηλώσεις αυτές αποτελούν ξέσπασμα της οργής των πολιτών εναντίον της κυβερνώσας ελίτ, την οποία κατηγορούν για διαφθορά και ότι εξυπηρετεί ξένα συμφέροντα.</p>
      <p>Πληροφορίες από ΑΠΕ-ΜΠΕ- Reuters</p>
    </article>
  </body>
</html>