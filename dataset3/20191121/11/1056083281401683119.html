<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019614/%D8%B9%D8%A7%D8%B1%D9%81-%D9%BE%D8%B1%D9%88%D9%81%D8%B3%D9%88%D8%B1-%D8%B1%D8%B6%D8%A7-%D9%86%D9%82%D8%B4-%D8%AA%D8%B9%DB%8C%DB%8C%D9%86-%DA%A9%D9%86%D9%86%D8%AF%D9%87-%D8%A7%DB%8C-%D8%AF%D8%B1-%D8%B3%D8%A7%D8%B2%D9%85%D8%A7%D9%86%D8%AF%D9%87%DB%8C-%D8%B3%DB%8C%D8%B3%D8%AA%D9%85-%D8%A2%D9%85%D9%88%D8%B2%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-11-21T11:28:46+00:00"/>
    <meta property="og:title" content="عارف: پروفسور «رضا» نقش تعیین کننده‌ای در سازماندهی سیستم آموزش دانشگاهی ایفا کرد"/>
    <meta property="og:description" content="رییس فراکسیون امید مجلس شورای اسلامی با بیان اینکه پروفسور &quot;رضا&quot; با بررسی مسائل مربوط به نظریه اطلاعات در رشته مهندسی مخابرات راه نوینی برای دانشمندان جهان باز کرد تاکید کرد: پروفسور &quot;رضا&quot; نقش تعیین کننده ای در سازمان دهی سیستم آموزش دانشگاهی ایفا کرد."/>
  </head>
  <body>
    <article>
      <h1>عارف: پروفسور «رضا» نقش تعیین کننده‌ای در سازماندهی سیستم آموزش دانشگاهی ایفا کرد</h1>
      <address><time datetime="2019-11-21T11:28:46+00:00">21 Nov 2019, 11:28</time> by <a rel="author">منیرسادات سیدرضا</a></address>
      <p>رییس فراکسیون امید مجلس شورای اسلامی با بیان اینکه پروفسور "رضا" با بررسی مسائل مربوط به نظریه اطلاعات در رشته مهندسی مخابرات راه نوینی برای دانشمندان جهان باز کرد تاکید کرد: پروفسور "رضا" نقش تعیین کننده ای در سازمان دهی سیستم آموزش دانشگاهی ایفا کرد.</p>
      <p>محمدر ضا عارف عضو کمیسیون آموزش و تحقیقات مجلس و رییس اسبق دانشگاه تهران در یادداشتی که در پی درگذشت پروفسور "فضل الله رضا" در اختیار ایسنا گذاشت، نوشت: « درگذشت دانشمند ارجمند و یکی از مفاخر ایران زمین جناب آقای پروفسور فضل الله رضا، چهره ماندگار کشور و رئیس اسبق دانشگاه تهران،  موجب تاثر و تالم خاطر شد.</p>
      <p>افتخار می‌کنم از دانشکده‌ای فارغ التحصیل شده‌ام که قبل از من پروفسور رضا از آن فارغ التحصیل شده بود و در همان رشته و تخصصی تحصیل کرده‌ام که استاد تحصیل کرده بود و ریاست دانشگاهی را برعهده داشتم (دانشگاه تهران) که قبل از من پروفسور رضا عهده‌دار ریاست آن بود.</p>
      <p>پروفسور رضا با بررسی مسائل مربوط به نظریه اطلاعات در رشته مهندسی مخابرات راه نوینی برای دانشمندان جهان باز کرد. پروفسور رضا در کنار فعالیت‌های علمی غافل از فعالیت‌های فرهنگی و اجتماعی نبود و در زمینه شعر و ادب نیز بسیار تاثیرگذار بود.</p>
      <p>ایشان در سال ۱۳۴۰ کتابی در زمینه نظریه اطلاعات شانون به عنوان انقلابی در علم و پردازش اطلاعات نوشتند که مرجع دانشگاهی شد. این که امروز محققان ما در زمینه نظریه اطلاعات حرفی برای گفتن دارند مرهون وجود اساتیدی چون پروفسور رضاست که خدمات ارزنده‌ای دراین زمینه انجام داده‌اند.</p>
      <p>پروفسور رضا نقش تعیین کننده‌ای در سازمان دهی سیستم آموزش دانشگاهی ایفا کرد.</p>
      <p>اینجانب ضمن تسلیت درگذشت چهره برجسته علمی کشورمان جناب آقای پروفسور فضل‌الله رضا به خانواده محترم ایشان و جامعه علمی کشورمان، از خداوند متعال برای آن انسان والامقام علو درجات و برای بازماندگان معزز صبر و اجر و سلامتی مسالت دارم.»</p>
      <p>انتهای پیام</p>
    </article>
  </body>
</html>