<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191121_Evi_7800_milliot_kaszalhat_Meszaros_es_kore_a_kozmedias_hirdeteseken"/>
    <meta property="og:site_name" content="HVG.hu"/>
    <meta property="article:published_time" content="2019-11-21T11:10:00+00:00"/>
    <meta property="og:title" content="Évi 7-800 milliót kaszálhat Mészáros és köre a közmédiás hirdetéseken"/>
    <meta property="og:description" content="Egyszereplős tendert írt ki az MTVA a reklámfelületeinek értékesítésére. A várható nyertes cég tulajdonosai között Fidesz-közeli szereplőket találhatunk."/>
  </head>
  <body>
    <article>
      <h1>Évi 7-800 milliót kaszálhat Mészáros és köre a közmédiás hirdetéseken</h1>
      <address><time datetime="2019-11-21T11:10:00+00:00">21 Nov 2019, 11:10</time> by <a rel="author">hvg.hu</a></address>
      <p>
        <b>Egyszereplős tendert írt ki az MTVA a reklámfelületeinek értékesítésére. A várható nyertes cég tulajdonosai között Fidesz-közeli szereplőket találhatunk.</b>
      </p>
      <p>A Media Services Company (MSC) értékesítheti az állami média hirdetési felületeit a következő három évben, ha nem minősítik ismét érvénytelennek az erre vonatkozó tendert. A <a href="https://g7.hu/vallalat/20191120/az-allami-media-allami-hirdetesein-is-meszaros-lorinc-es-kore-keres/">G7</a> cikke szerint a közbeszerzés eredménye nem meglepő, mert eddig is ők végezték ezt a munkát az MTVA számára, illetve más nem is adhatott ajánlatot, mivel csak az MSC-t hívták meg a tenderre.</p>
      <p>Az MTVA által kiírt közbeszerzés szerint a 3 évre szóló megállapodás az állami média valamennyi hirdetési felületére kiterjed, vagyis az MSC anyavállalata, az <a href="https://hvg.hu/kkv/20190925_Nemcsak_a_TV2_a_nagy_penzeket_hozo_IKO_es_atmedia_tulajdonviszonyai_is_atlathatatlanabba_valnak">Atmedia</a> kezeli</p>
      <ul>
        <li>az M1, M2, M4, M5, Duna, Duna World tévécsatornák,</li>
        <li>a Kossuth, Petőfi, Bartók és Dankó rádiók, illetve</li>
        <li>az előbbiekhez tartozó teletext és</li>
        <li>az online (így különösen a hirado.hu, mediaklikk.hu, petofilive.hu, m4sport.hu)<br/>felületeket.</li>
      </ul>
      <p>Az MTVA minimum 2,3 milliárd forintot remél a felületek értékesítéséből, de az elmúlt években 6 milliárd forint körül alakult a reklámbevétele. Az ügynökség 3,2 milliárd forintig a piaci hirdetési bevételek 10,5 százalékát kapja meg, efölött pedig 200 millió forintonként nő a jutalék, úgy, hogy a 4 milliárd feletti részre már több mint 18 százalék jár.</p>
      <p>Ez alapján a Media Services Company évi 700-800 millió forintot kereshet az állami megbízáson. Az állami hirdetések után csak 5,5 százalékos jutalékot számolhatnak el, de ahogy a G7 is megállapítja, ebben az esetben az állam saját magánál hirdet és ezen keres Atmedia. A cég az ország egyik legnagyobb reklámértékesítője (sales house) és 2016-ban került kormányközeli kézbe, ekkor vásárolta meg a Habony Árpádhoz köthető Tombor András.</p>
      <p>Az Atmedia tulajdonosai között találjuk Mészáros Lőrinc magántőkealapját, részben a TV2 új tulajdonosi körét, a felcsúti milliárdossal jó kapcsolatot ápoló Vida József és üzlettársait.</p>
      <related>
        <a href="https://hvg.hu/kkv/20190925_Nemcsak_a_TV2_a_nagy_penzeket_hozo_IKO_es_atmedia_tulajdonviszonyai_is_atlathatatlanabba_valnak"/>
        <a href="https://hvg.hu/gazdasag/20191120_meszaros_lorinc_paks_atomeromu_kiegett_futoelemek_kozbeszerzes"/>
      </related>
    </article>
  </body>
</html>