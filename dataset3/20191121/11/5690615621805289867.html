<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837004-rosiya-znovu-vidpravila-v-ordlo-gumkonvoy-ukrayina-zayavlyaye-pro-porushennya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T11:31:00+00:00"/>
    <meta property="og:title" content="Росія знову відправила в ОРДЛО &quot;гумконвой&quot;: Україна заявляє про порушення"/>
    <meta property="og:description" content="КИЇВ. 21 листопада. УНН. Російська сторона вкотре в односторонньому порядку здійснила оформлення так званого &quot;гуманітарного конвою&quot;, який є уже 92-м за …"/>
  </head>
  <body>
    <article>
      <h1>Росія знову відправила в ОРДЛО "гумконвой": Україна заявляє про порушення</h1>
      <address><time datetime="2019-11-21T11:31:00+00:00">21 Nov 2019, 11:31</time> by <a rel="author">Юлія Шрамко</a></address>
      <p><b>КИЇВ. 21 листопада. УНН. </b>Російська сторона вкотре в односторонньому порядку здійснила оформлення так званого "гуманітарного конвою", який є уже 92-м за рахунком. Про це <b>УНН</b> повідомили у пресслужбі Держприкордонслужби.</p>
      <p>"Переміщення т.з. "гумконвою" відбувалося з грубим порушенням норм міжнародного та вітчизняного законодавства і погоджених з Міжнародним комітетом Червоного Хреста модальностей. Українська міжвідомча група здійснювала лише візуальне спостереження без виконання контрольних функцій", - заявили в Держприкордонслужбі.</p>
      <p>Загалом з 5:00 до 5:45 21 листопада, як зазначається, через російські пункти пропуску "Матвєєв Курган" та "Донецьк" на в’їзд в Україну прослідувало 2 колони т.з. "гумконвою" у складі 23 автомобілів.</p>
      <p>"У вантажівках нібито перевозили дитячі харчові набори. Однак враховуючи те, що вантаж переміщувався у закритих упаковках, зведеній українській групі з прикордонників та митників не вдалось отримати достеменну інформацію про його вміст, характер та номенклатуру. Крім того, завантаженість транспортних засобів складала близько 70%", - додали у відомстві.</p>
      <p>У Держприкордонслужбі зазначили, що в цьому році це восьмий такий "гумконвой", перший і другий були в липні і вересні, і по три в жовтні та листопаді.</p>
      <p>Нагадаємо, Україна направила Росії чергову ноту протесту через "<a href="https://www.unn.com.ua/uk/news/1836015-ukrayina-napravila-rosiyi-chergovu-notu-protestu-cherez-gumkonvoy">гумконвой</a>".</p>
    </article>
  </body>
</html>